<DOC>
<DOCNO> 261794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo09.html </URL>
<DATE> 2004/08/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Süreyya'nın adı, doping iddialarına karışanlar arasında gösterildi 
</HEADLINE>
<TEXT>

     Milli atlet Süreyya Ayhan'ın adı, Atina'da yapılacak Olimpiyatlar'da adı doping iddialarına karışan sporcular arasında gösterildi. 
     İngiliz The Guardian gazetesinde Duncan Mackay imzasıyla yer alan haberde, Olimpiyat Oyunları tarihi boyunca, hile, yolsuzluk ve doping olaylarının önüne geçilemediğine dikkat çekildi. Haberde, "Yaklaşık 3 bin yıl önceki ilk Olimpiyat oyunları hile, skandal ve yolsuzlukla krakterize edilmişti. Görünen o ki hiçbir şey değişmemiş" denildi. 
     Bugün, hile yapmanın daha az farkedilen bir şekle büründüğü belirtilen haberde, konuya örnek olarak milli atlet Süreyya Ayhan'ın durumuna da yer verildi. 
     Ayhan'ın, doping kontrolü için bir başkasının idrar örneğini verdiği iddialarını anımsatan gazete, Ayhan'ın adını, oyunlar öncesinde adları hile ve doping olaylarına karışan 4 sporcuyla birlikte andı. 
     
     İDDİALARA KARIŞAN 5 SPORCU 

     Gazetenin haberine göre, İrlandalı Cathal Lombard, kanda gücü arttıran erithropoitein maddesi kullandığı için, ABD'li Misty Hyman ve Jenny Thompson 2000 yılında yasaklanan büyüme hormonu meditropin kullandığı için, Bulgaristan'dan Ivan Slavkov, oylama yolsuzluğuna ilişkin soruşturmadan dolayı ve Süreyya Ayhan da, doping kontrolüne başkasının idrarını verdiği için oyunlar öncesi adı hile iddialarına karışan sporcular olarak gösterildi. 

ANKA 

     
</TEXT>
</DOC>
