<DOC>
<DOCNO> 260455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun11.html </URL>
<DATE> 2004/08/04/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Irak'ta 4 Ürdünlü rehine serbest... 
</HEADLINE>
<TEXT>

     Iraklı aşiret reisi Şeyh Hac İbrahim Cassam, 4 Ürdünlü rehinenin serbest kaldığını söyledi. 
     Şeyh Cassam, dün akşam, Ürdünlülerin Bağdat'ın batısındaki Felluce'nin dış kesimlerinde bir evde tutulduğu yolunda bilgi aldığını, bunun üzerine aşiret üyelerine haber vererek eve baskın düzenlediklerini belirtti. 
     Baskın sonunda Ürdünlü rehinelerin kaçmayı başardığını söyleyen Şeyh Cassam, şimdi Ürdünlülerin kendi evinde olduğunu kaydetti. 
     Ürdünlülerin sağlık durumunun iyi olduğu bildirildi. 
     Bu arada rehinelerden birinin kardeşi Muhammed Ebu Cafer, kardeşi Ahmed'le telefonda konuştuğunu söyledi. 
     Ebu Cafer, Ürdün'ün başkenti Amman'ın 90 kilometre kuzeyinde bulunan İrbid'deki evinden AP'ye yaptığı açıklamada, kardeşinin kendisine ''Şimdi serbestim. Kötü insanların elindeydim, şimdi iyilerin elindeyim'' dediğini belirtti. 
     3'ü şoför, 1'i işadamı olan Ürdünlüler, kendilerini ''Irak Mücahidi-Ölüm Grubu'' olarak adlandıran bir örgüt tarafından kaçırılmıştı. 
     
</TEXT>
</DOC>
