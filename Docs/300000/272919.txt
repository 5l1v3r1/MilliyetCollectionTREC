<DOC>
<DOCNO> 272919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonsiy08.html </URL>
<DATE> 2004/09/18/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
KESK'den "Türkiye Gerçeği" eylemi... 
</HEADLINE>
<TEXT>

     Kamu Emekçileri Sendikaları Konfederasyonu'na KESK üye bir grup, ''Hükümet'in IMF programlarıyla yoksulluğu ve işsizliği artırdığını'' ileri sürerek eylem yaptı. 
     KESK Dönem Sözcüsü Halil Kara, İnönü Parkı'nda toplanan grup adına yaptığı açıklamada, ülke kaynaklarının, faize ve silahlanmaya aktarıldığını öne sürdü. 
     Kara, ''Türkiye'de, ayda 90 milyon liranın altında gelirle geçinmeye çalışan 7 milyon kişi var, 4 milyon kişi iş arıyor, 5 milyon çalışanın sosyal güvencesi yok, gelir dağılımında ve vergide adalet yok. İşsizliğe rağmen yatırımlara ayrılan pay, son 15 yılda 5 kat azaldı. Tüm bunlar yetmiyor gibi sendikal haklar yok sayılıyor'' dedi. 
     Hükümet'in, IMF programlarıyla yoksulluğu ve işsizliği artırdığını ileri süren Kara, ''bu programları çöpe atmak gerektiğini'' savundu. 
     Açıklamanın ardında sloganlar atan grup, KESK Şube binasına kadar yürüyerek, burada hazırlanan stantta imza topladı. 
     
</TEXT>
</DOC>
