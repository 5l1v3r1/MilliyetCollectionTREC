<DOC>
<DOCNO> 295399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/siyaset/axsiy02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol hattında suspus 
</HEADLINE>
<TEXT>


Putin, Türkiye'nin Boğazlar'ın by-pass edilmesini öngören alternatif petrol hatları önerisine destek vermedi 

ANKARA Milliyet - Fotoğraf MUSTAFA İSTEMİ Ankara 


TÜRKİYE, Rusya Devlet Başkanı Vladimir Putin'den İstanbul'u tanker tehdidinden kurtaracak alternatif petrol boru hatları konusunda beklediği desteği alamadı. Putin, Boğazlar ve petrol hatları konusuna hiç değinmezken, imzalanan ortak deklarasyonda, Türkiye'nin endişelerinin yanı sıra geçiş serbestisine atıfta bulunuldu. 
Montreaux Anlaşması'na atıf yapılan bildiride, "Taraflar, Boğazlar'da can, mal, çevre ve seyir güvenliğinin sağlanması ve geçiş serbestisinin muhafazasının önemini teyit ederek, 2 ülke arasında denizcilik ilişkilerinin geliştirilmesi için istişarelere devam edecektir" ifadesi yer aldı. 

Mavi Akım ve Gazprom 
Petrol nakli için Boğazlar'ı by - pass edecek, Türkiye üzerinden geçen "Trans Trakya" ya da "Trans Anadolu" adı verilen alternatif hatlara soğuk bakan Putin'in, Mavi Akım'la Türkiye'ye gelen doğalgazın Ceyhan'da depolanıp başta İsrail ve Suriye olmak üzere üçüncü ülkelere ortak satışı için "oldukça hevesli" olduğu görüldü. 
Köşk'teki törende Gazprom ile Botaş arasında imzalanan işbirliği anlaşmasında doğalgaz hattının Ceyhan'a uzatılması ve buradan üçüncü ülkelere satışı için sıvılaştırma terminali kurulması önerileri de yer aldı. 

Büyük salon endişesi 

Rus uzmanlar, Putin'in ziyareti için tören salonunu çok büyük bulunca görüşme daha küçük olan divan salonunda yapıldı. Putin, TBMM Başkanı Bülent Arınç'ı Moskova'ya davet etti. 

Putin İlişkimiz hayatın ta kendisi 

RUSYA Devlet Başkanı Putin, basın toplantısında Rusya'nın pek çok ortağıyla kurduğu ekonomik ilişkilerin, siyasi ilişkilerin gerisinde olduğunu, Türkiye ile bunun tersinin yaşandığını söyledi. Putin, "Bu hayatın ta kendisi. İş çevreleri ve tatilini Türkiye'de geçiren Ruslar, iki devletin siyasilerini, ikili ilişkileri geliştirmeye itti" dedi. 

'Ankaralılardan özür dilerim' 

ANKARA Milliyet 

RUSYA Devlet Başkanı Vladimir Putin, Türk ve Rus basınına hitap etti. Putin, 2 günlük ziyaretinin güvenliği için başkentin trafiğini saatlerce felç eden düzenlemeleri anımsatarak, "Verdiğim rahatsızlık için Ankaralılardan özür dilerim. Ama bu rahatsızlığın sorumluluğu, benim kadar yerel güvenlik güçlerine de ait" dedi. 


</TEXT>
</DOC>
