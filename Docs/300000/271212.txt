<DOC>
<DOCNO> 271212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur10.html </URL>
<DATE> 2004/09/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Üniversiteliler kredi borcuna sadık değil... 
</HEADLINE>
<TEXT>

     Yükseköğrenim Kredi ve Yurtlar Kurumu'ndan öğrenim ve katkı kredisi alan öğrencilerin 190.3 trilyon liraya ulaşan kredi borçlarını ödemedikleri bildirildi. 
     Milli Eğitim Bakanı Hüseyin Çelik, DYP Denizli Milletvekili Ümmet Kandoğan'ın yazılı soru önergesine verdiği cevapta, 219 bin 432 kişinin öğrenim, 179 bin 132 kişinin de aldıkları katkı kredisini hiç ödemediklerini kaydetti. 
     Söz konusu öğrencilerin kredi borçlarının 190.3 trilyon liraya ulaştığını belirten Çelik, bu kredilere yüzde 4 gecikme faizi uygulandığını hatırlattı. 
     Bakan Çelik, öğrenim ve katkı kredilerinin tahsil edilememesinin nedenleri olarak da öğrencilerden daha önceleri iki kefilli senet alınmakta iken 1995 yılından itibaren yasa gereğince kefil alınmaması, borçluların adres değişikliklerini bildirmemesi nedeniyle tebligatların eski adreslere gitmesi ve erkek borçluların askere gitmesi olarak sıraladı. 
     
     VERGİ BARIŞI 
     Maliye Bakanı Kemal Unakıtan da Kandoğan'ın soru önergesine verdiği cevapta, vergi barışından bugüne kadar 4.3 katrilyon lira gelir elde edildiğini kaydetti. 
     Unakıtan, vergi barışı kapsamında KİT'ler, belediyeler ve diğer kamu kuruluşlarının 2003 yılında 93.4 trilyon, 2004 yılında da 166.1 trilyon lira ödeme yaptıklarını açıkladı. 
     
</TEXT>
</DOC>
