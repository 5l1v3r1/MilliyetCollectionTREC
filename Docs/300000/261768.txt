<DOC>
<DOCNO> 261768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/soneko26.html </URL>
<DATE> 2004/08/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yıllık enflasyon beklentisi yüzde 10.7'ye indi... 
</HEADLINE>
<TEXT>

     Yıllık enflasyon beklentisi TÜFE yüzde 10.7 ile şimdiye kadarki en düşük noktaya inerken, büyüme beklentisi yüzde 6.2'ye, cari işlemler açığı tahmini 10.7 milyar dolara kadar yükseldi. 
     Merkez Bankası, beklenti anketinin ağustos ayı ilk yarı sonuçlarını açıkladı. Ağırlıklı olarak mali sektör temsilcileri arasında yapılan ankete katılanların ağustos ayı TÜFE beklentisi yüzde 0.1'lik düşüşle yüzde 1.6 oranında artış arasında doeğişti. Tahminlerin uygun ortalaması ise yüzde 0.5 olarak hesaplandı. İki ay sonrası ekim için TÜFE artış beklentisi ise yüzde 1.3 olarak ölçüldü. 
     Temmuz ayı ikinci dönem anketinde yüzde 10.9'a kadar gerileyen yıllık TÜFE artış beklentisindeki düşüş devam etti ve yüzde 10.7'ye indi. Yıllık enflasyonla ilgili tahminler yüzde 7.6 ile yüzde 15 oranları arasında değişti. 
     Gelecek 12 aylık döneme ilişkin TÜFE artış beklentisi ise ilk defa tek haneli oranlara inerek yüzde 9.7'ye geriledi. Ankete katılanların gelecek 12 aylık döneme ilişkin enflasyon tahminleri yüzde 6 ile yüzde 12.9 oranları arasında dalgalandı. 
     
     FAİZ BEKLENTİLERİ 
     Ankete katılanların Hazine'nin üç ay vadeli borçlanma faizlerine ilişkin beklentilerinin uygun ortalaması ağustos ayı için yüzde 24.5 olarak hesaplandı. Hazine faizlerinin bu yıl sonunda gerileyebileceği seviyeyle ilgili beklenti ise yüzde 20'ye geriledi. 
     Merkez Bankası'nın ağustos ayı para piyasası gecelik faiz oranıyla ilgili tahminlerin uygun ortalaması yüzde 22 olarak ölçüldü. Bu oran ankete katılanların Merkezç Bankası'ndan bu ay içerisinde yeni bir faiz indirimi beklemediklerini gösteriyor. Gecelik faizin bu yıl sonunda inebileceği seviyeyle ilgili tahmin ise yüzde 18.5'e geriledi. Söz konusu oran temmuzun son haftasında yüzde 18.6 düzeyinde hesaplanmıştı. 
     
     DÖVİZ KURU 
     Ankete katılanların bu ay sonu dolar kuru beklentisi ise 1 milyon 400 bin lira ile 1 milyon 500 bin lira arasında değişti. Tahminlerin uygun ortalaması ise 1 milyon 472.2 bin lira olarak gerçekleşti. 1 milyon 285 bin lira ile 1 milyon 780 bin lira arasında değişen yıl sonu dolar kuru 
     tahminlerinin uygun ortalaması ise 1 milyon 569 bin lira olda. 
     
     CARİ AÇIK VE BÜYÜME 
     Cari işlemler açığı beklentisiyle ilgili olumsuz seyir devam etti. Ankete katılanlar en düşk 7 milyar en yüksek de 15 milyar dolarlık cari açık tahmininde bulundular. 
     Tehminlerin aritmetik ortalaması 10 milyar 703 milyon dolar olarak hesaplandı. 
     GSMH büyüme beklentisi ise yüzde 6.3'le bu yılki en yüksek noktasına çıktı. GSMH büyüme beklentisi temmuzun son anketinde yüzde 6 olarak hesaplanmıştı. 

ANKA 
     
</TEXT>
</DOC>
