<DOC>
<DOCNO> 270477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur19.html </URL>
<DATE> 2004/09/09/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Okullar haftaya açılıyor... 
</HEADLINE>
<TEXT>

     2004-2005 eğitim-öğretim yılı 13 Eylül Pazartesi günü başlayacak. 
     İlköğretim ve ortaöğretim kurumlarında okuyan yaklaşık 14 milyon öğrenci ile 550 bine yakın öğretmen 3 ay süren yaz tatilinin ardından dersbaşı yapacak. 
     2004-2005 eğitim-öğretim yılının açılışı, Başbakan Recep Tayyip Erdoğan'ın da katılımıyla Şanlıurfa'da törenle gerçekleştirilecek. 
     Okulların açılması ve 13-17 Eylül tarihleri arasında kutlanacak İlköğretim Haftası dolayısıyla illerde de törenler ve çeşitli etkinlikler düzenlenecek. 
     Vali, garnizon komutanı, belediye başkanı, il milli eğitim müdürü, öğretmenler ve öğrenciler Atatürk anıtlarına çelenkler koyacaklar. Ankara'da da Anıtkabir ziyaret edilerek, Yüce Önder Atatürk'ün kabrine çelenk konulacak. 
     Her ilde, seçilecek bir ilköğretim ve anaokulunda tören düzenlenecek. İlköğretim Haftası'nın anlam ve önemini belirten konuşmalar yapılacak ve 8. sınıf öğrencisi bir grup, 1. sınıf öğrencisine ''Okula hoş geldiniz'' çiçeği sunacak. 
     
     KIZ ÇOCUKLARI İLE SOKAK ÇOCUKLARININ OKULA DEVAMI 
     İlköğretim Haftası etkinlikleri kapsamında ıslahevleri, Sosyal Hizmetler ve Çocuk Esirgeme Kurumu müdürlükleri, müftülükler ve sivil toplum kuruluşları ile ''sokak çocuklarının okula devamlarının sağlanması'' için çalışmalar yürütülecek. 
     Ayrıca, Anayasa'nın 42. maddesi gereğince ve Haydi Kızlar Okula Kampanyası çerçevesinde zorunlu eğitimin önemi vurgulanacak. Zorunlu öğrenim çağındaki özellikle kırsal kesimlerdeki kız çocuklarının okula devamlarının sağlanması için mülki amirler, diğer yetkililer ve sivil toplum kuruluşlarının organizasyonunda, hafta boyunca evler ziyaret edilecek, kız öğrencilerin okula kayıtlarının yapılması sağlanacak. 
     Yazılı ve görsel basında İlköğretim Haftası'nın önemi konusundaki atasözleri ve vecizelerin spotlar şeklinde yayınlanması sağlanacak ve zorunlu eğitim çağındaki özellikle kız çocuklarının okula devamlarının önemine vurgu yapılacak. 
     
     16 EYLÜL'DE ŞENLİK... 
     Tüm okullarda 16 Eylül'de şenlik düzenlenecek. Şenliğe emekli öğretmenler ile eğitim fakültesi öğrencilerinin katılımı sağlanacak. Şenlik alanında çeşitli bölümler kurulacak ve ''İlköğretim Haftası'nın sevincini yaşatacak eğlenceler düzenlenecek.'' İlköğretim Haftası köylerde okul müdürleri, öğretmenler, öğrenciler, muhtarlar, imamlar, varsa diğer kamu kurum ve kuruluş yetkililerince il, ilçe ve kasabalardaki programlar esas alınarak kutlanacak. 
     Hafta süresince MEB ile Kültür ve Turizm Bakanlığı yayınevlerince ilköğretim ve okulöncesi eğitim seviyesine uygun kitaplara indirimli veya ücretsiz satış kampanyaları düzenlenecek. 
     Hayırsever vatandaşların yoksul öğrencilere kitap-kırtasiye yardımı yapmaları sağlanacak. 
     
     İLKÖĞRETİM ÖĞRENCİLERİNE KİTAPLARI ÜCRETSİZ- 
     MEB, geçen yıl olduğu gibi bu yıl da ilköğretim öğrencilerine ders kitaplarını ücretsiz dağıtacak. MEB, ilköğretim öğrencilerine dağıtılmak üzere 81.5 milyon adet ders kitabı bastırdı. 
     Kitaplar, öğrencilere okulların açıldığı gün teslim edilecek. 
     
     DERS YILI TAKVİMİ 
     2004-2005 eğitim-öğretim yılında yarıyıl tatili 24 Ocak-6 Şubat 2005 tarihleri arasında yapılacak. Ancak yarıyıl tatilinin hemen öncesine denk gelen Kurban Bayramı nedeniyle öğrenciler 19 Ocak 2005 Çarşamba günü saat 13.00'ten itibaren tatile başlayacak. 
     İkinci yarıyıl, 7 Şubat 2005 Pazartesi günü başlayacak ve 10 Haziran 2005 tarihinde sona erecek. 
     
</TEXT>
</DOC>
