<DOC>
<DOCNO> 286649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/soneko09.html </URL>
<DATE> 2004/11/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Şener 2004 yılı makro ekonomik hedefleri gerçekleşecektir... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2004 yılı makro ekonomik hedeflerinin gerçekleşeceğini, 2005 yılı makro ekonomik hedeflerinin de, yapılan sağlıklı çalışmalar ve ayarlamalar neticesinde gerçekleşecek hedefler olarak belirlendiğini bildirdi. 
     Şener, Başbakanlık yeni binasında düzenlediği basın toplantısında, dün toplanan Ekonomi Koordinasyon Kurulu'nda ele alınan konulara ilişkin bilgi verdi. 
     Başbakan Yardımcısı Şener, dünkü Ekonomi Koordinasyon Kurulu'nda Türkiye'deki pamuk üretimi ile kayıtdışı ekonominin ele alındığını ve genel bir ekonomik değerlendirme yapıldığını söyledi. 
     Genel ekonomik duruma ilişkin bilgi veren Şener, cari denge ile ilgili hükümetin zaman zaman Kaynak Kullanım Destekleme Fonu'nun yüzde 10'dan yüzde 15'e çıkarılması, hurda indirimini düşürme, ÖTV, akaryakıt ve doğalgaz fiyatlarındaki ayarlamalar gibi bazı tedbirler aldığını, bu tedbirlerin de çok olumlu etkilerinin olduğunu kaydetti. 
     AB Komisyonu'nun 6 Ekim'de açıkladığı Türkiye İlerleme Raporu'nun ardından devlet iç borçlanma senetlerine yoğun bir talep görüldüğünü anlatan Şener, nitekim 15 Ekim 2004'den 22 Ekim 2004 tarihine kadar geçen sürede yabancıların menkul kıymet yatırımlarında yaklaşık 1 milyar dolar artış olduğunu bildirdi. 
     Şener, önümüzdeki dönem yabancıların gayri menkul alışları, İMKB'de hisse alışları ve halka arzlar ile Türkiye'ye yabancı sermaye girişinin giderek artacağının görüldüğünü de vurguladı. 
     
     HALKA ARZLARDA ARTIŞ 

     Ekonomik belirsizliklerin azalması ve piyasalarda güven ve istikrarın sağlanması ile Türkiye'de halka arz başvurularında ciddi artışlar görüldüğünü de belirten Şener, bu sene içinde İMKB'de 12 adet halka arzın gerçekleştirildiğini, bunun sonucunda da 500 milyon dolar civarında kaynak sağlandığını bildirdi. 
     Başbakan Yardımcısı Şener, 2002 yılında bir, geçen sene de sadece 2 adet halka arz yapıldığını hatırlattı. 
     
     2004 YILI MAKRO EKONOMİK HEDEFLERİ 

     Konuşmasında, 2004 yılı makro ekonomik hedeflerinin gerçekleşeceğini belirten Şener, güven, istikrar ve bütçe disiplininin hükümetin öncelikleri arasında yer aldığını, bu anlayışla ekonomik politikaların uygulandığı bir ortamda başta fiyat istikrarı olmak üzere makro ekonomik hedeflerin gerçekleşmesinde hiçbir sorunun olmayacağını kaydetti. 
     2005 yılı makro ekonomik hedeflerinin de, yapılan sağlıklı çalışmalar ve ayarlamalar neticesinde gerçekleşecek hedefler olarak belirlendiğini bildiren Şener, ''Zaman zaman dış piyasalarda ortaya çıkacak olayların etkilerini ise ortaya koyduğumuz makro ekonomik hedefleri temelden bozucu olarak nitelendirmemek gerekir'' diye konuştu. 
     
     ''YÜKSEK ÇIKAN ENFLASYON BİR FİYAT ARTIŞINI YANSITMAMAKTADIR'' 

     Devlet Bakanı ve Başbakan Yardımcısı Abdüllatif Şener, Ekim ayında yüksek çıkan enflasyonun sürekli bir fiyat artışını yansıtmadığını belirterek, gerek TEFE, gerekse TÜFE olarak 2004 yılsonu revize hedeflerinin tutturulacağını bildirdi. 
     Devlet Bakanı ve Başbakan Yardımcısı Abdüllatif Şener, Başbakanlık yeni binada düzenlediği basın toplantısında, dün 18. kez toplanan Ekonomi Koordinasyon Kurulu'nda ele alınan konulara ilişkin bilgi verdi, daha sonra da basın mensuplarının sorularını yanıtladı. 
     Söz konusu toplantıda Ekim ayı enflasyon rakamlarının değerlendirildiğini kaydeden Şener, değerlendirme sonucunda gerek TEFE, gerekse TÜFE olarak 2004 yılsonu revize hedeflerinin tutturulacağı sonucuna varıldığını söyledi. 
     Ekim ayında TEFE'nin yüzde 3.2, 10 aylık TEFE oranının ise yüzde 12.8 olduğunu hatırlatan Şener, 2004 yılı TEFE revize hedefinin ise yüzde 13.5 olduğunu söyledi. 
     TÜFE'ye bakıldığında ise Ekim'de TÜFE'nin yüzde 2.2, 10 aylık TÜFE oranın ise yüzde 7.2 olarak gerçekleştiğini belirten Şener, TÜFE revize hedefinin ise yüzde 10 olduğunu hatırlattı. 
     Ekim ayı enflasyon rakamlarının geçmiş aylara göre yüksek çıkmasının hedefleri etkilemeyeceğini vurgulayan Şener, çünkü Ekim'de meydana gelen artışın sürekli bir fiyat artışını ifade etmediğini ifade etti. 
     Şener, şöyle konuştu 
     ''Bir dönemlik fiyat artışı veya geçiçi fiyat artışlarıyla enflasyon aynı şey değildir. Bir olaya enflasyon denebilmesi için onun sürekli bir fiyatlar genel düzeyinde artışı anlatıyor olması lazım. Ekim ayında ortaya çıkan tablo ise bazı spesifik durumları yansıtmaktadır. Ekim ayı TEFE olarak yüzde 3.2 olarak çıktı. Ocak-Ekim olarak 10 aylık TEFE'de yüzde 12.8 olarak çıktı. Ama tarım hariç dediğimiz zaman, Ekim ayında yüzde 2.4'e düşmektedir. Petrol hariç değerlendirdiğimizde TEFE rakamları Ekim ayı TEFE rakamı yüzde 1.2 yapmaktadır. Yani yüzde 3.2 TEFE ile enflasyon oranı yüzde 1.2'ye inmektedir aylık bazda tarımı ve petrolü hariç tutarsanız. Tarımı ve petrolü hariç tutarsanız 10 aylık TEFE'deki enflasyon oranı da yüzde 9.9 yapmaktadır.'' 
     
     ''EKONOMİ SAĞLIKLI BİR ZEMİNDE YOLUNA DEVAM EDİYOR'' 

     Enflasyonun daha fazla gelir elde etmek isteyenlerin çabalarına her zaman sahne olabileceğinin de altını çizen Şener, piyasa ekonomi kuralları içinde işlediği takdirde fiyatların arz-talebe göre belirlendiğini, ancak ticarete konu olmayan sektörlerin de unutulmaması gerektiğini söyledi. 
     Bu sektörlerin toplam içindeki payının yüzde 38 olduğunu belirten Şener, şunları kaydetti 
     ''Enflasyon rakamlarını bu ayırıma göre değerlendirildiğimizde şöyle bir nokta ortaya çıkmaktadır. Ticarete konu olmayan sektörlerde Ocak-Ekim arasındaki 10 aylık dönemde TÜFE yüzde 11.4 olmuştur, ticarete konu olan sektörlerde 10 aylık TÜFE ise yüzde 3.6 olmuştur. Ortalama ise yüzde 7.2'dir. Dolayısıyla piyasa mekanizmasının sağlıklı işlemesi TÜFE istikrarı açısından da gerekli bir husustur.'' Bir gazetecinin, elektriğe zam yapılıp yapılmayacağını sorması üzerine Şener, ''Uyguladığımız ekonomik politikalarda popülizme yer yok, ekonominin gerekleri neyse biz bu gereklerden yanayız. Bu konuda farklı yorumlar yapmaya da gerek yok. Ama şu an bugün itibariyle belirttiğiniz bir fiyat ayarlamasına ihtiyaç olduğuyla ilgili bir bilgiye sahip değilim'' dedi. 
     ''Ekim ayı enflasyonundan ekonominin hala kırılgan olduğu sonucunu çıkarabilir miyiz '' şeklindesi soru üzerine de Şener, şunları söyledi 
     ''Enflasyonun veya bir aylık fiyat artışının sürekli hale gelebilmesi için kamunun harcamalarını artırması gerekir veya bu mali disiplinden vazgeçmesi gerekir. Siz bunu yapmadığınız sürece bazı dış faktörlere bağlı olarak ortaya çıkan fiyat artışı sürekli talep artışıyla desteklenmediği takdirde hedefimizi bozacak noktaya gelmez. Ekonomi sağlıklı bir zeminde yoluna devam ediyor.'' 
     
     FRANSA CUMHURBAŞKANININ SÖZLERİ 

     Gazetecilerin Fransa Cumhurbaşkanı Jacques Chirac'ın sözlerini hatırlatarak, ''Bu şartlı bir müzakare habercisi olabilir mi '' şeklindeki soruları üzerine ise Şener, ülke özelliklerine göre bazı konularda tolerans ve ayrıcalık AB'ye tam üye olan diğer ülkelere de zaman zaman gösterildiğini söyledi. 
     Şener, ''Bunlar kabul edilebilir görüldüğünde dikkate alınmıştır. Bu, genel uygulamaya yönelik olarak yapılan bir açıklamayı ifade eder, yani özel bir ayrıcalığı ifade etmez. Müzakere sürecinde Türkiye her zaman kendi ihtiyaçlarına uygun olan ihtiyaç neyse onu yerine getirecektir'' dedi. 
     
</TEXT>
</DOC>
