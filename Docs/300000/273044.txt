<DOC>
<DOCNO> 273044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/spor/axspo03.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi Puan olsun da 
</HEADLINE>
<TEXT>


Galatasaray Teknik Direktörü, Beşiktaş ile oynayacakları derbi maçının favorisi olmadığını söyledi, "Üç puan alırsak mükemmel, bir puan alırsak iyi olur. İnönü Stadı'nda akıllı bir futbol oynamak zorundayız" dedi 

ERHAN TELLİ 


'Sahada konuşulur' 
GALATASARAY Teknik Direktörü Hagi, bugünkü Beşiktaş sınavı öncesinde Florya'da basın toplantısı düzenledi. Rumen teknik adam, derbinin favorisinin olmadığını belirterek, "Sonuç sahada belli olacak. İyi olduğunuzu yalnızca sahada gösterebilirsiniz. Bunun dışında herkes her şeyi söyleyebilir. Dün yapılan şey, bugün için geçerli değildir. Her zaman önünüze bakacaksınız, biz Galatasaray takımı olduğumuzu kanıtlamamız gereken bir maça çıkacağız" dedi. 

'Puan bekliyorum' 
BEŞİKTAŞ'IN seyircisinin önünde kazanmayı hedefleyeceğini belirten Hagi, "Takım oyununu göstermeliyiz. Kendi oyunumuzu oynamalı ve akıllı olmalıyız. Futbolun hem hücum, hem savunma yönünü iyi uygulamalıyız" yorumunu yaptı. Derbiden puan beklediğini de belirten Rumen çalıştırıcı şunları söyledi "3 puan alırsak mükemmel, bir puan alırsak iyi olur. Dünyada tüm maçlar tel örgüsüz oynanıyor. Biz de buna artık ayak uydurmalıyız." 

Prim için son sınav 

GALATASARAY'DA Beşiktaş derbisi, zirve yarışının yanı sıra prim açısından da büyük önem taşıyor. İki maçlık galibiyetler için prim alan Sarı - Kırmızılılar'ın bugün İnönü'den üç puan çıkarması gerekiyor. Samsun engelini aşarak ilk etabı kayıpsız geçen Aslan, derbi karşılaşmasından da 3 puan çıkarırsa 7'şer bin dolarlık primi almaya hak kazanacak. 

Florya'da gol provası 

GALATASARAY, Beşiktaş maçının son hazırlığını basına kapalı yaptığı antrenmanla tamamladı. Teknik Direktör Hagi'nin antrenmanda kontratak ve son vuruşlara ağırlık verdiği öğrenildi. Sarı - Kırmızılılar'da kritik maç öncesinde sakat veya cezalı futbolcunun bulunmaması forma rekabetini de gündeme getirdi. Hagi, sahaya sürpriz bir kadro sürebileceğini açıkladı. 

Hakan'a özel görev 

TEKNİK Direktör Hagi dünkü antrenman öncesinde futbolcularıyla toplantı yaparken, Hakan Şükür ile de baş başa görüştü. Rumen hocanın futbolcularına, "Rakip topu alınca hep birlikte savunma, atağa kalkarken hep birlikte hücum edeceğiz. Tribünlerle oynamayın ve kulaklarınızı tıkayın. Hepinizden bu maçta kapasitelerinizin üstüne çıkmanızı bekliyorum" dedi. Hagi, Hakan Şükür'den ise hücuma yön vermesini ve indereceği toplarla arkadaşlarını gol pozisyonlarına sokmasını istedi. 

Biletler kapışıldı 

İNÖNÜ Stadı'nda Galatasaraylı taraftarlar için ayrılan 1600 bilet dün Ali Sami Yen Stadı'nda satışa çıkarıldı. Uzun kuyrukların oluşması nedeniyle gişede büyük kargaşa yaşandı. Sarı - Kırmızılılar kısıtlı sayıdaki bileti kısa bir süre için tüketti. Bilet alan taraftarlar bugün 12.00'de Ali Sami Yen Stadı'nın kapısında buluşup, polis korumaları eşliğinde otobüslerle İnönü Stadı'na götürülecek. 


</TEXT>
</DOC>
