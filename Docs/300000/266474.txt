<DOC>
<DOCNO> 266474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yasam/yas05.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Korumadan 'alkol' dayağı 
</HEADLINE>
<TEXT>


Sakarya Pamukova'da kaymakamın resmi koruması Kutlu'nun, yol vermediği için durdurduğu alkollü sürücüyü ve arkadaşını tokatlaması görüntülendi 

MÜJDAT ÇETİN Adapazarı DHA 

Sakarya'nın Pamukova ilçesinde Kaymakam Hasan Göç'ün resmi koruması Sinan Kutlu, yolda durdurduğu otomobilin alkollü sürücüsünü ve yanındaki arkadaşını kaymakamın yanında tokatladı. Olay bir kameraman tarafından dakika dakika kaydedildi. 
3 gün önce yaşanan olayda, Kaymakam Göç, koruma polisi Sinan Kutlu'nun kullandığı makam otomobiliyle Pamukova'ya dönerken, önlerinde zik zak yaparak giden ve yol vermeyen otomobili durdurdu. Araçtan inen Kaymakam, sürücünün ve yanındaki arkadaşının alkollü olduğunu görünce, trafik ekibine haber verdi. Göç, aracına dönerken, koruma polisi Kutlu, alkollü 2 kişiyi tokatladı. Bu sırada olaya tanık olan özel bir televizyon kanalının kameramanı yaşananları kaydetti. 

Vali bilgi istedi 
Televizyon kanalında önceki gün yayımlanan haberin ardından, Sakarya Valisi Cahit Kıraç, dün Kaymakam Göç'ü çağırarak bilgi aldı. Tokatlama olayını görmediğini iddia eden Göç, açıklama yapmayacağını söyledi. Ancak Göç'ün yakın çevresine, alkollü şahısların korumaya tokat attığı için tokatladığını söylediği iddia edildi. Görüntüleri izleyen Pamukovalılarda, kaymakam ve korumasına tepki gösterdi. 

Başbakanlık el koydu 

GÖrÜntÜlerİn ortaya çıkması üzerine Başbakanlık olaya el koydu. Başbakanlık İnsan Hakları Başkanlığı, haberin yayımlandığı Kanal 7 Televizyonu'ndan, söz konusu olaya ilişkin görüntüleri istedi. Yetkililer, görüntülerin insan hakları ihlali çerçevesinde değerlendirileceğini, bu amaçla bir müfettişin de görevlendirileceğini belirtti. Müfettişin hazırlayacağı rapor doğrultusunda İnsan Hakları Başkanlığı gerekli yaptırımın yapılması için İçişleri Bakanlığı'nı devreye sokacak. 


</TEXT>
</DOC>
