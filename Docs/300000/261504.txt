<DOC>
<DOCNO> 261504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/spor/ygokce.html </URL>
<DATE> 2004/08/08/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Beşiktaşlılar, sabredecek 
</HEADLINE>
<TEXT>



Malatya'daki maça ev sahibi takım altı, Beşiktaş beş yeni oyuncuyla başladı. 90 dakikanın sonunda gördük ki, maçı baştan sona takım gibi oynayan, futbolun hakkını veren ekip Malatyaspor... Çünkü onlar Aykut Kocaman'la takımlaşmışlar. Taşıdıkları formanın aidiyetini kazanmışlar. Takımdaşlık duygusunu paylaşmışlar. 
Beşiktaş'ta henüz bir takımlaşma olgusundan söz edemeyiz. Onca kaliteli oyuncunun bir araya gelmesiyle taşlar yerine oturmuş olmuyor. Olsa olsa takımlaşma süreci bu... Birbirlerini tanıyarak, tamamlayarak, daha çok paylaşıp uyum kazanarak bu süreci tamamlayacaklar. Beşiktaşlılar'a kısa yoldan mesajımız biraz sabırlı dervişler olmaları gerektiği... 
Del Bosque, bu yıl savunmayı dörtledi. Kanat oyununa işlerlik kazandıracağını söyledi. John Carew'i böyle bir oyunun pivot santrforu olarak istedi. Düşünce güzel, sistem çağdaş, ne var ki Beşiktaş'ın eldeki kadrosundan şimdilik dörtlü savunma oyununu gerçekleştirecek uygun adamlar bulmak zor. M'Bayo'nun sağdan savunmanın gerisine dalarak yaptığı orta Yunus'un golünü getirdi. İbrahim Üzülmez savunma ağırlıklı gerçek bir bek gibi oynayamıyor. Emre Aşık - Ahmet Yıldırım savunma göbeğinde başarılı bir tandem oluşturamıyor. Sağ bek Ali Güneş şimdilik bu dörtlünün en sağlam ve en verimli parçası. Beşiktaş'ın asıl sorunu orta alanda... Kaan Dobra hücuma çok ender katkı veriyor. İkili mücadeleden kaçıyor. Ali Güneş'in defansif görevlerini paylaşmıyor, arkadaşını desteklemiyor. Sol kanatta görevlendirilen Pancu oyunun sadece kendi kişisel gösterişi ile ilgili bölümünü paylaşıyor. Şut atıyor, pas vermiyor, birlikte oynamaya niyeti yok. Şımarık bir prens rolünde. Orta alanın içindeki iki adam, ön liberolar Okan Buruk ile İbrahim Toraman topla en çok buluşan adamlar. Okan Buruk, tecrübesiyle, klasıyla, çabukluğuyla ve sorumluluk anlayışıyla Beşiktaş'ın en iyisi. Ama İbrahim Toraman bu ortak görevi yadırgıyor. O zaman da Del Bosque'nin Yasin ile Ümit Aydın için gönderme kararı vermesi çok iyi anlaşılamıyor. 
Carew, Beşiktaş'ın oynamak istediği oyunun en iyi ve en uygun örneği. Buluştuğu her hava topunu başarıyla sağına, soyuna indiriyor. Ama nerede Ahmed Hassan O da Pancu gibi kendine oynayan bir sudan kahraman Carew'le yardımlaşma yok. Bir duvar pası yok. Şutu yok. Dripling yapıp, top kaybederek hakeme itirazdan başka bir gösterişi yok. Şimdilik Carew yalnız. Yine de iki güzel kafa vuruşu var. Birini Veysel kaptı, öteki direkte patladı. Ama ayaklarını da çalıştırmalı. 
Beşiktaş'ın en çok zamana ihtiyacı var. Tablo umutsuz değil. Savunmada açık verdiklerinden fazla hücumda top kullanıp, pozisyon yakalıyorlar. Demek ki her iki bölümde de disiplin ve sistematik alışkanlık şart. Del Bosque bunları kısa zamanda sağlayabilir. Hayır, Beşiktaş umutsuz değil. O yüzden sabretmeleri gerekir. 



</TEXT>
</DOC>
