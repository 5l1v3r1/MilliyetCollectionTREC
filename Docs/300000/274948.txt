<DOC>
<DOCNO> 274948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun07.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamhi suikastının telsizcisi yakalandı 
</HEADLINE>
<TEXT>


Saldırganlara haber veren Kamil Aşkın, arkadaşının boşanma davasına katılınca yakayı ele verdi 

ŞAKİR AYDIN İstanbul 

İşadamı Jak Kamhi'ye 1993'te düzenlenen suikast girişimi sırasında telsizle saldırganlara haber verdiği iddiasıyla aranan ve Terörle Mücadele Şubesi ekiplerince yakalanan Kamil Aşkın 36 , tutuklanarak cezaevine gönderildi. Yasadışı "İslami Hareket Süreci" adlı örgütün üyesi olduğu öne sürülen Aşkın, polisteki sorgusunun ardından dün İstanbul Ağır Ceza Mahkemesi'ne sevk edildi. Aşkın, ifadesinde, Kamhi'nin Beylerbeyi'nden geçişini telsizle arkadaşlarına bildirdiğini söyledi. 11 yıldır aranan Aşkın'ın sürekli yer değiştirdiği, 21 Eylül'de bir arkadaşının Şişli Adliyesi'ndeki boşanma davasında gözaltına alındığı bildirildi. Müebbet hapis cezasıyla yargılanan Aşkın, nöbetçi 11 No'lu Ağır Ceza Mahkemesi'nce tutuklanarak, Bayrampaşa Cezaevi'ne gönderildi. Aşkın'a yardım ettiği iddia edilen 2 kişi ise serbest bırakıldı. 



</TEXT>
</DOC>
