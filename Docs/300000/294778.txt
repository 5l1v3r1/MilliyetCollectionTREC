<DOC>
<DOCNO> 294778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo17.html </URL>
<DATE> 2004/12/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Daum Uyuşturucu kullanmamın bedelini ağır ödedim... 
</HEADLINE>
<TEXT>

     Fenerbahçe Teknik Direktörü Cristoph Daum, Belçika'da yayımlanan Het Nieuws Gazetesi'ne verdiği demeçte, sarı-lacivertli futbolcularla çok sıcak ilişkiler kurduğunu, bunun da başarıyı getirdiğini söyledi. 
     Christoph Daum, Fenerbahçe'deki başarısının ardında sarı-lacivertli kulübün yönetiminin kendisine verdiği desteğin yanısıra doğru mantığı olan futbolcularla çalışmasının etkisi olduğunu bildirdi. 
     Alman teknik adam, yoğun bir çalışma ortamında bulunduklarını belirterek, şunları kaydetti 
     ''Yeni oyuncuların transferlerinde öncelikle karakterlerini inceledik. Ben, artık doğru mantığı olan, benimle çalışmak isteyen, güven duyacağım futbolcularla çalışmak istiyorum. Oyuncularımla çok sohbet ediyorum. Çünkü sırlarını öğrenmek istiyorum. Açık bir ilişki çok önemlidir. Benim için önemli olduklarını anlamaları gerekir. Kendilerini benim çocuklarım gibi hissetmeliler. Bildiklerimi futbolcularıma aktarıyorum. Hep ileriye yönelik bir çalışma yapıyorum. Onun için bana ''motivasyon artisti'' diyorlar. Ne derlerse desinler, benim amacım ve hedefim ileriye yönelik iyi sonuçlara ulaşma ve iyi bir hava yaratmak.'' Daum, 2007'de Avrupa Şampiyonlar Ligi'nde final oynama hedefinin abartılı olup olmadığını biçiminde bir soruya ise, ''Doğrudur. Fazla yüksekten uçuyor diyebilirsiniz. Ama bu tür demeçler verirken, Türkiye'yi bilmeniz gerekir. Türkiye'de gerçekçi olmayan hedefleri öne sürmek günlük kazanç gibidir. Benim buradaki amacım, ileriye dönük iyi bir çalışma hedefine ulaşmak. Eğer daha düşük açıklamalar yaparsam, hedefimize ulaşamayız'' yanıtını verdi. 
     Daum, Önder Turacı hakkında ise, ''Fenerbahçe'ye çabuk alıştı. Kendini çok iyi geliştiriyor. 4 hafta sakatlık geçirdi. Önder'i kişisel eğitimden geçirerek, onu 1-2 yıl içinde Avrupa'nın en iyi oyuncuları arasına sokmak istiyoruz'' yorumunu yaptı. 
     
     ''SAÇMALIKLARA TAHAMMÜLÜM YOK'' 
     Christoph Daum, Fenerbahçeli yöneticilerin kendisini eleştirince hemen müdahale ettiğini söyledi. 
     Basınla ve yönetimle olan ilişkilerini değerlendiren Daum, ''Futbolu pozitif ve olumlu bir biçimde öne sürdükleri sürece benim hiçbir sorunum olmuyor. Böylece samimi ve çekici hava ortaya çıkıyor. Ama yönetimde beni eleştirdikleri takdirde hemen mücadele ediyorum. Çünkü saçmalıklara tahammülüm yok. Bu da agresif ortam ortaya çıkarıyor. Türk basınıyla aram çok iyi. Ne yazacaklarını veya ne yazmayacaklarını tahmin ediyorum'' ifadelerini kullandı. 
     
     ''AİLEM ÇOK BÜYÜK DARBE YEDİ'' 
     Alman teknik adam, uyuşturucu kullandığı dönemde ve sonrasında ailesinin çok büyük darbe yediğini kaydetti. 
     Daum, ailesinin o dönemde kendisine çok büyük destek verdiğini ifade ederek, ''Ailem çok büyük darbe yedi. Beni o kadar etkilemedi. İyi savunma yaptım ve serbest bırakıldım. Ailem beni çok destekledi. Çocuklarıma karşı dürüst davrandım. Hatta çocuklarım bana Baba böyle birşey yapamazsın sen. Bunlar doğru değildir biçiminde destek gösterdiler'' dedi. 
     Uyuşturucu kullanmasının tamamıyla hata olduğunu vurgulayan Daum, şöyle devam etti 
     ''Kötü bir dönemden geçiyordum ve kendimi iyi hissetmiyordum. Dengem yerinde değildi ve neler olabileceğini düşünmemiştim. Eşimden ayrılıyordum. Rahatlamak için uyuşturcu kullandım. Bir süre sonra bedenimin bunu kaldıramayacağını anladım ve 'hayır' dedim. Böyle şeylerin yasak olduğunu ve doğru olmadığını gördüm. Yaptığım hata için çok büyük bedel ödedim, ancak hatalarım beni daha güçlendirdi.'' 
     
</TEXT>
</DOC>
