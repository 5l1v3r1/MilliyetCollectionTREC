<DOC>
<DOCNO> 268555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas07.html </URL>
<DATE> 2004/09/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Madonna, Musevi bayramına cümbür cemaat gidiyor... 
</HEADLINE>
<TEXT>

     Ünlü şarkıcı Madonna, İsrail'de gelecek ay gerçekleştirilecek Rosh Hashanah kutlamalarına arkadaşlarıyla birlikte gidecek. Madonna'ya ziyaretinde modacı Donna Karan, aktör Hugh Jackman ve eşi Deborra-Lee Furness eşlik edecek. 
     Internetteki ''msnbc'' sitesinin haberine göre, Madonna'nın gelecek ay katılacağı Musevi bayramı kutlamalarında onu arkadaşları da yalnız bırakmayacak. 
     Antik ve mistik eski bir Musevi felsefesi olan Kabala'ya gönül veren Madonna, Tel Aviv'e ''Van Helsing'' filminin yıldızı Jackman, eşi Deborra-Lee Furness ve ünlü modacı Donna Karan ile birlikte gidecek. 
     Diğer Kabala müritleri ünlü yıldız Demi Moore ile aktör Ashton Kutcher'ın da İsrail'e gitmesinin beklendiği, ancak bunun henüz doğrulanmadığı belirtildi. 
     Yıldızların ziyaretinin ABD'deki bazı televizyonlarda yayınlanacağı ve Los Angeles Kabala Merkezi sözcüsü Rabbi Philip Berg ile yapılan röportajların da bu kapsamda sunulacağı ifade edildi. 
     Kabala'nın ismini duyurmak için çaba sarfeden merkez yetkililerinin ünlüleri bu amaçla kullandığı ve gelecek ay İsrail'de yapılacak kutlamalar sırasında öğretiyi yaygınlaştırmak için Amerika'nın pek çok yerine reklam panolarının yerleştirileceği bildirildi. 
     
</TEXT>
</DOC>
