<DOC>
<DOCNO> 270247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/magazin/amag.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nicole Kidman'a 'topluca kıydılar' 
</HEADLINE>
<TEXT>


Başrolünü oynadığı 'Birth Doğum' adlı filmi Venedik'te yuhalanan Nicole Kidman, eleştirilere kulaklarını tıkamış... 

Milliyet 'Venedik Film Festivali'nde Alin Taşçıyan 

Venedik Film Festivali'nde finale yaklaşırken o tatlı yarışma heyecanı yerini gerilime bırakıyor. Sinemanın en başarılı kadın oyuncularından Nicole Kidman'ın başrolünü üstlendiği "Birth Doğum" adlı filmin iki gösterimde birden topluca yuhalanması tatsız bir hava yarattı. Sinemaya çekirdekten başlayan genç yönetmen Jonathan Glazer, Oscar adaylıkları elde ederek dikkat çektiği "Sexy Beast"ten sonra aynı başarıyı Kidman ile elde edemedi ne yazık ki. Kidman, "Birth"de kısacık kesilmiş saçları, çatık kaşları ve deliliğin eşiğinde ifadeleriyle hiç de inandırıcı bir karakter canlandıramıyor. İkinci evliliğini yapmak üzereyken, 10 yıl önce ölen kocasının reenkarnasyonu olduğunu iddia eden ve onunla aynı adı taşıyan 10 yaşındaki çocuğa kapılan New Yorklu iş kadını Anna rolünü neden kabul ettiği başlı başına bir merak konusu. Kidman'ın bu soruya net bir yanıtı yok ne yazık ki 
"Jonathan bana senaryoyu gönderdi. Okudum ve etkilendim. Sonra onunla öğle yemeğine çıktık. Aslında film üzerine doğrudan sadece beş dakika konuştuk. Rolü kabul ettim." 

Sansasyon için çekmedik 
Filmi kurgu aşamasında görmüş ama bitmiş halini izlememiş olan Kidman'a doğrudan neden böyle bir senaryo kabul ettiğini sormak büyük kabalık olurdu. Filmde 10 yaşındaki Cameron Bright ile küvete girmesi ve öpüşme sahnelerini ise sansasyonel bulmuyor 
"Bu filmi 10 yaşındaki çocukla öpüşme filmi diye yapmadık Kadının ruh durumu bunu gerektiriyordu. Jonathan yavaş yavaş üzerinde çalışarak çekimi yönlendirdi. Bir anlamda Anna'nın yaptığı Rus ruletine benzetilebilir. Çocuk, kocası da olabilir yalancı da... Cameron'ın kendine özgü bir gücü var. Güçlü bir oyuncu diyebilirim. Onunla çalışmak müthişti. Beni bir erkek olduğuna inandırdı. O vücudun içinde kocamın olduğuna inanmam gerekiyordu yoksa rolüme konsantre olamazdım." 
Kidman, eleştirileri ise hiç okumadığını iddia ediyor. "Birth" için yazılanları ve yazılacakları okumaması isabetli olur. 


</TEXT>
</DOC>
