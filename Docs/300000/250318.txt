<DOC>
<DOCNO> 250318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur20.html </URL>
<DATE> 2004/06/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
ÖSS'de bu yıl taban puana göre tercih yapılacak 
</HEADLINE>
<TEXT>

     Öğrenci Seçme Sınavı ÖSS puan hesaplama sistemindeki değişiklik nedeniyle geçen yıl yüzdelik dilimle tercih yapan adaylar, bu yıl taban puana göre seçim yapacaklar. 
     Öğrenci Seçme ve Yerleştirme Merkezi ÖSYM , ÖSS'ye giren adaylara, Yükseköğretim Puanları ve Kontenjanları Kılavuzu'nu göndermeye başladı. Kılavuzda, üniversitelerin taban puanları, geçen yıl yerleşen öğrencilerin puanları esas alınarak belirlendi. 
     Bu puan tablosuna göre, Bilgisayar, Elektrik-Elektronik ve Makine Mühendislikleri ile Mimarlık, Diş Hekimliği, Eczacılık gibi sayısal puan türüyle öğrenci kabul eden bölümlerin taban puanları 330-370 arasında değişiyor. Sayısal puan türünde birkaç bölümün taban puanı 260'a kadar düşüyor. 
     Eşit Ağırlıklı bölümlerin taban puanları ise 320-360 arasında yoğunlaşıyor. Sözel alanda, devlet üniversitelerinde 310'un altında taban puan bulunmuyor. Bu alanda iyi bir bölüme girebilmek için 350'nin üzerinde puan almak gerekiyor. 
     Paralı eğitim veren vakıf üniversitelerinde okuyabilecek durumdaki öğrenciler ise puan açısından daha şanslı. Vakıf üniversitelerinin burslu olmayan bölümlerindeki taban puanlarının, devlet üniversitelerine göre oldukça düşük olduğu dikkati çekiyor. 
     
</TEXT>
</DOC>
