<DOC>
<DOCNO> 276990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sontur01.html </URL>
<DATE> 2004/10/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
ODTÜ Kampusü içinde raylı sistem oluşturulacak... 
</HEADLINE>
<TEXT>

     Orta Doğu Teknik Üniversitesi ODTÜ , kampus içinde raylı sistem oluşturacak. 
     Öğretim üyeleri ve öğrencilerin birlikte hazırladığı proje çerçevesinde kampuste ulaşım, tramvay benzeri ''monorail'' ile sağlanacak. 
     Tek ray üzerinde yol aldığı için ''monorail'' olarak isimlendirilen sistem, eğimli orman alanını da zedelemeyecek. 
     ODTÜ Rektör Danışmanı Doç. Dr. Ayşen Savaş, sistemin doğa ile uyumunun öncelikli tercih sebebi olduğunu belirtti. 
     Savaş, 3.5 yıllık araştırma sürecini şöyle anlattı 
     ''Kampus olarak Çayyolu'nu Çankaya'ya bağladığımız için şu anda Eskişehir yolundaki tüm trafik aksaklıkları bizi by-passlayarak çözümleniyor. Biz de akıllı, etkin, çevre dostu, sessiz, görsel fiziksel kirlilik yaratmayacak bir sistem aramaya başladık. 
     İncelemeler yaptık ve raylı taşımanın doğru olduğuna karar verdik. Bazı eğimler yüzde 13'ü geçtikten sonra yola bağlı raylı sistem için uygun olmuyor. Bunu çözmenin yolunun da monorail olduğunu farkettik. 3.5 yıllık ciddi bir araştırma sonrasında bu karara vardık. Yola bağlı gitmiyor monorail avantajı bu. Direkler üzerinde kaldırılıp, yukardan da gidebiliyor, eğim farklarından çok etkilenmiyor böylece.'' 
     
     ÖĞRENCİ-ÖĞRETİM ÜYESİ İŞBİRLİĞİ... 

     Proje için Makine Mühendisliği, Endüstri Tasarım, Mimarlık, Şehir Bölge Planlaması ve İnşaat Mühendisliği bölümlerinin ortak çalışma yürüttüğünü belirten Savaş, öğretim üyeleri ve öğrencilerin de işbirliği yaptığını söyledi. 
     Monorail durakları, koltuk tasarımı, güzergahı, yoğun kullanılacağı saatler gibi detayların öğrencilerce araştırıldığını ifade eden Savaş, son olarak araç tasarımının gerçekleştirildiğini kaydetti. 
     
     TÜRKİYE'DE İLK OLACAK 

     Savaş, tüm dünya ''hız peşinde koşarken'', ODTÜ'nün kampus içinde yavaş ulaşımdan yana olduğunu da belirterek, hem modern hem yavaş bir sistem öngördüklerini ve bunun için ODTÜ'ye özgü bir monorail üretmek gerektiğini anlattı. 
     Savaş, Türkiye'de monorail örneği bulunmadığını, yurtdışından ithal etmenin de çok maliyetli olduğunu ifade ederek, konu üzerinde çalışan yerli firmalardan teklifler aldıklarını, ancak ''henüz içlerine sinen bir çalışma ile karşılaşmadıklarını'' söyledi. 
     Ayşen Savaş, proje için ilk somut adımı 1 yıla kadar atmayı planladıklarını bildirdi. 
     
     ''KAMPUSE MÜMKÜN OLDUĞUNCA ARABA SOKULMAYACAK'' 

     ODTÜ Kampusü'nün ''yaya öncelikli'' olduğunu ve araçlar için hız sınırının 30 kilometre olduğuna işaret eden Savaş, monorailin de 30 kilometre hız yapacağını kaydetti. 
     Savaş, ''Raylı sisteme geçildiğinde arabalar kapı girişlerindeki park yerlerine bırakabilecek. Özürlüler olabilir, bir yere eşya taşınıyor olabilir, ama bunlar gibi durumlar dışında mümkün olduğunca kampuse araba sokmayacağız'' diye konuştu. 
     Savaş, ''dayatmayla'' değil, bisiklet, yaya yolları gibi özendirici yöntemlerle projeyi hayata geçirmek istediklerini ifade ederek, bu çerçevede Çankaya Belediyesi işbirliğiyle bisiklet yolu yapımına ağırlık verdiklerini söyledi. 
     
</TEXT>
</DOC>
