<DOC>
<DOCNO> 295846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko05.html </URL>
<DATE> 2004/12/08/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
ABD'de Kasım ayında işten çıkarmalar arttı... 
</HEADLINE>
<TEXT>

     Bülent Keneş AA 

Artan sağlık giderleri ve enerji maliyetleri yüzünden, ABD'de Kasım ayında işten çıkarmaların artarak 100 bini aştığı kaydedildi. 
     Challenger, Gray Christmas adlı kuruluş tarafından yapılan açıklamaya göre, bir önceki yılın aynı dönemine göre işten çıkarmalar yüzde 5,1, Ekim ayına göre ise 2,6 oranında arttı, Kasım ayında işini kaybeden Amerikalıların sayısı 104 bin 0'u buldu. 
     Eylül'den bu yana devam eden işten çıkarmaların 2002 Ocak-Nisan ayları arasındaki birbirini takip eden üç ay boyunca işten çıkarılma sayısını geçtiği belirtilirken, kuruluşun Başkanı John Challenger, ''Artan sağlık giderleri ve enerji maliyetleri, karlılıklarını koruyabilmek için şirketleri, giderleri kontrol altına almak üzere çeşitli önlemler almaya itmektedir,'' dedi. 
     Bu arada son üç ayda işten çıkarmaların en fazla yaşandığı sektörlerin telekomünikasyon ve otomotiv sektörleri olduğuna dikkat çekilirken, buna rağmen işten çıkarılanların toplam sayısının 930 bin 690'ı bulduğu bu yılın, geçtiğimiz yıla göre yüzde 19 oranında daha az işten çıkarmaya sahne olduğu ifade ediliyor. 
     Ancak Aralık ayında işten çıkarılanların sayısının 69 bin 310'u bulması durumunda, 2004 yılının 1 milyondan fazla çalışanın işini kaybedeceği art arda dördüncü yıl olacağına dikkat çekiliyor. 
     İşten çıkarmaların yanı sıra 2001 Kasım'ındaki krizden bu yana ABD'de yaratılan istihdam rakamlarının da, 2. Dünya Savaşı'ndan bu yanaki en düşük seviyesinde olduğu belirtiliyor. 
     ABD Çalışma Bakanlığı verilerine göre ise ABD'de bu yıl en az 2,5 milyon yeni istihdam yaratılmış durumda. 
     
</TEXT>
</DOC>
