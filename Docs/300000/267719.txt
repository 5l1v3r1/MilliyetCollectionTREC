<DOC>
<DOCNO> 267719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/siyaset/siy01.html </URL>
<DATE> 2004/08/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TCK'da uzlaşma sağlandı 
</HEADLINE>
<TEXT>


Din ve vicdan hürriyetinin kullanılması, bazı kisvelerin giyilemeyeceği, din adamlarının siyaset yapmasını yasaklayan düzenlemeler ile zinada değişiklik isteyen AKP, CHP ile uzlaşmaya vardı 

SALİHA ÇOLAK Ankara 


AKP ve CHP heyetleri arasında TCK'da krize neden olan maddeler üzerinde yapılan görüşmede "uzlaşma" kararına varıldı. Ancak bu maddelerin nasıl düzenleneceği konusunda teknik çalışmaların sürmesi kararlaştırıldı. 
TBMM'deki görüşmeye AKP'den Adalet Bakanı Cemil Çiçek, Grup Başkanvekili Haluk İpek, Adalet Komisyonu üyesi Hakkı Köylü ve Genel Başkan Yardımcısı Hayati Yazıcı CHP'den de Grup Başkanvekili Haluk Koç, Genel Sekreter Önder Sav ve Adalet Komisyonu üyesi Orhan Eraslan katıldı. 
AKP, 115. maddede yer alan din ve vicdan hürriyetinin kullanılmasına ilişkin düzenleme, 222. maddede bazı kisvelerin giyilemeyeceğine ilişkin yasada öngörülen yasaklara uymayanlara hapis cezası getiren düzenleme ve 219. maddede, din adamlarının siyaset yapmasını yasaklayan düzenlemede değişiklik istedi. AKP ayrıca, zinanın suç sayılmasını isterken, Baykal, zinanın kadın - erkek eşitliği ekseninde iki taraf için de suç sayılırsa karşı çıkmayacaklarını ifade etti. CHP'li Eraslan, kisvelerle ilgili düzenlemenin 28 Şubat sürecine dayandığını söyledi. Erbakan'ın tarikat liderlerini toplamasıyla oluşan manzara üzerine devletin kendini savunmak üzere böyle bir düzenleme istediğini belirten Eraslan, buna olanak sağlanmazsa istenmeyen durumlar olabileceğini anlattı. CHP'lilerin, "Bu düzenleme türbanı kapsamıyor" ısrarı üzerine iki parti arasında teknik çalışmanın devam etmesine karar verildi. 
Gece yarısı biten görüşmeden sonra yapılan açıklamada, Adalet Komisyonu'ndan geçen metin üzerinde "aşağı yukarı" anlaşma sağlandığı bildirildi. Görüşmede, teknik çalışmanın devam etmesine, içtüzük değişikliğine gerek kalmadan tasarının hızla yasalaşması için uzlaşma çabasının sürdürülmesine karar verildi. CHP'liler, zina konusunda, "AKP'nin her iki cinsiyet için de zinayı suç sayacak bir önerisine karşı çıkmayacakları" mesajını verdiler. 


</TEXT>
</DOC>
