<DOC>
<DOCNO> 293817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko52.html </URL>
<DATE> 2004/12/01/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Celal Metin Dupontsa ile ilgili gelişme gücümüzün artacağının ifadesi 
</HEADLINE>
<TEXT>

     Sabancı Holding CEO'su ve DuPontSA Yönetim Kurulu Başkanı Celal Metin, DuPontSA'nın tamamının satın alınmasıyla ilgili olarak, ''Bu gelişme Sabancı Holding'nin dünyadaki gücünün daha da artacağının habercisidir'' dedi. 
     Sabancı Holding'den yapılan açıklamada, Holding'in, DuPontSA olarak bilinen DuPont Sabancı Polyester Europe B.V.'deki yüzde 50 DuPont hissesini satın alma işlemlerini tamamladığı, böylece DuPontSA hisselerinin yüzde 100'üne sahip olduğu hatırlatıldı. 
     Sabancı Holding CEO'su ve DuPontSA Yönetim Kurulu Başkanı Metin, Sabancı Holding'e yılda 1 milyar dolardan fazla ciro getirecek bu önemli satın almayı tamamlamış olmaktan mutluluk duyduklarını belirtti. Metin, ''Bu gelişme Sabancı Holding'in dünyadaki gücünün daha da artacağının habercisidir'' dedi. 
     DuPontSa CEO'su Wahid Tawfik de, DuPontSA'nın, polyester sanayi içerisinde gerçek bir lider olduğunu, polyester iplik, elyaf, resin ve polyester hammaddelerinin mevcut üretim teknolojisi, patentleri ve markaları üzerindeki haklarının Avrupa, Rusya ve Bağımsız Devletler Topluluğu, Ortadoğu ve Afrika pazarlarında tek yetkili lisans sahibi olmaya devam edeceğini bildirdi. 
     Tawfik, DuPontSA'nın sahip olduğu yüksek teknoloji, dünyaca tanınan markaları ve yetenekli 3 bin 500 çalışanı ile daha karlı büyüme göstereceğine inandıklarını, kaliteli ürün ve hizmetlerinden tüm sanayinin faydalanacağını öngördüklerini belirterek, şunları kaydetti 
     ''5 yılı aşkın süredir, rekabetçi gücümüzün kaynağı olan AR-GE'ye yatırım yapmaktayız ve ürün portföyümüzü kuvvetlendirmekteyiz. Global markalarımız, çalışanlarımızın verdiği güven ve müşterilerimizin desteğiyle gelecekte daha karlı bir şirket olacağımıza inanıyorum.'' İngiltere'de Wilton, Almanya'da Uentrop ve Türkiye'de Adana, Kurtköy ve İnegöl'deki tesislerinde PTA, DMT, polyester iplik, elyaf, resin ve preform üreten DuPontSA'nın yıllık kapasitesi 1.3 milyon tonun üzerinde bulunuyor. 
     DuPontSA'nın, Adana'daki araştırma ve geliştirme tesislerinin yanı sıra Paris, Barselona ve Milano'da pazarlama ofisleri bulunuyor. 
     
</TEXT>
</DOC>
