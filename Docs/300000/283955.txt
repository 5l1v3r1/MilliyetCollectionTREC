<DOC>
<DOCNO> 283955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/spor/aspo.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih eve döndü 
</HEADLINE>
<TEXT>


Fenerbahçe, kulüp doktorunun "Oynar" raporu vermesine rağmen, sakatlığını ileri sürerek takıma girmeyi reddeden futbolcusunu, Teknik Direktör Christoph Daum'un raporu doğrultusunda takımdan gönderdi 

HABER YORUM YUSUF KOBAL 


Fenerbahçe, 2.5 sezon önce İspanya'dan görkemli bir törenle transfer ettiği Fatih Akyel ile yollarını, sözleşmesi bitmeden ayırdı. Ancak bu zamansız ayrılığın altında "sakatlık nedeni" etkili oldu. 
Sarı - Lacivertli kulüp, Türkiye'ye özel uçakla getirdiği, son dakikada bile Galatasaray'a kaptırmamak için Sabiha Gökçen Havalimanı'ndan, kulübe korumalar eşliğinde götürdüğü milli futbolcuyu, Daum'un verdiği rapor ile takımdan gönderdi. Fenerbahçe'ye geldiği günden itibaren hep Galatasaraylılığı ön plana çıkarılan ve Galatasaray yönetimi tarafından sürekli gözaltına alınan Fatih, bu sezon başında alışamadığı Fenerbahçe camiasından kopmak için girişimde bulunmuştu. Ancak Fatih'in, Daum'un gözünde ipini çeken maç Manchester United ile oynanan Şampiyonlar Ligi karşılaşmasıydı. Alman hoca, bu futbolcuyu deneyimi nedeniyle kullanacağını söylemişti. Ama Fatih'in bu karşılaşmadaki oyununun ardından takındığı tavır sonunu hazırladı. 

İdmanlara çıkmıyordu 
Samandıra'da kamuoyunun gördüğünün tersine son derece uyumlu davranan, arkadaşlarıyla sorun yaşamayan, ancak camiaya da bir türlü ısınamayan Fatih, son zamanlarda doktor raporuna rağmen sürekli sakatlığını ileri sürerek antrenmanlara çıkmamaya başlamıştı. Daum, Manchester United maçından sonra kızağa çektiği oyuncusunun sakatlığı konusunda kulüp doktorundan sürekli bilgi aldı. Doktor, Fatih için "Oynar" raporu verince Daum, milli oyuncuyu kadrosuna almak istedi. Fatih ise sakatlıklarını ileri sürerek Daum'u reddetti. Alman çalıştırıcı, sezon başında "İhtiyacım var" diye rapor verdiği futbolcusunu, sakatlık takıntısı yüzünden, bu kez gönderilmesini istedi. Sonuçta Fenerbahçe yönetimi de Fatih'in sözleşmesini fesh etme kararı aldı. 
Sarı - Lacivertli kulüpte yıllık garanti ücrete oynayan çok az sayıdaki Türk futbolcudan biri olan Fatih, maç kadrosuna girse de, girmese de yıllık 1 milyon doların üstünde para alıyordu. Bu sene alacağının az bir bölümünü ödeyen yönetim, sezon sonunda ücretsiz serbest kalacak olan Fatih'i, alacağına karşılık göndererek büyük tasarruf yapmış oldu. 

Üç yıllık serüven 

REAL Mallorca'dan 29 Kasım 2001'de Fenerbahçe'ye transfer olan Fatih Akyel, Sarı - Lacivertli formayla 69 resmi maça çıktı. Ligde 60, Avrupa kupalarında 7, Türkiye Kupası'nda da iki karşılaşmada forma giyen 27 yaşındaki futbolcu, en son Manchester United karşısında 60 dakika sahada kaldı. 

'Suç sadece bende mi ' 

Fatih Akyel, MİLLİYET'e yaptığı özel açıklamada, Fenerbahçe'den medeni şekilde ayrıldığını belirtti, Manchester maçı ile ilgili suçlamalara yanıt verdi 

EROL DEMİRKOL 

"Karşılıklı anlaştık" 
SARI - Lacivertli kulüple yollarını ayıran Fatih Akyel, Daum'a yaklaşık bir ay önce ayrılmak istediğini söylediğini ve olumlu yanıt aldığını belirtti. Milli oyuncu, Alman hocanın da, yöneticilere durumu bildirdiğini ve dün Murat Özaydınlı ile bir araya gelerek, medeni bir şekilde sözleşmeyi fesh ettiklerini söyledi. Fatih, "Alacağım var. Özaydınlı, ödeme garantisi verdi. Fenerbahçe'de kimsenin parası kalmaz. Kendilerine teşekkür ediyorum" dedi. 

"Sorunum yoktu" 
FENERBAHÇE taraftarıyla hiçbir kötü diyaloğu olmadığını belirten Fatih, camia ve Daum'la da bir sorunu bulunmadığını ifade etti. Tecrübeli oyuncu, "Tek sorun takımda şans bulamamamdı. Sonuçta profesyonelim. Fenerbahçeli oyuncular arkadaşım ve öyle kalacaklar" ifadesini kullandı. Menajeri Ahmet Bulut'un transfer görüşmeleri yapacağını bildiren Fatih, "Galatasaray ile görüşmedim. Yurt dışından teklifler var. Oynayacağım bir takım istiyorum" diye konuştu 

"Kabul etmiyorum" 
FATİH, Manchester maçıyla ilgili eleştirilere de yanıt verdi ve şunları söyledi "Hocam beni Manchester maçında sahaya sürdü, ben de elimden geleni yaptım. 2 - 2.5 ay futbol oynamamış bir insan sahada bunu yapabilir. Herkes Fatih kaptırdı, Fenerbahçe gol yedi diyor. Bunu kabul etmiyorum. Ben topu orta sahada kaptırdım. Ancak kaleye gelinceye kadar birçok adam vardı. Mağlup olduktan sonra insanlar suçlu aramak zorunda kaldı". 


</TEXT>
</DOC>
