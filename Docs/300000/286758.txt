<DOC>
<DOCNO> 286758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/guncel/gun01.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi veliler savcılığa 
</HEADLINE>
<TEXT>


İstanbul Milli Eğitim Müdürlüğü çocuklarını okula göndermeyen velileri bir bir tespit etti. 1634 veli hakkında suç duyurusunda bulunuldu, 220 veliye de para cezası uygulandı 

Sibel Kahraman 

Okulların açılmasının üzerinden iki ay geçmesinin ardından 6352 velinin kaydını yaptırdığı çocuğunu okula göndermediği ortaya çıktı. Çocukları takibe alan İstanbul Milli Eğitim Müdürlüğü, 1634 veli hakkında suç duyurusunda bulundu. 220 veliye de para cezası uygulandı. 
Milli Eğitim Müdürlüğü, tüm kampanyalara ve uyarılara rağmen okula gidemeyen kız çocuğu sayısının erkek çocuklarının üstünde olduğunu da tespit etti. Kaydı yaptırıldığı halde 4171 kız çocuğunun ve 2181 erkek çocuğunun okula gönderilmediği saptandı. 
Milli Eğitim Müdürlüğü de 4287 veliye devamsızlık bildirimi yaptı. 265 veliye ise ulaşılamadı. Bazı veliler uyarıları dikkate alarak çocuklarını okula gönderdi. Bildirim yapılmasına rağmen çocuklarını okula göndermeyen 220 veliye para cezası uygulandı. 
Zorunlu olduğu için çocuğunu okula yazdıran ancak göndermeyen velilerin en fazla başvurdukları yöntem de adres değişikliği oldu. Milli Eğitim Müdürlüğü bu şekilde 2444 öğrenci tespit etti. Ekonomik yetersizlikler ve ailevi nedenlerle devam edemeyenler de 1141 öğrenciyle ikinci sırayı aldı. 

Adalar'da fire yok 
İlçelere göre devamsızlık oranına bakıldığında 875 rakamıyla Küçükçekmece dikkat çekti. 2. sırada 755 öğrenci ile Gaziosmanpaşa, 3. sırada da 625 öğrenci ile Ümraniye yer aldı. Adalar'dan devamsız öğrenci olmadığı belirlendi. 
222 sayılı yasaya göre, uyarıya rağmen çocuklarını okula göndermeyenlerle öncelikle okul müdürleri görüşüyor. Veli uyarıları dikkate almazsa suç duyurusunda bulunuluyor. Yine de çocuğunu okula göndermeyen veli, her okula göndermediği günün karşılığında 10 milyon lira olmak üzere para cezasına çarptırılıyor. 


</TEXT>
</DOC>
