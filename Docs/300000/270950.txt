<DOC>
<DOCNO> 270950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy09.html </URL>
<DATE> 2004/09/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Bahçeli Zina haramdır, bir müeyyidesinin olması gerekir... 
</HEADLINE>
<TEXT>

     MHP Genel Başkanı Devlet Bahçeli, Müslüman Türk milletinin zinaya bakışının belli olduğunu belirterek, ''Zina haramdır, bir müeyyidesinin olması gerekir'' dedi. 
     Bahçeli, MHP Genel Merkezi'nde, partisinin Merkez Yönetim Kurulu toplantısından önce yaptığı konuşmada, Hükümet'i eleştirdi. 
     AK Parti'nin, ''sağlam siyasi temelleri, inançları ve felsefesi olmayan, devşirme bir siyasi topluluk'' olduğunu iddia eden Bahçeli, devlet yönetimi ve siyasi hayatın, hiçbir dönemde bu kadar yozlaşmadığını savundu. 
     Bahçeli, iktidarın, ''bölücü ihtirasları teşvik etmekten ve tehlikeli arayışlara yönelmekten çekinmeyen bir gaflet ve pervasızlık sergilediğini'' ileri sürerek, kamu imkanları ve vasıtalarının, teröristlerin hizmetine tahsis edildiğini, taziye adı altında kamu görevlerinde bulunanların teröre destek ziyaretleri yapabildiğini söyledi. 
     Bu tahrikler karşısında Hükümet'in derin bir sessizlik içinde olduğunu ifade eden Bahçeli, ''Bu tutumuyla tahriklerin sürmesinin destekçisi olmaktadır. Devlet kavramını ve milli birliği yıkmayı amaçlayan tahrik ve eylemler karşısında sessiz kalmanızın gerçek nedeni, bu konudaki dünya görüşünüzde ve siyasi ideolojinizde mi aranmalıdır '' diye sordu. 
     
     ''KEMENTLE BAĞLANACAĞI YENİ BİR OYALAMA'' 

     Bahçeli, AK Parti'nin, dış politikayı, siyasi iflasını gizlemek ve meşruiyet sorununu aşmak için bir aklama aracı olarak kullanmak istediğini ileri sürdü. 
     AB Komisyonu'nun Türkiye konusundaki İlerleme Raporu'nu açıklayacağına işaret eden Bahçeli, AB'nin Türkiye'ye karşı samimiyet imtihanı vereceğini vurguladı. 
     Türkiye'nin oyalanmaya, sonu gelmez talep ve dayatmalarla oyuncak hale getirilmeye artık tahammülünün kalmadığını dile getiren Bahçeli, şöyle konuştu 
     ''AKP'nin teslimiyet anlayışı nedeniyle oltanın ucuna takılan Türkiye'nin, şimdi kementle bağlanacağı yeni bir oyalama ve dayatma süreci başlatılacaktır. Bu süreç içinde şimdiye kadar sıra gelmeyen bir dizi talep ve dayatma masaya getirilecektir. Böyle bir sonucun, Türkiye'ye özürlü bir aday muamelesi olacağı aşikardır. AB patentiyle AKP'nin, meşruiyetinin tescili hesaplarının tutamayacağını artık görmeli ve bu gaflet uykusundan uyanarak gölge oyunu oynamaktan vazgeçmelidir.'' Bahçeli, AB'nin genişlemeden sorumlu üyesi Günter Verhaugen'in Diyarbakır ziyaretinin, yeni bir mandacılık anlayışının bir gövde gösterisine dönüştüğünü söyledi. 
     AK Parti'nin ateşle oynadığını ifade eden Bahçeli, ''AKP iktidarı, Türk devletinin ve milletinin geleceğini ilgilendiren konularda gaflet ve ihaneti ayıran çizginin çok ince olduğunu unutmamalı, bu çizgi civarında gezinmekten bir an önce vazgeçmelidir'' diye konuştu. 
     TCK Tasarısı'nı da değerlendiren Bahçeli, toplumda, ''zina yanlısı'' ve ''zina karşıtı'' kamplaşma yaratıldığını, iktidarın, Türk toplumunu ahlak temelinde kamplara bölme başarısını da gösterdiğini savundu. 
     
     ''HABUR SINIR KAPISI KAPATILMALI'' 

     Bahçeli, Irak'ta Türkmenler'in, ABD kuvvetleri tarafından imha edilme tehlikesiyle karşı karşıya olduğunu, Hükümet'in Türkmenler'in katledilmesine ilgisiz bir seyirci gibi sessiz kaldığını iddia etti. 
     Devlet Bahçeli, Türkiye'nin sabrının taşma noktasına geldiğinin, Kürt aşiretlerine anlayacakları dilde ikaz edilmesi, Habur sınır kapısının derhal kapatılması gerektiğini kaydetti. 
     Zina konusunda MHP'nin tavrının sorulması üzerine Bahçeli, Müslüman Türk Milletinin zinaya bakışının belli olduğunu belirterek, ''Zina haramdır, bir müeyyidesinin olması gerekir'' dedi. 
     AİHM'in aldığı bir kararın, bölücü terör örgütü Abdullah Öcalan'ın yeniden yargılanmasının önünü açabileceği nitelikte olduğunu belirten bir gazeteciye Bahçeli, ''İmralı'dan çıkararak siyasi yaşama da sokacaklar... Bu iktidar döneminde her şey beklenir'' karşılığını verdi. 
     
</TEXT>
</DOC>
