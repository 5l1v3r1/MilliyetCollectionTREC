<DOC>
<DOCNO> 259432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonyas05.html </URL>
<DATE> 2004/07/30/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Karayip Korsanı'nın gemisi karaya oturdu .. 
</HEADLINE>
<TEXT>

     ''Karayip Korsanları'' filminin ünlü oyuncusu Johnny Depp, gerçek yaşamda gemisini karaya oturttu. Depp, son model Mercedesiyle Fransa'daki lüks villasının kapısına vurarak büyük hasara yol açtı. 
     Internetteki ''londonsun'' sitesinin haberine göre, ''Karayip Korsanları Siyah İncinin Laneti-The Pirates of Caribbean The Curse of the Black Pearl'' filminin Jack Sparrow karakteri Depp, ''gemisini'' filmdeki kadar ustaca kullanamadı. 
     Yeni satın aldığı son model Mercedes marka otomobiliyle eşi Vanessa Paradis ve iki çocuğuyla beraber yaşadığı lüks villanın bahçesinde deneme sürüşü yapan Depp, Cote D'Azur'da yeni aldığı villanın kapısına çarptı. 
     Evde ve otomobilde toplam 18 bin dolarlık hasar meydana gelirken, komşuları da kazayı hayretle izledi. 
     Johnny Depp'in bir komşusu, aktörün hızla bahçe duvarına çarptığını dile getirerek, ''Arabayı geri vitese takmıştı. Gördük, ama kendisini uyaramadık. Duvara süratle çarptı ve arabanın arkası adeta göçtü'' dedi. 
     Oyuncunun yol açtığı kazadan dolayı çok korktuğunu belirten komşusu, ''Yüzünde müthiş bir hayret ifadesi vardı. Hemen arabadan fırladı ve kendi kendine ne kadar aptal olduğunu defalarca tekrarlayarak küfürleri sıraladı'' açıklamasında bulundu. 
     Komşuların ifadelerine göre Johnny Depp'in o gün başına gelenler bununla da bitmedi. Villanın korunması amacıyla döşenen elektrikli tellerin çarptığı duvarın önünde olması nedeniyle meydana gelen hasarı gidermesi için tamirci çağıran oyuncu, tamirciyi de kazayı görmek isteyen bir hayranı zannederek kovaladı. Neden sonra gelenin gönderilen görevli olduğu ortaya çıkınca aktörün hışmına uğrayan talihsiz tamirci alet çantasını toplayarak yeniden Depp malikanesinin yolunu tuttu. 
     Johnny Depp, Mercedes otomobilini kazadan 2 gün, villasını ise 2 hafta önce satın almıştı. 
     
</TEXT>
</DOC>
