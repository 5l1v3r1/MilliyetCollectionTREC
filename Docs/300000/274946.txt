<DOC>
<DOCNO> 274946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun05.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ertuğrul' canlı yayında aranacak 
</HEADLINE>
<TEXT>


Ertuğrul Firkateyni'nin yerini tespit çalışmaları, CNN Türk ve Japon NHK TV'sinde yayımlanacak 

TURAN GÜLTEKİN İzmir DHA 

Japonya'da 114 yıl önce batan Ertuğrul Firkateyni'ni gün ışığına çıkarmak için ocakta çalışmalara başlayacak Sualtı Arkeolojisi Enstitüsü Başkanı Tufan Turanlı, bu yılki hedeflerinin geminin yerini tam olarak belirlemek olduğunu söyledi. Turanlı, 20 kişilik bir ekiple 15 Ocak 2005'te Japonya'ya gideceklerini belirterek, "Ekibimize Japon, Danimarkalı, Yeni Zelandalı ve ABD'li uzmanlar da katılacak. Bu yıl hedefimiz geminin yerini tam olarak tespit ederek bulunduğu bölgenin sualtı haritasını çıkarmak" dedi. 
Oshima Adası açıklarında 4 hafta sürecek çalışmaların internet, CNN Türk ve Japon NHK televizyonlarından her gün canlı yayımlanacağını kaydeden Turanlı, "Yayınları düzenli takip eden öğrenciler arasında sınav yapacağız. 5 öğrenciyi sonraki yılki çalışmalara götüreceğiz" diye konuştu. 
Osmanlı Donanması'nın en gözde gemilerinden Ertuğrul, 1890'da Oshima Adası açıklarında fırtınaya yakalanarak batmıştı. 


</TEXT>
</DOC>
