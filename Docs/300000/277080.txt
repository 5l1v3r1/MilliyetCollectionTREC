<DOC>
<DOCNO> 277080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yazar/congar.html </URL>
<DATE> 2004/10/04/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bush, Kerry ve bir ortak vizyon 
</HEADLINE>
<TEXT>

ABD'de 2 Kasım seçimlerinin neyi değiştirmeyeceği üzerine bir yazı bu. 
Özetle, Başkan George W. Bush da, Demokrat rakibi Senatör John Kerry de seçilse, önümüzdeki dört yılda, ABD'nin aynı 'fikirler savaşını', hem de bugünkünden daha geniş bir projeye ve daha net bir söyleme dayandırarak vermeyi planladığı gözlemine sahip bir yazı. 
Proje, merkezine İslam coğrafyasını oturtan, siyasi, iktisadi ve sosyal bileşenleri olan bir reform projesi. 
Söylem, terörün ideolojik altyapısına odaklanan ve radikal İslam'ı doğrudan karşısına alacak bir söylem. 
Her iki konu da, Bush ve Kerry'nin seçim konuşmalarında fazla öne çıkmıyor. Adayların başta Irak olmak üzere, son dönemin uygulamaları üzerine atışması güncel tartışmaya damgasını vuruyor. 
Bir yandan, Amerikan gündemine ister istemez bu kestirmeci seçim jargonu egemen. Diğer yandan, Bush yönetiminin yaptığı hatalar ile kendisine karşı bilenmesine yardımcı olduğu dünya kamuoyunun ABD seçimlerine ilgisi, iki başkan adayının nerede gerçekten ayrılıp nerede birleştiklerini görme çabasını her zaman içermeyen, enerjisini Bush nefretinden alan bir ilgi. 
Bu ortam, yukarıda özetlediğim ve aslında Türkiye'yi yakından ilgilendiren vizyonu tartmamızı, tartışmamızı zorlaştırıyor. 
Oysa hem Bush yönetimini, hem de Kerry çevresinde kenetlenen Demokrat dış politika kadrolarını yoklayınca, iki tarafın da bu vizyonda uzlaştıklarını görüyorsunuz. 
Kişisel inancım, uygulamada başarı şansı açısından iki tarafın eşit olmadığı ve olası bir Kerry yönetiminin bu konuda daha kolay mesafe kaydedebileceği yönünde. Buna karşın, her iki tarafın da bu vizyon doğrultusunda ilerlemeye 'öncelik' vereceği izlenimindeyim. 

Terör ve demokrasi 
"Arabist" diye bilinen, kariyerini Arap dünyası üzerine çalışarak yapmış bir ABD'li yetkili, masasındaki Pew Araştırma Merkezi anketlerini "Buna bakın. Bir de şuna" diye okuyup duruyor bana. 
Birkaç yıl geriye giden sonuçlar arasında, Ürdün, Kuveyt ve Fas'ta halkın önemli çoğunluğunun "Batı tipi demokrasi ülkemizde pekala işler" dediği ve Pakistan'da kendisine "demokrat" diyenlerin yüksek oranı gibi 'hoş' sürprizlerin yanı sıra, Filistinliler'in Usame bin Ladin'i "en güvenilir dünya lideri" saydıkları gibi 'nahoş' bulgular var. 
Yetkili, "Kim kazanırsa kazansın, bir sonraki başkanın en önemli işlerinden biri, bu hoş sonuçların üzerine bir yapı kurulmasına ve nahoş sonuçların zemin kaybetmesine çalışmak olacak" diyor. 
Bu sözler şöyle de okunabilir Arap - İslam dünyasında demokratikleşme, terörle mücadelede başarı için şart ABD'nin çıkarları, reformun özendirilmesini gerektiriyor. 
İkinci Clinton döneminin dışişleri bakanı Madeleine Albright, geçen ay bir toplantıda, Başkan Bush'un Geniş Ortadoğu ve Kuzey Afrika Girişimi'ni "dayatmacı" bularak benimsemediğini söyledi. Ancak Albright, aynı konuşmada kendi dönemine ilişkin en büyük pişmanlığını da, 
"Arap ülkelerini demokratikleşme yönünde yeterince itelemememiz" diye açıkladı. Aslında Albright'ın bu özeleştirisi yeni değil. Kerry'e danışmanlık yapan eski bakan, Ortadoğu'da demokrasinin "Halkların, Bin Ladin gibilerini seçimle işbaşına getirmesine" yol açacağından yıllarca korkulduğunu doğrularken, "Onların bu hakka kavuşması için en çok uğraşması gereken biziz" demekten çekinmiyor. 

Geniş Ortadoğu 
Bush yönetimini, Avrupa ve Ortadoğu ayrıca özel olarak da Türkiye ile diplomasisinde "özensiz ve ufuksuz" olmakla eleştiren Kerry çevresi, Başkan Bush'un Ortadoğu'da reformu projelendirme girişimini, "özünde çok doğru" buluyor. Albright'ın itirazı da, esasen girişimin en baştaki şekline. 
Yoksa Demokratlar, Bush'un bir yıl önce açıkladığı, daha sonra İstanbul dahil birkaç yerdeki konuşmasında yinelediği "Müslüman toplumlarda siyasi özgürlüğü mümkün ve gerekli gören" yaklaşıma sahip çıkıyorlar. Birçok Demokrat, hazirandaki G - 8 Zirvesi'nden itibaren Türkiye'nin de dahil olduğu girişimin, olası bir Kerry başkanlığında hızlanacağı inancında. 
Kerry ekibi, Irak'ta kaosun aşılması ile Filistin - İsrail barışının bölgede köklü reform için elzem olduğunu Bush yönetiminin bu kapsamdaki eksik ve hatalarının, Geniş Ortadoğu Girişimi'nin başarı şansını azalttığını savunuyor. Ancak Bush yönetiminin "biri olmadan diğeri olmaz" diye beklemeyip siyasi, iktisadi ve sosyal reformları teşvike yönelik bir çerçeve kurması haklı bulunuyor. 
Cumhuriyetçi yetkililer arasında, İslam dünyasında anti - Amerikan hissiyatın keskinleşmesi karşısında, olası bir ikinci Bush yönetiminin doğrudan bölge kamuoyuna yönelik yaratıcı adımlar atması gerektiğini söyleyenler çok. 
Konu, Arap dünyasında değişimi teşvik etmenin zorluğuna geldiğinde, Washington'da sık dile getirilen bir cümle var. "Al Hayat" gazetesinden bir alıntı bu "ABD'nin bu yönde bastırmasına rağmen, eğitim sistemimizde reform yapmalıyız." 
Bir Bush yönetimi kaynağı, "Bu yaklaşım, en büyük dezavantajımızın aslında nasıl bir avantajı içinde barındırdırdığını gösteriyor" diyor. Aynı kaynağa göre, Washington Ortadoğu'da reformların teşvikinde kararlı davranırsa, her Amerikan önerisinin ardında "karanlık emel" arayanlarla bile ortak gündem yaratabilir. 

Aşırılarla mücadele 
Terörle mücadelede başarı için, önce terörün etiketini doğru koymak gerektiğini savunanlar Kerry ekibinde ağırlıklı. 
Bush yönetiminin "Müslümanları karşısına aldığı" izlenimi yaratmaktan çekinerek söylemine tam yerleştirmediği, ancak olası bir ikinci dönemde daha fazla kullanacağının ipuçlarını verdiği bu etiket, El Kaide çizgisi ile uzlaşan terörü "radikal İslamcı terör" diye adlandırıyor ve terörle mücadelenin aynı zamanda "radikal İslam'a karşı" bir fikir savaşı olduğu argümanını taşıyor. 
Demokratlar ve Cumhuriyetçiler, bu amaçla, sadece siyasette değil, sosyal, felsefi ve teolojik alandaki "ılımlı" Müslüman sesleri de etkinleştirmek gerektiğinde hemfikir. 
Kerry ekibi, Müslüman gençleri radikalleştiren medrese sistemine alternatif eğitim kurumlarının yaygınlaştırılması amaçlı bir uluslararası proje üzerinde duruyor. 
Bush görevde kalırsa, teröre karşı ve reform yanlısı Müslüman siyasi liderlerden akademisyenlere, medya kuruluşlarından sanatçılara, din adamlarından derneklere kadar geniş bir çevre ile dayanışma amaçlı programlar öngörüyor. 
Kerry çevresinin Bush yönetiminden bir farkı, reform talebinin, Suudi Arabistan ve Pakistan'ı da hedef alması çağrısı yapması. Cumhuriyetçiler ise, iki ülkenin nazik dengelerine dikkat çekmekle birlikte, Riyad'a ve İslamabad'a reform telkinini sürdürdükleri iddiasındalar. 
Onların tezi, dünya Müslüman halkların mevcut reform talebine sahip çıktıkça yönetimlerin birer birer açılıma zorlanacağı, bunun da radikalleşme zeminini sarsacağı yönünde. Demokratlar'ın özde bir itirazı yok. 



</TEXT>
</DOC>
