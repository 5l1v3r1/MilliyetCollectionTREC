<DOC>
<DOCNO> 282771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur04.html </URL>
<DATE> 2004/10/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Diyanet, kadın müftü yardımcısı alacak... 
</HEADLINE>
<TEXT>

     Diyanet İşleri Başkanlığı, kadın müftü yardımcısı almak için yeterlik sınavı açıyor. 
     A.A muhabirinin aldığı bilgiye göre, Diyanet'in taşra teşkilatındaki 15 açık bulunan müftü yardımcılığı kadrolarına kadın adaylar arasından atama yapacak. 
     Sınava katılacaklarda, 4 yıllık dini yüksek öğrenim mezunu ve kadın olmak, halen görevli olmak kaydıyla Başkanlık teşkilatında Kuran kursu öğreticiliği veya üstü sayılan görevlerde veya ilahiyat fakültelerinde öğretim elemanı olarak beş yıl çalışmış olmak şartı aranıyor. 
     Ayrıca, müftü yardımcısı adaylarının son sicil notlarının olumlu ve son 3 yıllık sicil notu ortalaması da 70 puandan aşağı olmayacak. 
     Şartları taşıyan adaylar, iş talep formlarını, bağlı bulundukları birim, müftülük, eğitim merkezi müdürlükleri ve ilahiyat fakültelerinden alacakları görev ve hizmet sürelerini gösterir tasdikli belge ve 2 adet vesikalık fotoğraf ile birlikte 8 Kasım Pazartesi günü mesai bitimine kadar posta veya elden Diyanet İşleri Başkanlığı Personel Dairesi Başkanlığına iletecekler. 
     
</TEXT>
</DOC>
