<DOC>
<DOCNO> 263848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo08.html </URL>
<DATE> 2004/08/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Saidou'nun menajeri açıkladı Futbolcumuz sakat 
</HEADLINE>
<TEXT>

     - İstanbulspor'dan Galatasaray'a transfer olan Saidou hakkında yapılan ''Hagi bu oyuncuyu istemediği için oynatmıyor, sakat değil'' şeklindeki spekülasyonlara, futbolcunun menajeri Abdullah Kılınç yanıt verdi. 
     Böyle bir şeyin kesinlikle söz konusu olmadığını dile getiren Kılınç, ''Oyuncum Saidou, Konyaspor maçından önceki antrenmanda ayak bileğinden sakatlandı. Bugüne kadar hiç böyle uzun bir sakatlık yaşamamıştı. Tamamen şanssızlık, yapılan spekülasyonlar da doğru değil'' dedi. 
     Menajer Abdullah Kılınç, Saidou'nun Galatasaray'a transfer olduğunda da böyle dedikodular çıktığını belirterek, şöyle devam etti 
     ''O zaman rahatsız oldum ve teknik direktör Hagi ile konuştum. Kendisi bana, Saidou çok profesyonel bir oyuncu, iyi çalışıyor, kendisinden memnunum. Benim için takımdaki herkes aynı dedi. Yoksa daha ben yolun başında, oyuncumun, teknik direktörün istemediği bir takıma gitmesini istemezdim.'' Bratu'yu Nantes'a kendisinin götürdüğünü hatırlatan Abdullah Kılınç, Fransız kulübün bu transferin gerçekleşmesi aşamasında Saidou'yu Galatasaray'dan resmen istediğini söyledi. 
     Nantes'ın Saidou'yu Galatasaray'dan kiralama talebinde bulunduğunu anlatan Menajer Kılınç, hem Hagi'nin, hem de yönetimin bu talebi reddettiğini, bunun da ''Hagi, Saidou'yu istemiyor'' şeklindeki spekülasyonların, sadece dedikodu olduğunun en iyi şeklide ispatladığını vurguladı. 

     
</TEXT>
</DOC>
