<DOC>
<DOCNO> 274227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun32.html </URL>
<DATE> 2004/09/23/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Kaçırılan Fransız gazeteciler 3 gün içinde serbest kalacak 
</HEADLINE>
<TEXT>

     Irak'ta bugüne kadar tanınmayan bir grup, kaçırıldıktan sonra rehin tutulan Fransız gazeteciler Christian Chesnot ve Georges Malbrunot'nun 3 gün içinde serbest bırakılacağını duyurdu. 
     Kendini, merkezi Suriye'nin başkenti Şam'da bulunan ve ''Irak Milliyetçi Kuvvetler'' adlı grubun sözcüsü olarak tanıtan Fadıl El Rabii adlı kişi, El Arabiya televizyonuna yaptığı açıklamada, ''Fransız gazetecilerin yakında serbest bırakılacağına ilişkin iyi bir haber veriyorum. Fransız gazeteciler 3 gün içinde serbest kalacak'' dedi ve bağlı bulunduğu grubun Fransız gazetecilerin serbest bırakılması yönünde olumlu bir rol oynadığını ileri sürdü. 
     Fransız gazeteciler, yanlarında tercüman ve şoförlük yapan Suriyeli Muhammed El Cundi ile 20 Ağustos'ta kaçırılmıştı. 
     Şam'daki diplomatik kaynaklar, bu grupla ilgili olarak şaşkınlıklarını ifade ederken, Saddam Hüseyin karşıtı olan ve hala Şam'da bulunan eski muhalif hareketler, El Rabii'nin kim olduğunu bilmediklerini ifade etti. 
     Bu grubun Bağdat'ta da bilinmediği belirtiliyor. 
     
</TEXT>
</DOC>
