<DOC>
<DOCNO> 282487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy08.html </URL>
<DATE> 2004/10/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
AB'ye uyum çalışmaları hızlandı... 
</HEADLINE>
<TEXT>

     Avrupa Birliği'ne AB uyum çalışmalarına hız verilirken, uyum sürecinin en önemli kurumlarından olan AB Genel Sekreterliği'nde yeniden yapılanmayı öngören yeni Kanun Taslağı hemen hemen tamamlandı. 
     A.A muhabirinin edindiği bilgiye göre, AB ile müzakerelerde ''çekirdek kurum'' görevini yürütecek olan Genel Sekreterlik, AB Müsteşarlığı olarak yeniden yapılandırılacak. 
     Müzakere tarihinin belirlenmesinden sonra AB ile ilişkilerden sorumlu bir Devlet Bakanlığı'nın oluşturulması, bu bakanlığın AB konusundaki ana işlevinin, Bakanlık bünyesinde faaliyette bulunacak olan AB Müsteşarlığı tarafından yerine getirilmesi planlanıyor. 
     
     AB KONUSUNDA DAHA ÇOK PERSONEL İSTİHDAM EDİLECEK 
     AB Müsteşarlığı'nın, AB ile ilişkilerde yeniden yapılanarak, daha kapsamlı ve etkin bir kurum haline geleceği belirtiliyor. 
     Yeniden yapılanma çerçevesinde AB Müsteşarlığı'nda AB konusunda uzman daha çok personel istihdam edilecek. 
     AB Genel Sekreterliği'nin, AB ile ilişkilerde yeterli tecrübeye sahip olduğu, Müsteşarlık şeklindeki yapılanmanın, AB ile ilgili tüm kurumlar arasında koordinasyonu sağlayacağı kaydediliyor. 
     Yetkililer, AB'den müzakere tarihi alınmasının ardından, AB'ye uyum sürecinde birçok kurumda yeniden yapılanmanın başlatılacağını, bu çerçevede AB'den gelecek fonların kullanımı konusunda da AB Müsteşarlığı'nın koordinatör kurum olacağını ifade ediyorlar. 
     AB Müsteşarlığı, Türkiye'nin AB'ye üyelik sürecinde, AB'ye tam üyelik çalışmalarında kamu kurum ve kuruluşları arasında eşgüdümü sağlayacak. 
     Müsteşarlık çalışmalarında ağırlıklı olarak, sivil toplum kuruluşlarının, üniversitelerin ve medyanın aktif olarak katılımını sağlayacak. Müsteşarlık, koordinasyon görevinin yanı sıra Türkiye'nin AB üyeliğine hazırlanması amacıyla oluşturulacak kurul ve komitelerin sekreterya hizmetlerini de eskisi gibi yürütecek ve anılan kurul ile komiteler tarafından alınan kararların uygulanmasını yönlendirecek. 
     
     HER KURUM YENİDEN YAPILANDIRILACAK 
     Yetkililer, AB'ye uyum sürecinde tarımdan eğitime, ulaştırmadan sağlığa kadar tüm kurumların yeniden yapılandırılacağını, bu yapılandırmanın belirli bir takvim çerçevesinde gerçekleştirileceğini belirtiyorlar. 
     AB'ye kurumsal olarak uyum sürecinde, AB'ye üye olan diğer ülkelerin müzakere süreçlerindeki yeniden yapılanma örnekleri incelenecek. 
     AB'ye uyum sürecinde, fonksiyonel olarak çalışmasına gerek olmayan kamu kurumları ya diğer kurumlara devredilecek ya da kaldırılacak. 
     
     MÜZAKERE HEYETİ ÇALIŞMALARI DEVAM EDİYOR 
     Bu arada AB ile müzakere tarihi alınmasının ardından müzakereleri yürütecek olan heyete ilişkin çalışmaların da devam ettiği öğrenildi. 
     Müzakere heyeti başkanının siyasi bir kişilik olacağı, baş müzakerecinin ise siyasi ya da profesyonel olabileceği belirtiliyor. 
     Müzakere heyeti içinde uzmanlardan oluşan bir takım oluşturulacak. 
     Müzakere heyetinin tüm çalışmaları heyet başkanı tarafından yönlendirilirken, baş müzakereci tek başına görüşme yapabilecek ve müzakerelerde bulunabilecek. 
     
</TEXT>
</DOC>
