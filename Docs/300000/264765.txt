<DOC>
<DOCNO> 264765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo16.html </URL>
<DATE> 2004/08/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Halter Federasyonu Başkanı Şule şu anda sinir krizi geçiriyor 
</HEADLINE>
<TEXT>

     Soner Sayımlar-Gökhan Akengin Bildiriyor 

Halter Federasyonu Başkanı Kenan Nuhut, doping yaptığı belirlenen Şule Şahbaz ile görüştüğünü, moralinin son derece bozuk olduğunu ve sinir krizleri geçirdiğini söyledi. 
     Kenan Nuhut, Şule Şahbaz'ın neredeyse kriz durumunda olduğunu vurgulayarak, ''Şunu ifade edebiliyor, konuşabildiği kadarıyla, 'ben böyle büyük bir organizasyonda ülkemi mahçup duruma düşürecek kadar geri zekalı olamam. Böyle bir ilaç almadım' diyor'' dedi. 
     Bundan sonra konunun inceleneceğini, araştırılacağını ve gereken neyse mutlaka yapılacağına dikkati çeken Nuhut, şöyle konuştu 
     ''Halter Federasyonu ve spor teşkilatı, gerek başkan, gerek genel müdür, gerekse sayın bakan Mehmet Ali Şahin, dopingle mücadele konusunda her zaman çalıştılar. Devamlı üzerine gidildi. Biz de federasyon olarak devamlı şekilde Türkiye Şampiyonaları'nda doping kontrolü yaptırdık. Spora hile katılmasına karşıyız.'' Türk Milli Takımları Mentörü Doç.Dr.Turgay Biçer ise Şule Şahbaz ile görüştüğünü ve moralinin çok bozuk olduğunu belirterek, ''Şu anda birşey algılayacak durumda değil. Sinir krizleri geçiriyor ve 'ben doping yapmadım' diyor'' dedi. 
     
</TEXT>
</DOC>
