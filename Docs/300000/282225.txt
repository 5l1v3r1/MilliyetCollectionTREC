<DOC>
<DOCNO> 282225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo22.html </URL>
<DATE> 2004/10/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ankaargücü Teknik Direktörü Beşiktaş, sıçrama maçımız olacak 
</HEADLINE>
<TEXT>

     Ankaragücü Teknik Direktörü Reha Kapsal, ''Beşiktaş maçı bizim sıçrama maçımız olacak'' dedi. 
     Kapsal, Ankaragücü tesislerinde düzenlediği basın toplantısında, son Sakarya maçında bazı sıkıntılar yaşadıklarını, ancak oyuncularının bunu aşacak güçte olduğunu söyledi. 
     Beşiktaş'ın son haftalarda sergilediği iyi oyuna dikkati çeken Kapsal, Beşiktaş'ın yakaladığı galibiyet serisini sürdürmek istediğini bildirerek, ''Biz de iyi takımız. Bu nedenle pazar günü sahada iki iyi takımın mücadelesi olacak'' diye konuştu. 
     
     BEŞİKTAŞ HAKEMLERİ ETKİLEMEK İSTİYOR 
     Beşiktaş Kulübü tarafından Trabzonspor maçından sonra hakemlere yönelik yapılan açıklamalara da değinen Reha Kapsal, ''Bu açıklamalar doğrudan hakemleri etkilemek için yapılıyor. Ancak pazar günü yapacağımız maçta hakemin bu açıklamalardan etkileneceğini sanmıyorum'' dedi. 
     
     KAZANMAK İÇİN HER ŞEY MUBAH OLMAMALI" 
     Kapsal, Umut'un Beşiktaş'a transfer olacağı söylentilerinin Beşiktaş maçı öncesi çıkarılmasını etik olarak ve fair-play adına çok yanlış bulduğunu söyledi. 
     Umut'un geçen sezona göre performansının düştüğünü belirten Kapsal, ''Umut geleceği olan bir futbolcu, ancak bu söylentiler sadece oyuncunun aklını karıştırıyor. Umut, dün bilinmiyordu da şimdi mi akıllarına geldi Kazanmak için her şey mubah olmamalı'' şeklinde konuştu. 
     
</TEXT>
</DOC>
