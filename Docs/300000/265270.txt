<DOC>
<DOCNO> 265270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/soneko10.html </URL>
<DATE> 2004/08/21/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Uzanlar'ın çiftliğinde hayvanlar satışa çıkarıldı... 
</HEADLINE>
<TEXT>

     Tasarruf Mevduatı Sigorta Fonu TMSF , Uzan Grubu'na ait Sakarya'nın Pamukova İlçesi'ndeki çiftlikte bulunan ve satışa çıkarılan hayvanların 44'ünden 67.5 milyar lira elde etti. 
     AA muhabirinin edindiği bilgiye göre, TMSF tarafından el konulan Bakacak Köyü yakınlarındaki çiftlik evindeki Cem ve Hakan Uzan'a ait hayvanlar açık artırmayla satışa çıkarıldı. Satışa çıkarılan 96 hayvandan 44'ü satıldı ve 67.5 milyar lira elde edildi. 
     İçinde cins kısrakların yanı sıra cins boğa, inek, manda, düve, teke, keçi, koç ve danaların bulunduğu hayvanları almak isteyen üreticiler kimliklerini TMSF yetkililerine vererek kayıt yaptırdı. 
     Bir süre kapıda bekletilen 40 hayvan üreticisi daha sonra toplu halde ahırların bulunduğu bölüme alındı. Üreticiler yarış atları ve cins boğa ve ineklere ilgi gösterdi. 
     Hayvanların incelenmesinin ardından başlayan açık artırmayı Satış Komisyonu Başkanı Fethi Çolak ile TMSF Açık Artırma Sorumlusu Mehmet Pazvatoğlu yaptı. Açık artırmada hayvanlar peşin para ile KDV'siz satıldı. 
     Açık artırmaya katılan hayvan üreticileri fiyatların yüksek olduğundan yakındı. 
     
</TEXT>
</DOC>
