<DOC>
<DOCNO> 265984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko15.html </URL>
<DATE> 2004/08/24/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Irak'ın güneyindeki petrol ihracatı yeniden artışa geçti... 
</HEADLINE>
<TEXT>

     Irak'ın güney petrol yataklarında Şii isyanı ve sabotajlar yüzünden önceki hafta yarıya düşen petrol ihracatı, yeniden artışa geçerek maksimum seviyeye yaklaştı. 
     Irak petrol şirketi yetkilileri, güney petrollerini dış pazarları ulaştıran eski adı Mina el Bekr olan Basra terminali ile diğer yükleme merkezi Hor el Amaya terminalinde tankerlere dolum yapıldığını ve günde 2 milyon varil yükleme kapasitesine ulaşıldığını bildirdiler. 
     Öte yandan kuzeyde, sabotajlar yüzünden aylarca kapalı kaldıktan sonra hafta sonunda yeniden faaliyete açılan Kerkük-Yumurtalık petrol boru hattından da günde 450 bin varil petrol nakledildiği belirtiliyor. 
     Iraklı yetkililer güvenlik önlemlerinin artırılması halinde, söz konusu hattan savaştan önce olduğu gibi günde 850 bin varil petrol naklinin yapılabileceğini vurguluyor. 
     
</TEXT>
</DOC>
