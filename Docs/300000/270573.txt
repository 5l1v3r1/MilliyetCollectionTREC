<DOC>
<DOCNO> 270573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/aspo.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ALMANYA'DA OLACAĞIZ 
</HEADLINE>
<TEXT>


Federasyon Başkanı Levent Bıçakçı, yepyeni bir ekiple mücadele ettiklerini, iki maçta kaybettikleri dört puana rağmen gruptan çıkacaklarını söyledi, "Gençleştirme operasyonunun meyvelerini yakında toplayacağız" dedi 

HALİL ÖZER 


'Takıma güveniyoruz' 
TÜRKİYE Futbol Federasyonu Başkanı Levent Bıçakçı, Yunanistan maçı sonrası yaptığı açıklamada milli takımımıza övgüler yağdırırken, gençleşmenin meyvelerini yavaş yavaş toplamaya başladıklarını vurguladı. Bıçakçı, "Biz takımımıza güveniyoruz. Şunu söyleyebilirim ki, Almanya, Türkiye'siz olmayacak. Ortaya koyduğumuz takım oyunundan çok memnunuz" ifadelerini kullandı. 

'Denge söz konusu' 
YUNANİSTAN önünde dört eski oyuncunun mücadele ettiğine dikkat çeken Levent Bıçakçı, "İki maçta dört puan kaybettik. Ancak biz yeni bir takım sayılırız. Ve bu takım çok iyi işlere imza atacak. Ayrıca Avrupa futbolunda takımlar arasında uçurum kalktı. Bir denge söz konusu" dedi. Bıçakçı, Yunanistan'da büyük misafirperverlik gördüklerini, bayram havası yaşadıklarını söyledi. 

Yanal'a büyük övgü 
BIÇAKÇI, Teknik Direktör Ersun Yanal'a da övgüler yağdırdı. Federasyon Başkanı, Yanal'ın takımı gençleştirme adına yaptığı eylemlerin giderek daha başarılı olacağını belirtti, "Ayrıca takıma pozitif yönde büyük bir enerji veriyor. Bu enerjinin etkilerini özellikle Yunanistan maçında yakından gördük. Takımı çok iyi örgütlemesi de bizi sevindiren noktalardan birisi" yorumunu yaptı. 

Kazanma vakti geldi 

Teknik Direktör Ersun Yanal, Kazakistan maçında hem iyi futbol, hem de üç puan garantisi verdi, "Başka sonuç düşünemiyorum" dedi 

MEHMET DEMİRCAN 

Yanal'dan itiraf 
MİLLİ Takım Teknik Direktörü Ersun Yanal, Belarus ve Gürcistan maçındaki futbolun kendisini hayal kırıklığına uğrattığını ancak Yunanistan önünde iyi mücadele ettiklerini söyledi. Yanal, "Türk halkı tabii ki daha iyi futbol ve daha iyi sonuçlar bekliyordu. Ancak futbolda her şey var. Yunanistan karşısında son anlarda sonuca gidebilseydik, grupta avantaj yakalayacaktık" diye konuştu. 

Garanti verdi 
KAZAKİSTAN önünde hem iyi futbol, hem de üç puan garantisi veren Ersun Yanal "Artık kazanma vakti geldi. Bundan sonra başka bir sonuç düşünemiyorum" dedi. Yanal, "Nihat'ı uzun süre sahada tutmamın nedeni, onun oyunun kaderini her an değiştirebilecek bir yeteneğe sahip olması. Bu yüzden de Serhat'ı geç soktum. Artık önümüze bakmalıyız" ifadelerini kullandı. 

Üzülmediler, sevindiler 

Yunan basını, Türkiye karşısında alınan beraberliğe mutlu oldu. Gazeteler, karşılaşmanın iki ülke ilişkilerinin reklamını yapabilecek kadar sakin geçtiğini, Rüştü'nün kalesine gidemediklerini yazdılar 

Apoyevmatini Gazetesi 
"Ne burun kanadı, ne de skor değişti. Maç iki ülke ilişkilerinin reklamını yapabilecek kadar sakin geçti. Riske girmedik. Girişkenlikten uzaktık. Türkiye rahatça önümüzü kesti." 

Goal News Gazetesi 
"Çabamız sürüyor. Her şeyi kaybetmesek de büyük bir avantajı yitirdik. Artık hoşumuza gitmese de bir takım gerçekleri kabul etmeliyiz. Türkler'in bizden daha iyi bir takım olması da bu gerçekler arasında. Türkler, hızlı ve tekniği olan oyuncular. Boş alan yaratmakta ve bunu kullanmakta bizden üstünler. Bizde olmayan her şey Türkler'de vardı." 

Derby Gazetesi 
"Stat tatsızdı. Çok istekli görünmemize rağmen Türk savunmasını aşamadık. Yorgun ve ritmsiz oynadık. 2006 Dünya Kupası'na hazır olmadığımız bir kez daha belgelendi. Türkler, bize oranla daha fazla takım ruhu taşıyorlardı. Savunmayı da hücuma geçmeyi de biliyorlar." 

Protathlitis Gazetesi 
"Dokundu ama ne yapalım. Elimizden geleni yaptık ancak golü bulamadık. Türkler'in duvar gibi savunmasını aşıp Rüştü'ye yaklaşamadık. Türk filelerini havalandıramadık ama en azından kendi kalemizde de gol görmedik. Mutlu olmalıyız." 

Fos Gazetesi 
"Milliler zemin yitirdi. Avrupa Şampiyonluğu'nu şans eseri kazanmadıklarını göstermek isteyen Yunanlılar sahada ritmsizdi. Arnavutluk karşısında aldıkları yenilgiyi unutturmaya çalıştılar ama galiba çok şey istediler." 

Ethnos Gazetesi 
"Türkler'e karşı cesaretsiz bir oyun çıkardık. Oyuncu değişikliklerinde geç kaldık." 

To Vima Gazetesi 
"Beraberlik ve sükunet. Yunanistan maçı kazanamadı ama spor, medeniyet kazandı." 

Ora Ga Spor Gazetesi 
"Otto'nun takımı ikiye bölündü, merkezini yitirdi. Oyuncularımız ayaklarında yeni taktikler taşıyamamayı pahalıya ödedi. Dünya Kupası yolunda iki puan daha kaybettik. " 

Filathlos Gazetesi 
"Millilerimiz bizi onurlandırdı. Aferin Mavi - Beyazlılar. Çok çabaladılar ancak olmadı. Kimse galibiyet için uğraşmadığımızı söyleyemez. Yunanlı futbolcular çıkardıkları oyunla izleyenleri gururlandırdılar." 

Iho Score Gazetesi 
"Yunan milliler dondu. Portekiz'de gösterdikleri üstünlüğü Atina'ya taşıyamadılar. Rüştü'yü kalesinde rahat bıraktılar. Milliler kurşunsuz kaldı. Türkler'in hızına yetişemedik ancak hiçbir şey yitirilmiş değil. Türkiye'ye karşı alınan beraberliğe karşın halen hayattayız." 

Hangisi doğru 

'İğne yaptılar' 
YUNANİSTAN maçında 18 kişilik kadroya alınmayan Hakan Şükür'ün karşılaşma sonrası yaptığı açıklamaları dün Milli Takım doktoru Cengiz Dinç yalanladı. Hakan konuyla ilgili, "Doktor adaleme iğne yapmıştı. Bunun etkisinin, depar atmamak kaydıyla, düz koşuyla dağılabileceğini söyledi. Bu yüzden idmana çıktım" ifadesini kullanmıştı. 

'Hayır yapmadım' 
KULÜP Doktoru Cengiz Dinç ise dün Hakan Şükür'e kesinlikle iğne yapılmadığını söyledi. Bu iki çelişkili açıklama kafalarda soru işareti yarattı. Hakan Şükür'ün oynamama sebebini bileğindeki probleme bağladığı, ancak Teknik Direktör Ersun Yanal'ın yıldız futbolcuyu sakat olmasa da zaten Yunanistan maçının ilk on birinde düşünmediği öğrenildi. 

Kazakistan maçı Saracoğlu'nda 

MİLLİ Takımımız'ın 9 Ekim'de Kazakistan ile oynayacağı karşılaşmanın Fenerbahçe Şükrü Saracoğlu Stadı'nda yapılacağı açıklandı. Futbol Federasyonu daha önce Atatürk Olimpiyat Stadı'nda oynanacağı belirtilen karşılaşmanın yol ve otopark çalışmalarının sürmesi nedeniyle Kadıköy'e alındığını bildirdi. Ümit Milliler'in ise Kazakistan'ı İnönü Stadı'nda ağırlayacağı belirtildi. 

Yöneticiler tek tek kutladı 

YUNANİSTAN karşısında alınan bir puan Futbol Federasyonu Başkanı Levent Bıçakçı ile yöneticileri memnun etti. Karşılaşma sonrası Ay - Yıldızlı oyuncuları tek tek kutlayan yöneticiler, ortaya konan futbolun gelecek için ümit verdiğini söylediler. Bu arada Milli Takım kafilesi dün sabaha karşı İstanbul'a gelirken, uçağın rötarlı kalktığı bildirildi. 

Danimarka biletleri tüketti 

İRFAN KURTULMUŞ 

TÜRKİYE'NİN, 13 Ekim'de Kopenhag'da Danimarka ile oynayacağı maça büyük ilgi olduğu belirtildi. Danimarka Federasyonu şimdiye kadar 31 bin biletin satıldığını bildirdi. Geriye kalan 11 bin biletin ise bugünden itibaren satışa sunulacağı vurgulandı. Yetkililer, 2 bin 500 Türk taraftarın internetten bilet siparişi verdiği ve bu talebin tamamının karşılanacağını da belirtti. Federasyon, Türkiye'ye 4200 kişilik yer ayrıldığını açıkladı. 


</TEXT>
</DOC>
