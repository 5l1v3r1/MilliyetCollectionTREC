<DOC>
<DOCNO> 296016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur45.html </URL>
<DATE> 2004/12/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kimsenin yaşamadığı köyüne döndü... 
</HEADLINE>
<TEXT>

     Terör nedeniyle ailesiyle köyünden göç ederek Hakkari merkeze yerleşen Ramazan Güler, yaşadığı ekonomik sıkıntılar nedeniyle, 7 çocuğu ve eşini alarak kimsenin yaşamadığı köyüne döndü. 
     Alınan bilgiye göre, terör nedeniyle 10 yıl önce Hakkari'nin Çukurca İlçesi'ne bağlı Çağlayan Köyü'nden göç ederek Hakkari merkeze yerleşen Ramazan Güler, burada yaşadığı ekonomik sıkıntılar nedeniyle bunalıma girdi. 
     Güler, 7 çocuğu ve eşini alarak hiç kimsenin yaşamadığı köyüne geri döndü. Akraba ve yakın çevresine ''köye ölmek için gidiyoruz'' diyen Ramazan Güler ve ailesinden bir haftadır haber alınamıyor. 
     Ailenin durumundan endişe duyan ve aralarında CHP Hakkari İl Başkan Yardımcısı Ahmet Korkmaz'ın da bulunduğu 15 kişilik bir grup ise özel bir firmaya ait bir kepçeyle Çağlayan Köyü'ne hareket etti. 
     Kar nedeniyle yolu ulaşıma kapalı bulunan Çağlayan Köyü'ne kepçe yardımıyla ulaşamayan grup, yolun ulaşıma açılması için Köy Hizmetleri Müdürlüğü'nden yardım istedi. 
     
</TEXT>
</DOC>
