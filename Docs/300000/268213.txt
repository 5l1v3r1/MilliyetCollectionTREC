<DOC>
<DOCNO> 268213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo25.html </URL>
<DATE> 2004/09/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Canaydın Galatasaray inancı, 100. yılda bizi hedeflerimize ulaştıracak 
</HEADLINE>
<TEXT>

     Galatasaray Kulübü Başkanı Özhan Canaydın, Galatasaray inancının, birlik ve beraberliğinin, 100. yılda kendilerini hedeflerine ulaştıracağını belirtti. 
     Canaydın, Galatasaray Kulübü'nün aylık resmi dergisindeki yazısında, 100. yılı kutlamaya hazırlanırken, 2004-2005 sezonunun ilk maçında taraftarların Ali Sami Yen Stadı'nda kendisine ve futbolculara olan desteklerine teşekkür ederek, ''Tribünlerimizde sergilediğimiz dayanışmayı ve Galatasaraylılık inancını, tüm Galatasaraylılara örnek olacak şekilde, 100. yıl ile ilgili hayallerimizi gölgelemeye, gerek sportif, gerekse de idari olarak Galatasaray'ın sorunları varmış gibi bir anlayışı savunan ve kamuoyunda Galatasaray'ın başarısını rastlantılara bağlayıp, emeklerimize göz dikenlere, kendi üslubumuzla ödün vermeden bir yumruk gibi kullanmalıyız'' dedi. 
     Bu anlayışla sadece Galatasaraylı idarecilerin değil, ''Ben gerçek Galatasaraylıyım'' diyen herkesin, futbolcuların, teknik ve idari kadroların destekçisi olması gerektiğini belirten Canaydın, şöyle devam etti 
     ''Gerçek dayanışma, gerçek Galatasaraylılık bunu gerektirir. Galatasaray'ı ligin ilk iki maçı sonunda, ligin son iki maçını oynamışçasına eleştirenlere en güzel cevabı, sadece yine tribünlerde, sokakta, evde, işte, her yerde Galatasaray birlikteliğini sergileyerek verebiliriz. 
     Galatasaray inancı, birlik ve beraberliği, 100. yılda bizi hedeflerimize ulaştıracaktır.'' 
     
</TEXT>
</DOC>
