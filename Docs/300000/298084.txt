<DOC>
<DOCNO> 298084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/guncel/gun05.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıp böbreği için adliyede 
</HEADLINE>
<TEXT>


SSK'da böbreğinin habersiz alındığını öne süren Duran, suç duyurusu yaptı 

NEŞET KARADAĞ Adana DHA 

Adana'da, 9 yıl önce geçirdiği trafik kazasında zarar gören dalağıyla birlikte böbreğinin de alındığını iddia eden Durmuş Duran 26 , ameliyatı gerçekleştiren Op. Dr. Ruşen Cıngıllıoğlu ve SSK Adana Hastanesi Başhekimi Mustafa Ünaldı hakkında suç duyurusunda bulundu. 
Bir çocuk babası kaporta ustası Duran, 9 Eylül 1996'da Yüreğir Otogarı yakınlarında trafik kazası geçirdi. SSK Adana Hastanesi'nde ameliyat edilen Duran'ın dalağı alındı. İşini, halsizlik nedeniyle bırakan Duran, özürlü kadrosuyla işe girebilmek için İş Kurumu'na başvurdu. Eksik organıyla ilgili sağlık raporu istenen Duran, 23 Kasım'da Adana Devlet Hastanesi'nde sağlık kontrolünden geçti. 

Çalındı mı 
Dalağının yanı sıra sol böbreğinin de olmadığını öğrenen Duran'ın ameliyat raporunda, "sadece dalağının alındığını, böbrekte müdahaleye gerek bulunmadığı" ifadesi yer aldı. Ancak Duran, böbreğinin bu operasyon sırasında çalınmış olabileceğini düşüncesiyle dün adliyeye gelerek, iki hekim hakkında, "beden bütünlüğünü ihlal, organ hırsızlığı ve görevi ihmalden" suç duyurusunda bulundu. 
Duran'ın avukatı Mustafa Kemal Girmen de, TCK'nın 91. maddesi uyarınca, rızaya dayalı olmadan organ alan kişilerin 5 - 9 yıla kadar hapisle cezalandırılacağını kaydederek, "Böbreğin dalakla alınmış olabileceği şüphesi taşıyoruz. Ceza davasının ardından tazminat davası açmayı düşünüyoruz" dedi. 
Duran'ın ameliyatını hatırlamadığını belirten Cıngıllıoğlu ise, "9 yıl önceki bir ameliyatı hatırlamam imkansız. Anımsamıyorum. Belki doğuştan tek böbreklidir" diye konuştu. 


</TEXT>
</DOC>
