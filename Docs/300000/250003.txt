<DOC>
<DOCNO> 250003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo21.html </URL>
<DATE> 2004/06/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gaziantepspor, sezon hazırlıklarına 25 Haziran'da başlayacak... 
</HEADLINE>
<TEXT>

     Gaziantepspor, yeni sezon hazırlıklarına 25 Haziran Cuma günü tesislerinde başlayacak. 
     Teknik Direktör Nurullah Sağlam, AA muhabirine yaptığı açıklamada, yeni sezona yönelik ekibiyle sürdürdükleri çalışma programının netleştiğini söyledi. 
     Eski ve yeni transfer edilen oyuncuların 24 Haziran'da Celal Doğan Tesisleri'nde biraraya geleceğini, sağlık kontrollerinin ardından 25 Haziran akşamı Celal Doğan Tesisleri'nde ilk çalışmayı gerçekleştireceklerini belirten Sağlam, ''Birinci etap çalışma programını kendi tesislerimizde sürdüreceğiz. İlk etap çalışmamız 20 gün sürecek. Fizik kondisyon ağırlıklı bir çalışma programı uygulayacağız'' dedi. 
     Sağlam, ikinci etap kamp programının Almanya'da yapılmasının kesinlik kazandığını, geçen yıl kamp yaptıkları Köln şehrini tercih ettiklerini bildirerek, ''Şu anda Almanya kampı ile ilgili çalışmalarımız tamamlanmak üzere. Geçtiğimiz yıl yaptığımız çalışmalar olumlu bir havada geçmişti. 17 Temmuz'da başlayacağımız kamp 12 gün sürecek ve orada kamp yapan diğer yabancı takımlarla özel maç yapma imkanı da bulacağız'' diye konuştu. 
     Nurullah Sağlam, ilk etap kampa özel nedenlerden ötürü Jaziri, Bouazizi, Jaziri ve Ettayeb'in 10 gün gecikmeyle, kursta bulunan Hasan Özer'in ise 2 gün sonra katılabileceklerini belirtti. 
     
     ''ORTA SAHAYA İHTİYAÇ VAR'' 
     Yönetim kurulunun şu ana kadar gerçekleştirdiği transferleri olumlu bulduğunu, orta sahaya takviye yapılmasına gereksinim duyulduğunu anlatan Sağlam, şöyle devam etti 
     ''Şimdiye kadar izlediğimiz ve mutlaka alınmasını istediğimiz oyuncuların kadroya alınmasını başardık. Kaleci Kenan Hasegiç, Tunus'tan Tarek Ettayeb, Antalyaspor'dan Sedat ve Beşiktaş'tan alınan Gökhan iyi ve olumlu transferler. Orta sahaya bütçemize bir uygun oyuncu arayışlarımız ise sürüyor. İlk etap veya Almanya kampına kadar bu oyuncuyu kadromuza almayı hedefliyoruz. RC Lens'ten Coridon'un transferinde yaşanan pürüzlerin giderilmesine çalışılıyor. Şu anda kulübü tarafından istenen fiyat çok yüksek, düşmesini bekliyoruz. Bütçemiz imkanlarını aşmayacak yeni transfer arayışlarımız devam edecek. '' Bu arada, kırmızı-siyahlı yöneticilerin RC Lens'ten Corıdon'un yanı sıra Portekiz'in Boavista kulübünde futbol yaşantısını sürdüren orta saha oyuncusu Andre ile ilgilendiği, oyuncu ve menajerleriyle fiyat pazarlıklarının sürdüğü öğrenildi. 
     
</TEXT>
</DOC>
