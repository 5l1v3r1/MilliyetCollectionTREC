<DOC>
<DOCNO> 262704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun07.html </URL>
<DATE> 2004/08/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Business Week Irak savaşı kayıplarından biri de Türk-İsrail ilişkileri 
</HEADLINE>
<TEXT>

     Business Week dergisi, ''Irak savaşı dolayısıyla kaybedilenlere Türk-İsrail ilişkileri ve Amerikan-Türk ilişkilerinin de eklenmesi gerektiği'' görüşünü savundu. 
     ''Türkiye Dönüşümde'' başlığı altında bir değerlendirme yayınlayan dergi, ''İsrail Başbakanı Ariel Şaron'un ABD'den sonra dünyada İsrail için Türkiye'den daha önemli bir ülke olmadığını söylemesinin üzerinden henüz uzun bir süre geçmeden, Ortadoğu'nun bu iki demokrasisi arasındaki ilişkiler soğudu. Ankara İsrail ile bazı ticari sözleşmelerini iptal etti'' diye yazdı. 
     ABD'nin eski Ankara Büyükelçisi Mark Parris'in Washington'da katıldığı, Nixon Center tarafından düzenlenen bir toplantıda yaptığı konu hakkındaki değerlendirmelerine de yer veren dergi, Parris'in, İsrail Başbakan Yardımcısı Ehud Olmert'in Ankara ziyareti sırasında Başbakan Recep Tayyip Erdoğan tarafından kabul edilmediğini hatırlattığını kaydetti. 
     Washington Institute'dan Soner Çağaptay'ın, ''İsrail, zayıf kalması için Irak'ta adem-i merkeziyetçi bir hükümet istiyor. Ancak bu, terör örgütü PKK'nın sözde ateşkese son verdiği bir dönemde Türkiye için büyük tehlike oluşturacak bir durum'' yorumuna yer veren dergi, ''Türkiye'nin ise kuzey Irak'taki Kürtleri kontrol altında tutacak güçlü bir merkezi hükümet arzuladığı'' görüşünü dile getirdi. 
     ''Şaron hükümeti tarafından yalanlanmasına rağmen, İsrail'in kuzey Irak'taki Kürtlere askeri eğitim verdiği yönündeki haberlere Türkiye'nin çok öfkelendiğini'' yazan dergi, ''bu yalanlamanın gerçek olabileceğini, çünkü Türkiye ölçeğinde bir ülkeye karşı Kürtlerle işbirliği yapmanın İsrail açısından anlamlı olmayacağını'' belirtti. 
     ''İlişkilerin soğumasında Irak'taki gelişmelerin sadece nedenlerden biri olduğu'' kaydedilen yazıda, ''yıllardır pek çok konuda politikalarını AB görüşlerine uyarlamaya çalışan Türkiye'nin bu eğiliminin İsrail-Filistin sorununda da kendini gösterdiği'' savunuldu. 
     Yazıda, ''İsrail'in Mayıs ayında Gazze'deki Refah bölgesinde uyguladığı aşırı şiddetin de bu kopuşu hızlandırdığı'' belirtildi. 
     ''Ankara'nın artık eski hükümetlere göre Arap ülkeleri ile daha fazla istişarede bulunduğuna'' dikkat çekilen yazıda, ''Başbakan Erdoğan'ın Şaron karşıtı söyleminin iç siyaset açısından sadece doğru değil, akıllıca olduğu'' yorumu yapıldı. 
     Dergi, Nixon Center'dan Geoffrey Kemp'in, ''Beyaz Saray, Irak savaşının bölgede ABD yanlısı üç demokrasi yaratacağını ummaktaydı Irak, Türkiye ve İsrail. Ancak gelişmeler bu yönde olmadı'' şeklindeki görüşlerine de yer verdi. 
     ''Türkiye'nin ABD'nin kuzey Irak'ta bulunan terör örgütü PKK'ya karşı herhangi bir şey yapmamasından rahatsız olduğu'' belirtilen yazıda, ''Türkiye'nin de AB üyeliği sürecine darbe vurabileceğinden endişe ettiği için bu bölgedeki Kürtlere operasyon düzenleyemediği'' iddia edildi. 
     ''Nixon Center tarafından düzenlenen toplantıya katılan uzmanların, Türkiye'nin İsrail'den ya da Yahudilerden değil Şaron hükümetinden rahatsız olduğunu söylediğini'' kaydeden dergi, ''Türk yetkililerinin İsrail ziyaretlerinde, Filistin lideri Yaser Arafat'ı da ziyaret etme taleplerinin İsrail tarafından kabul edilmediğini'' yazdı. 
     
</TEXT>
</DOC>
