<DOC>
<DOCNO> 285822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo46.html </URL>
<DATE> 2004/11/03/ </DATE>
<TIME> 23.59 </TIME>
<AUTHOR>  </AUTHOR>
<HEADLINE>
Fenerbahçe, Olympique Lyon karşılaşması sonrası notlar... 
</HEADLINE>
<TEXT>

     Fenerbahçe Teknik Direktörü Christoph Daum, takımının Olympique Lyon karşısındaki performansından memnun kaldığını söyledi. 
     Christoph Daum, şu ana kadar Şampiyonlar Ligi'ndeki en iyi oyunlarını oynadıklarını belirterek, ''Ancak oyunumuzun mükafatını alamadık. Servet'in kırmızı kart görmesiyle 10 kişi kaldıktan sonra rakibimize oyunun kontrolünü vermedik. Hakkımız olan 1 puanı evimize götüremediğimiz için üzgünüm. Şanslı günümüzde değildik. Rakibimizi tebrik ediyorum'' diye konuştu. 
     Daum, Tuncay ve Alex ile ilgili sorulara ise iki futbolcunun da sahadaki mücadelelerinden memnun kaldığı yanıtını verdi. 
     Olympique Lyon Teknik Direktörü Paul Le Guen ise maça çekimser başladıklarını ifade ederek, ''Oyuna yavaş yavaş hakim olduk. Bundan sonraki maçlarda daha rahat olacağız. 2-2'lik skor da yetiyordu, ancak 4-2'lik skor da bizi mutlu etti'' dedi. 
     
</TEXT>
</DOC>
