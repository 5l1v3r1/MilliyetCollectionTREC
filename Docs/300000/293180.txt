<DOC>
<DOCNO> 293180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur32.html </URL>
<DATE> 2004/11/29/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Diyarbakır'dan okumak için İzmir'e geldi, cesedi Manisa'da bulundu 
</HEADLINE>
<TEXT>

     Ferit ASLAN- Doğan ÇİZMECİ DHA 

DİYARBAKIR'dan İzmir Dokuz Eylül Üniversitesi İktisadi ve İdari Bilimler Fakültesi'ni kazanınca bu yıl İzmir'e gelen ve 30 Ekim'den beri kayıp olan 21 yaşındaki Meltem Putak'ın cesedi, Manisa'nın Turgutlu İlçesi yakınlarında bulundu. Otopside tabancayla göğsünden vurularak öldürüldüğü belirlenen genç kızın ailesi, Diyarbakır'dayken kendisini rahatsız ettiği ve bu nedenle iki kez şikayetçi oldukları 34 yaşındaki Yılmaz Akbaba'dan şüphelendiklerini belirtti. Jandarma ve polis Yılmaz Akbaba'yı arıyor. 
     Diyarbakır'da İskenderpaşa mahallesinde oturan bir dershanede hizmetli Mehmet Putak ile bir firmada işçi Meliha Putak'ın kızı Meltem Putak'a iddiaya göre aynı semtte oturan Yılmaz Akbaba ilgi duyup, arkadaşlık teklif etti. Genç kızın olumsuz cevap vermesi üzerine rahatsız etmeye başladığı öne sürülen Yılmaz Putak'ı, Pulak ailesi iki kez savcılığa şikayet etti, ardından çareyi başka mahalleye taşınmakta buldu. Bu yıl Dokuz Eylül Üniversitesi İktisadi ve İdari Bilimler Fakültesi Ekonometri bölümünü kazanan Meltem Putak, eğitim için İzmir'e gitti. İddiaya göre bir süre önce ailesini telefonla arayan Meltem Putak, Yılmaz Akbaba'nın İzmir'e geldiğini ve kendisiyle görüşmek istediğini bildirince Putak ailesi huzursuz oldu. 
     Hazırlık sınıfı öğrencisi Meltem Putak 30 Ekim günü, kaldığı Buca'daki Hoca Ahmet Yesevi öğrenci yurdunda arkadaşlarına Bornova'daki yakınlarına ziyarete gideceğini söyleyip ayrıldı. Genç kızdan bir daha haber alınamazken, Mehmet ve Meliha Putak İzmir'e gelerek polise başvurdu kızlarının kayıp olduğunu belirtip Yılmaz Akbaba'dan şüphelendiklerini söyledi. 
     
     CESEDİ BULUNDU 

     Genç kız bulunamazken, geçtiğimiz 24 Kasım Çarşamba günü Manisa'nın Turgutlu ilçesi Nif Çayı yakınlarında avcı Erdoğan Eser, sazlıkların arasında kadın cesedi buldu. Çürümeye başlayan ve üzerinde kimliğini belirleyecek belge çıkmayan ceset İzmir Adli Tıp Kurumu'na gönderilirken, jandarma bölgede eşkale uygun kayıp kişileri araştırmaya başladı. Yurttaki arkadaşları cesedin üzerindeki giysilerinden ölü bulunan kişinin Meltem Putak olduğunu teşhis edince aileye haber verildi. İzmir'e gelen aile de kızlarını teşhis etti. 
     Yapılan otopside Meltem Putak'ın yaklaşık 20 gün önce tabanca kurşunuyla göğsünden vurularak öldürüldüğü anlaşıldı. Genç kızın vücudunda 7.65 milimetre çapında bir mermi çekirdeği bulundu. 
     Meltem Putak'ın dayısı Remzi İpteş, aile olarak daha önce hem Diyarbakır hem de İzmir polisine kızın hayatından endişe ettikleri yönünde şikayette bulunduklarını ve kızlarını kaçırdıklarından şüphe ettikleri Yılmaz Akbaba'nın adını verdiklerini, buna rağmen bir sonuç çıkmadığını söyledi. 
     Jandarma ve polis, ailenin verdiği bilgiler ışığında Yılmaz Akbaba'yı aramaya başladı. 

     
</TEXT>
</DOC>
