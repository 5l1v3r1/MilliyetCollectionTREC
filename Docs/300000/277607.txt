<DOC>
<DOCNO> 277607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/guncel/gun05.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıoğlu meslekten uzaklaştırıldı 
</HEADLINE>
<TEXT>


İSTANBUL Milliyet 

Terör örgütü El Kaide davasında bazı sanıkların avukatlığını üstlenen ve duruşmalardaki tavırlarıyla dikkat çeken avukat Abdurrahman Sarıoğlu, tedbiren meslekten uzaklaştırıldı. İstanbul Barosu Disiplin Kurulu, dava sanıklarından Cemile Akdaş ve Mediha Yıldırım'ın avukatı olarak katıldığı duruşma sonrasındaki açıklamalarından dolayı avukat Sarıoğlu hakkında soruşturma başlattı. Kurul, hakkındaki bu soruşturma ile diğer bazı soruşturmalar sonuçlanıncaya kadar Sarıoğlu'nun tedbiren meslekten uzaklaştırılmasına karar verdi. 
El Kaide Davası'nın 2 Haziran 2004 tarihindeki ilk duruşmasına Akdaş ve Yıldırım'ın avukatı olarak katılan Sarıoğlu, celse boyunca oturmamıştı. Sarıoğlu, duruşma sonrası "Laik rejimin karşısında bir Müslüman olarak sürekli oturup kalkmak istemiyorum" demişti. 


</TEXT>
</DOC>
