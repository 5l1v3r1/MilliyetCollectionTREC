<DOC>
<DOCNO> 299885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko49.html </URL>
<DATE> 2004/12/22/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
İnci Holding'in kurucusu Cevdet İnci vefat etti... 
</HEADLINE>
<TEXT>

     İnci Holding Onursal Başkanı Cevdet İnci, geçirdiği kalp krizi sonucu kaldırıldığı Dokuz Eylül Üniversitesi Tıp Fakültesi'nde hayatını kaybetti. 
     İnci Holding'in yaptığı açıklamada 1922 yılında Aydın'ın Sultanhisar İlçesi'nde doğan İnci'nin, bugün saat 12.00'de ani bir kalp kriziyle vefat ettiği belirtildi. 
     Edinilen bilgiye göre, 83 yaşındaki İnci, bugün geçirdiği kalp krizi sonrası DEÜ Tıp Fakültesi Hastanesi'ne kaldırıldı. Yapılan müdahaleye rağmen kurtarılamayan İnci, akşam saatlerinde vefat etti. 
     İnci Holding'in kurucusu olan Cevdet İnci, 1942 yılında İncitaş şirketini kurdu. Lastik ve otomotiv yedek parça ticareti yapan İnci, jant ve akümülatör üretimine başladı. 1992 yılında Alman Lemmerz Grubu ile işbirliği yapmaya başlayan İnci, daha sonra bu şirketin ABD'li Hayes grubuna satılmasıyla Hayes Lemmerz Jantaş'ı kurdu. 
     12 şirketten oluşan ve İzmir, Manisa, Rusya ve Ukrayna'da üretim yapan İnci Holding, 2003 yılında 160 milyon dolar ciro gerçekleştirdi. 
     Cevdet İnci, geçen yıl aldığı kararla Yönetim Kurulu Başkanlığı görevini kızı Emel İnci Önal'a devrederek, Onursal Başkanlık görevini sürdürmeye başlamıştı. 
     İnci'nin cenazesinin 24 Aralık Cuma günü Bornova Ali Rıza Güven Camii'nde kılınacak ikindi namazı sonrası Yeni Buca Aile Kabristanı'nda toprağa verileceği ifade edildi. 
     
     İZMİR'DE BÜYÜK ÜZÜNTÜ 

     İnci Holding'in kurucusu Cevdet İnci'nin vefatı, İzmir iş dünyasında üzüntü yarattı. 
     Ege Bölgesi Sanayi Odası EBSO Meclis Başkanı Kemal Çolakoğlu, İnci'nin müteşebbisliği, çalışma disiplini, ülkesine bağlılığı ve sevecenliğiyle çevresindekilere örnek olduğunu söyledi. İnci'nin yaptığı hayır işleriyle de tanındığını kaydeden Çolakoğlu, genç nesil sanayicilerin, onun izinden gideceğini ifade etti. 
     EBSO Yönetim Kurulu Başkanı Salih Esen de İnci'nin mücadele tarzı ve şirketlerini kurumsallaştırmasıyla herkese örnek olduğunu söyledi. 
     İzmir Ticaret Odası İZTO Yönetim Kurulu Başkanı Ekrem Demirtaş, İzmir'in duayenini, ''efe''sini, toksözlü, gür sesli, en genç delikanlısını kaybettiğini söyledi. İnci'nin 80 yaşında dahi delikanlı gibi davranarak son nefesine kadar işinin başında olduğunu kaydeden Demirtaş, ''İzmir'deki tüm çok ortaklı girişimlere destek verdi. Elda Rakı fabrikasının da en büyük ortaklarındandı. Efelerle ilgili hikayeler derlemişti. Geçtiğimiz günlerde bu bilgileri bana verdi. Ben de çıkaracağımız Sarı Zeybek rakısını ilk defa ona tattıracak, görüşlerini alacaktım. Kısmet değilmiş'' diye konuştu. 
     
</TEXT>
</DOC>
