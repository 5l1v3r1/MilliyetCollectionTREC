<DOC>
<DOCNO> 271675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko24.html </URL>
<DATE> 2004/09/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Şener Star Medya Grubu'nun satış hazırlıkları ay sonunda bitiyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, belirlenecek takvime göre Uzan Grubu şirketlerinin satılacağını belirterek, ''Bana TMSF tarafından verilen bilgiye göre, hazırlıklar Star Medya Grubu için bu ay sonu itibarıyla tamamlanmış olacaktır. Çimento Grubu ve Telsim'le ilgili olarak da yıl sonunda bu ön hazırlıklar tamamlanmış olacaktır'' dedi. 
     2. Sermaye Piyasaları Arenası toplantısı sırasında basın mensuplarının sorularını yanıtlayan Şener, daha önce duyurulmuş programa uygun IMF heyetinin Türkiye'ye geleceğini hatırlatırken, heyetle yeni dönemde IMF ile ilişkilerin nasıl sürdürüleceği konularının ağırlıklı olarak görüşüleceğini bildirdi. 
     Şener ''Müzakerelerin ana çerçevesi, bundan sonraki süreçte IMF ile ilişkilerin nasıl sürdürüleceği sorusuna cevap arayacak şekilde olacaktır. 2005 Şubat ayında stand-by anlaşması sona eriyor. Stand-by sonrası IMF ile yola nasıl devam edileceği heyetin bu gelişinde karşılıklı görüşmeler yoluyla müzakere edilecektir ve ona göre belli bir noktaya varılacaktır'' diye konuştu. 
     IMF'nin şu ana kadar yaptığı bütün açıklamaların, Türkiye ekonomisinin sağlıklı şekilde yoluna devam ettiği biçiminde olduğunu vurgulayan Şener, faiz dışı fazlaya ilişkin bir soru üzerine yılın ilk 7 ayı itibarıyla 2004 için gerekli olan faiz dışı fazlanın yüzde 94.5'inin gerçekleştiğini söyledi. 
     Geçen yıl da öngörülen faiz dışı fazlanın gerçekleştiğini ifade eden Şener ''Önümüzdeki dönemde ne olacaktır Daha bütçe hazırlanmadı, bütçe hazırlandığı zaman orada göreceksiniz'' dedi. 
     
     TCK 
     Şener bu arada, Türk Ceza Kanunu TCK veya diğer yasalarda temel hak ve özgürlüklerin çağdaş normlara uygun olarak yer alması konusuna özel bir önem verdiklerini, bunu gerçekleştirmek için hükümetin Anayasa değişiklikleri yaptığını anlatarak, şunları kaydetti 
     ''Hiçbir zaman düşünce ve ifade özgürlüğünü sınırlayacak bir düzenleme, bir anlayış bizim kabul edeceğimiz bir anlayış değildir. Bundan sonraki süreçte de hangi yasa gündemde olursa olsun çağdaş normlara uygun temel hak ve özgürlükleri güvence altına alacak düzenlemeler varolacaktır. Hiçbir zaman geri bir adım sözkonusu olamaz.'' Şener, Yeni Türk Lirası YTL ile ilgili bir soru üzerine, ''YTL eski Türk Lirası'na benzeyecektir, başka bir şeye benzemeyecek'' dedi. 
     
     UZAN GRUBU ŞİRKETLERİNİN SATIŞI 
     Şener, Telsim'in satışıyla ilgili soru üzerine, İmar Bankası'nın TMSF'ye devrinden sonra bankanın hakim ortaklarına ait şirketlerin Fon kontrolüne geçtiğini ve 6 milyar doların üzerinde bir kamusal yükün ortaya çıktığını kaydederek, ''bu yükün azaltılması amacıyla Fon kontrolüne geçen şirketlerin satılmasının'' TMSF'nin temel görüşü olduğunu vurguladı. 
     Şener, bununla ilgili çalışmaların devam ettiğini ve şirket itibarıyla danışman firma belirlendiğini anlatarak, şöyle devam etti 
     ''Bu danışman firmalar, şirketler hakkında ön çalışmalarını yapmışlardır. Ne şekilde piyasaya arz edilirse daha faydalı olacağı konusunda öneriler geliştirmektedirler. Bu süreç içerisinde belirlenecek takvime göre, Uzan Grubu şirketleri satılacaktır. Bana TMSF tarafından verilen bilgiye göre, hazırlıklar Star Medya Grubu için bu ay sonu itibarıyla tamamlanmış olacaktır. Çimento Grubu ve Telsim'le ilgili olarak da, yıl sonunda bu ön hazırlıklar tamamlanmış olacaktır.'' 
     
</TEXT>
</DOC>
