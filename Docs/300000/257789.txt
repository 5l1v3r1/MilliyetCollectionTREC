<DOC>
<DOCNO> 257789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/siyaset/siy01.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım Zoru bırakıp kaçmam 
</HEADLINE>
<TEXT>


Ulaştırma Bakanı, "İcraatımın arkasındayım" dedi. TCDD Genel Müdürü Karaman da istifayı düşünmediğini belirtti 


Ulaştırma Bakanı Binali Yıldırım, faciayla ilgili olarak kendisi dahil herkesin hesap vereceğini söylerken "Bakan istifa etsin diyorlar. Ben zoru bırakıp kaçacak adam değilim. Yaptığımız her uygulamanın arkasındayım" sözleriyle istifa etmeyeceğini bildirdi. "Konuyu halletse 100 kere istifa ederim" diyen TCDD Genel Müdürü Süleyman Karaman da istifayı düşünmediğini ve sözlerinin farklı anlaşıldığını savundu. 
Basın toplantısı düzenleyen Yıldırım, projenin şimdilik askıya alınmayacağını, aralarında Hollanda, Japonya ve Fransa'dan katılacak bilim adamların da bulunacağı uzman heyetin vereceği rapora göre hareket edeceklerini bildirdi. 
Bilim adamlarının yaptıkları açıklamalarla, halkı yanıltığını öne süren Yıldırım, hızlandırılmış tren için altyapı, vagonlar, raylar ve bu hatta kullanılan tüm lokomotiflerin yenilendiğini açıkladı. Kazanın meydana geldiği virajın çapının 345 metre olduğunu, kitaplara göre viraja giriş hızının 80 kilometre olduğunu vurgulayan Yıldırım, kara kutudaki hız diyagramında hızın 118 kilometre olarak tespit edildiğini söyledi. 

'Ne dediğimi bilmiyordum' 
Karaman ise, önceki gün Milliyet'teki röportajındaki "Konuyu halletse 100 kere istifa ederim" sözünün farklı anlaşıldığını söyledi. Karaman şöyle konuştu "Kazadan ilk 136 ölü sayısı veriliyordu. Orada ben 'Keşke bu olay olmasa da 100 kere istifa ederim' dedim. O anda 136 ölüden bahsedilirken ne dediğimi bile bilmiyordum. Orada bizim talimatımız, planladığımız hız 80 km." 
Karaman, rayların treni taşıyacağı yönünde onay veren akademisyenlerin de YTÜ'den Zerrin Bayraktar ile İTÜ'den İnal Seçkin olduğunu belirtti. 


</TEXT>
</DOC>
