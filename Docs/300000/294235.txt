<DOC>
<DOCNO> 294235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur39.html </URL>
<DATE> 2004/12/02/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
7 yaşındaki Ayten'in şüpheli ölümü... 
</HEADLINE>
<TEXT>

     Balıkesir'de, 7 yaşındaki bir kız çocuğunun ölümü şüpheli bulunarak cesedi Adli Tıp Kurumu'na gönderildi. Dövülerek öldürüldüğü iddia edilen çocuğun annesi gözaltına alındı. 
     Alınan bilgiye göre, Altı Eylül Mahallesi, Kırgız Sokak'ta yaşlı annesi ve 2 çocuğuyla birlikte oturan Muhsine Demirayak 33 , dün akşam saat 19.00 sularında sırtına aldığı 7 yaşındaki kızı Ayten'i, binanın girişindeki internet kafeye indirip, zehirlendiklerini söyleyerek yardım istedi. 
     Vatandaşların ilk yardımda bulunmaya çalıştığı Ayten Alpak'ın, olay yerine gelen sağlık görevlilerinin yaptığı kontrolde daha önce öldüğü belirlendi. İhbar üzerine olay yerine gelen polisin yaptığı araştırmada, Ayten Alpak'ın ağzı ve vücudundaki darp izleri şüpheye sebep oldu. Evde yapılan incelemede ise ölen Ayten'in aynı adı taşıyan anneannesi, torununun kızı Muhsine Demirayak'ın attığı dayaklar yüzünden öldüğünü, kızı Munise'nin hem kendisini, hem de çocuklarını sürekli dövdüğünü ileri sürdü. Ayrı bir odada yatan anneannenin kaldığı yerin bakımsızlıktan çöp eve döndüğü gözlendi. 
     Cumhuriyet savcısının internet kafedeki minik Ayten'in cesedi ve evde yaptığı incelemede, çocuğun ölümü şüpheli bulundu. Anne Muhsine Demirayak, çocuğunun sobadan sızan karbonmonoksit gazından zehirlenmiş olduğunu söylemesine rağmen, dayak şüphesiyle gözaltına alındı. 
     Bir dişi de kırılmış halde bulunan Ayten Alpak'ın cesedi, otopsi için Bursa Adli Tıp Kurumu'na gönderildi. 
     Bu arada, Muhsine Demirayak'ın, ilk evliliğinden olan D.Ş. 13 isimli çocuğunu dövmekten dolayı mahkemelik olduğu, aile mahkemesi tarafından suçlu bulunan kadından çocuğun 1 yıllığına alınıp yetiştirme yurduna verildiği öğrenildi. 

     
</TEXT>
</DOC>
