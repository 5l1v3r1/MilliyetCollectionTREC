<DOC>
<DOCNO> 298754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo22.html </URL>
<DATE> 2004/12/18/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Fenerbahçe, Konyaspor maçından önce notlar... 
</HEADLINE>
<TEXT>

     Fenerbahçe'yi Konyaspor ile yaptığı ligin ilk yarısının son maçında taraftarları yalnız bırakmadı. 
     Fenerbahçe Şükrü Saracoğlu Stadı'nın büyük bir bölümünü dolduran taraftarlar, ilk yarının son karşılaşmasında takımlarına destek vererek tribünlerde coşkulu bir atmosfer oluşturdu. 
     İki takım da maç için sahaya çıkacağı sırada saha çevresine konulan makinalarla çeşitli renklerdeki yaldızlı konfetiler havaya püskürtüldü. Ligin son maçı olması nedeniyle yapılan bu organizasyonda oluşan renkli görüntüler, tribünleri bir hayli etkiledi. 
     
     HAKEM SAHAYI TEMİZLETTİ 

     Sahanın büyük bir bölümü ve özellikle Fenerbahçe'nin seçtiği kalenin önü havaya püskürtülen konfetiler nedeniyle dolunca, temizlik çalışmaları yapıldığı için maç yaklaşık 10 dakika geç başladı. 
     Maçın hakemi Serdar Tatlı, özellikle sahayı belirleyen çizgilerin açılması için temizlik yaptırarak maçı bir süre başlatmadı. Bunun üzerine stat görevlileri yoğun bir şekilde çalışarak, konfeti yoğunluğu olan bölgeleri elektirik süpürgesi ve süpürgelerle temizlemeye çalıştı. 
     
     
     5'ER EKSİK 

     Fenerbahçe ve Konyaspor takımlarında sakatlıklar ve kart cezaları nedeniyle 5'er futbolcu kadroda yer alamadı. 
     Sarı-lacivertlilerde kart cezalısı Luciano, sakat olan Van Hooijdonk, Kemal, Deniz ve Serhat, konuk ekipte ise cezalı olan Yasin, sakatlıkları bulunan Altan, Domoraud, Muhammed Hanifi ile Mehmet Yılmaz kadroda yer almadı. 
     Eksikler nedeniyle Fenerbahçe sahaya 17, Konyaspor ise 15 futbolcuyla çıktı. 
     
     KÜFÜRE TEPKİ 

     Fenerbahçeli taraftarlar geçen hafta derbi maçta başkan Aziz Yıldırım'a yönelik yapılan küfürlü tezahüratlara tepki gösterdi. 
     Taraftarlar maraton üst tribününde ''Burası Kadıköy burada küfür yok'' ve ''Aziz başkana edilen küfürlerin ve Fenerbahçe'ye yapılanların hesabı sorulacak'' şeklinde yazıların yer aldığı pankart açtı. 
     Bu arada, PAF Ligi'nde Dereağzı Tesisleri'nde yapılan maçta Fenerbahçe, Konyaspor'u 4-1 yendi. 
     
</TEXT>
</DOC>
