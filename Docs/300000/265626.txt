<DOC>
<DOCNO> 265626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yazar/sazak.html </URL>
<DATE> 2004/08/23/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Pravda olmasın 
</HEADLINE>
<TEXT>


CHP, Fon'a devredilen banka sahiplerine ait medyaların satışı yönünde harekete geçti. 
Kemal Anadol başkanlığındaki bir grup milletvekili önce RTÜK'e giderek, Tasarruf Mevduatı Sigorta Fonu'nun TMSF elinde olan gazete ve televizyon kanallarının 'tarafsız yayın' konusunda uyarılmasını istediler. CHP Meclis Grubu Başkan Vekili Kemal Anadol ve arkadaşlarının ikinci ziyareti TMSF başkanlığına yapılacaktı. Aslında bu ziyaret 'baskın' gibi planlanmıştı Habercilerle birlikte Fon'a gidilerek, TMSF yönetiminden medya önünde hesap sorulacaktı. 
Dün Kemal Anadol'la konuştuk. 
TMSF yönetiminin 'Biz gelelim' önerisi üzerine ziyaret Ankara'ya alınmış. CHP heyeti ile TMSF Başkanı Ahmet Ertürk bu hafta buluşacaklar. 
Fon yönetimi şu anda, bankacılık tarihinin en büyük tasfiye ve alacak operasyonunu sürdürüyor. 
Ancak tablo parlak değil. 46 milyar dolarlık batağın ancak 2.3 milyar doları tahsil edilebildi. Yeni anlaşmalarla bu rakamın 6.2 milyar dolara çıkarılması umuluyor. 
Çukurova protokolünün umulan geri dönüşü sağlayıp sağlamayacağı henüz meçhul. TMSF başkanlığı 'Nereden buldun ' diye sormayacak ama milyarlarca dolarlık paranın kaynağı soru işareti yaratıyor. Transfer başladığında 'kara para' süzgeci işleyecek, Fon yönetimi bu kadar yüklü miktarın ancak uluslararası bankacılık faaliyetleri üzerinden 'sistem'e girebileceğine inanıyor. 
CHP ise, tasfiyenin medya bölümüyle ilgili. 
Kemal Anadol'a göre TMSF hiç görevi olmamasına karşın, Türkiye'nin en büyük medya gruplarından biri haline geldi. Dünkü söyleşimizde ilginç bir benzetme yaptı 
'Bir sürü Pravda var ' 
Pravda, Sovyetler'in resmi yayın organıydı. 
Fon'a geçen gazete ve televizyon kanalları ise özel sektör kuruluşları. Anadol, 'TMSF bunları hemen satmak zorunda, RTÜK'ten bu işlem yapılıncaya kadar yayınlarda tarafsızlığa uyulmasını istedik, çünkü iktidar, Fon'daki medyayı kontrol ediyor ve bir sürü Pravda oluşuyor' diyor. 
Anadol'un verdiği bilgiye göre TMSF'nin elinde 17 televizyon kanalı, 10 radyo istasyonu, 5 dergi, 1 ulusal günlük gazete bulunuyor. Anadol, Cine - 5 nedeniyle iki de 'erotik kanal'dan söz ediyor 'AKP kadroları kimlik arayışında değiliz, Milli Görüş gömleğini çıkardık, artık muhafazakar demokratız diyorlar ama iki erotik kanalın dolaylı sahibi olmaktan da memnunlar ' 
TMSF Başkanı Ahmet Ertürk ise, 'medya patronu' olarak görülmekten rahatsız. Fon'un 'yayın politikaları'na karışmadığını ve medya şirketlerini bir an önce ellerinden çıkaracaklarını söylüyor. CHP'li Anadol, satış aşamasında yüzde 25 yabancı yasağına uyulması gerektiğinin altını çizdi. 
Medya şirketleri TMSF'ye geçtikten sonra işten çıkarılan gazetecilerin yerine AKP yanlısı kadrolaşma iddiası da CHP'nin takibinde. 



</TEXT>
</DOC>
