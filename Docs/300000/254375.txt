<DOC>
<DOCNO> 254375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko10.html </URL>
<DATE> 2004/07/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Babacan, sendikacılardan destek istedi... 
</HEADLINE>
<TEXT>

     Devlet Bakanı Ali Babacan'ın sendika temsilcileriyle yaptığı toplantıda, ''Hazırlanacak 3 yıllık programın sosyal boyutunun öne çıkacağını, işsizlik, yoksulluk, gelir adaletsizliği ve kayıt dışı gibi konulara ağırlık vereceklerini'' belirterek, sendikacılardan destek istediği öğrenildi. 
     Edinilen bilgiye göre, dün Hazine'de işçi ve memur sendikaları temsilcileriyle biraraya gelen Babacan, ekonominin genel durumu ile hazırlanan ekonomik program hakkında bilgi verdi. 
     Çalışanların Zorunlu Tasarrufu sorunlarının çözümünde konfederasyonlarla oldukça verimli bir çalışma gerçekleştirdiklerinin hatırlatan Babacan, bu sayede sevindirici sonuçlar aldıklarını kaydetti. 
     Babacan, iktidara geldikleri günden bu güne, bir yandan krizin etkilerini silmek için yoğun çaba sarf ederken, bir yandan da doğrudan sosyal politikalarla çeşitli toplum kesimlerini rahatlatmaya yönelik uygulamalar gerçekleştirdiklerini ifade etti. 
     
     SOSYAL POLİTİKALAR DEVAM EDECEK 
     Sosyal politikalar çerçevesinde zorunlu tasarrufların ödenmesi, emekli maaşları, asgari ücret artışı, çiftçi borçlarının yeniden yapılandırılması, doğrudan gelir desteği, kömür ve ders kitabı yardımı ile Sosyal Yardımlaşma ve Dayanışma Fonu'na aktarılan kaynağı örnek gösteren Babacan, bu ve benzeri uygulamaların devam edeceğine dikkat çekti. 
     Türkiye'nin istihdam sorununu çözmekte kararlı olduklarını anlatan Babacan, ekonomide sürdürülebilir ve istikrarlı büyüme sürecine girildiğini, özel sektör yatırımlarındaki artışın da etkisiyle işsizliğin düşeceğini kaydetti. 
     
     ÇALIŞANLARIN GÖRÜŞLERİ DE BİZİM İÇİN ÖNEMLİ 
     Kayıtdışılığın da önemli bir sorun olduğunu vurgulayan Babacan, gelecek dönemde sosyal güvenlik, vergi ve bankacılık reformlarının geniş olarak ele alınacak konular olduğunu söyledi. 
     Hazırlanacak 3 yıllık programın sosyal boyutunun öne çıkacağını, işsizlik, yoksulluk, gelir adaletsizliği ve kayıt dışı gibi konulara ağırlık vereceklerini ifade eden Babacan, bu süreçte toplumun tüm kesimlerinin desteğine ve katkısına ihtiyaçları olduğunu vurguladı. 
     Babacan, bu bağlamda çalışanların görüşlerinin de kendileri için çok önemli olduğunu sendikacılara söylerken, görüş ve öneri istedi. 
     Sendika temsilcilerinin sorularını da yanıtlayan Babacan, büyüme, enflasyon, faizler ve dış ticaret gibi makro ekonomik göstergelerdeki iyileşmelerin önümüzdeki dönem istihdama yansıyacağını bildirdi. 
     Babacan, sendika temsilcilerinden ''Yeni Türk Lirası''nın tanıtımı için de destek istedi. 
     
     SENDİKA TEMSİLCİLERİNİN İSTEKLERİ 
     Toplantıya katılan sendika temsilcilerinin ise IMF'ye değinerek programın ''Türkiye gerçekleriyle'' örtüşmesi gerektiğini vurguladıkları ve ithal çözüm önerilerinin Türkiye'de başarı sağlamadığının geçmişte görüldüğünü ifade ettikleri öğrenildi. Sendika temsilcileri, işsizlik sorunun Türkiye'nin en büyük sorunu olduğunu ifade ederek, özelleştirme nedeniyle işten atılmalara dikkat çektiler ve acil çözüm istediler. 
     Gelir adaletsizliğinin ve yoksulluğunun azaltılmasında sosyal politikaların gerekli olduğunu vurgulayan sendika temsilcileri, çalışan kesimin programa katkısının önemine dikkat çekerek, ''Bizim içinde olmadığımız, gözetlemediğimiz bir programın başarılı olma şansı da olmayacaktır'' ifadesini kullandılar. 
     Sosyal politikaların sadece istihdama indirgenmemesi gerektiğini anlatan sendika temsilcileri, sosyal koruma sistemlerinin geliştirilmesini istediler. 
     Bu arada dün yapılan toplantı esnasında KESK Başkanı Sami Evren'in rahatsızlanarak Gazi Hastanesi'ne kaldırıldığı, Devlet Bakanı Babacan'ın Gazi Hastanesi Başhekim Yardımcısı'ndan Evren'in sağlık durumu hakkında bilgi aldığı öğrenildi. 
     
</TEXT>
</DOC>
