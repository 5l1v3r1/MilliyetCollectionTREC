<DOC>
<DOCNO> 282657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/altan.html </URL>
<DATE> 2004/10/23/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Rüyalar ekranlara yansıtılabilir mi 
</HEADLINE>
<TEXT>


GECELERİ uyurken, her 70 - 90 dakika arasında mutlaka bir rüya gördüğümüz rüya görürken de, tüm vücudumuzun hareketsiz kaldığı ve sadece kapalı göz kapaklarımızın altındaki gözlerimizin kıpırdadığı biliniyor. Uyanmadan önce gördüğümüz son rüyalar dışında gece boyu gördüğümüz rüyaları, hiç mi hiç hatırlamadığımız da biliniyor. Ve erkeklerde, her rüya görüşlerinde cinsel organ sertleşmesine rastlandığı da... 

Rüya konusu, oldum bittim, insanlığın çözmeye çok uğraştığı ve bir türlü çözemediği bir konu... 
Rüya tabirleri, yani rüya yorumları günümüzde de sürüp gitmede bir yığın da kitap yazılmış bu konuda. 
"İstihare"ye yatmak da öyle aptes alıp,birinin geleceğini saptamak için özel bir rüya görmeye yatmak... 

Uyurken her 70 - 90 dakika arasında gördüğümüz rüyaların, gerçekte çok kısa süreli olduğunun bilinmediği ve rüyaların uyku boyunca sürdüğü sanılan 17. yüzyılda ünlü fizikçi ve düşünür Pascal, şöyle demişti 
- Şayet bir kral, her gece rüyasında dilenci olduğunu bir dilenci de her gece rüyasında kral olduğunu görüyorsa yaşam açısından kralla dilenci arasında hiçbir fark kalmaz... 

Şimdi sıkı durun her gece gördüğümüz rüyalar ekranlara yansıtılabilse ve tıpkı kan grupları gibi, kalıtımsallığı da yansıtan gruplara ayrılabilse... 
Ve hangi rüya grubuna dahil kadınların, hangi rüya grubuna dahil erkeklerle evlendiklerinde daha mutlu olabilecekleri saptansa... 
İnsanlara kan gruplarını gösteren belgeler gibi, rüya gruplarını gösteren belgeler de verilebilse... 

Özellikle politikacılarla bürokratların rüyalarını ekranlarda izlerken kim bilir ne kadar şaşırır, kim bilir ne kadar gülerdik... 
Doğal olarak yönetilenlerin de nasıl aldatılıp, avutulup, kazıklandığı iyice billurlaşırdı. 

Türkiye'de "atanmışlar"la "seçilmişler"in, saman altından bilek güreşi bugün de sürüp gidiyor. 
Bunun en somut göstergesi, bazı yargıçların içine düştüğü kıskaç... 
78 yıllık faşist ceza yasasının, "şuna nasıl, buna nasıl" uygulanması istendiği konusunda bazı yargıçlara, bazı "atanmışlar"ca gülle gibi bir baskı yapıldığı ortaya çıkmakta... 
Yargıç dokunulmazlığı kısıtlanınca da, "yargı bağımsızlığı"nın bazı atanmışların etkisinden, bazı seçilmişlerin etkisi altına doğru kaymasından kaygılanılıyor. 

İç politikayla, medyada yeni başlayan bir tartışma bu... 
Washington, Türkiye'de yargının çok daha saydam çok daha evrensel hukuk ilkelerine sadık çok daha - ekonomik açıdan - rahat olmasını ve faili meçhul cinayet katilleriyle, yerinde infaz suçlularının bir an önce yakalanmasını istese yargı erkinin düzeyi, bugün çok daha çağdaş, çok daha tartışma dışı olamaz mıydı 
Kesinkes olurdu. 
Peki, Washington neden yargı erkinin de, en az TSK düzeyinde bir modernizasyona kavuşmasını istemedi 

Böyle bir sorunun yanıtını, 50'yi aşkın muhalefet partisinin de araştırması gerekmez miydi 
Ama şimdiye dek, hiç araştıran çıkmadı. 
ABD başkanlarının, Truman'dan Clinton'a kadar, tüm rüyaları ekrana yansıtılmış olsa ve incelense ortaya Türkiye ile ilgili nasıl bir tablo çıkardı .. 
Ve o tablo, bir de içeride söylenmiş olan politik nutuklarla karşılaştırılsaydı... 
Şaşkınlıktan ayaklarımız, ağzımızdan çıkardı öyle değil mi 

İnsanoğlu gerçekleşmeyecek bir şeyi düşünemez. Jules Verne'in 1865'te yazdığı "Ay'a Yolculuk" gibi, tüm fütürist yazarların yazdıkları, sonunda gerçekleşmede... 
Japonlar, dilediğin rüyayı görme olanağını sağlayan elektronik bir aygıtı piyasaya çıkarmaya hazırlanıyorlar... 

Bir gün insanların gördükleri rüyalar da, ekranlara yansıtılacak... Hele rüyaların da, kan grupları gibi kalıtımsallığı ortaya çıkarsa ölmüş kişilerin de, sağken görmüş oldukları rüyaları, ekranlarda izleyebileceğiz... 

Bambaşka bir dönem başlayacak... "Ulus - devlet" modelleriyle, onların atanmış ve seçilmişlerine, kazların bile kuyruklarıyla gülecekleri bir dönem... 
Bizim kuşağın ahmaklıklar cenderesinden geçmiş çocukları da, nanik yaparak el sallayacaklar uzaklardan, çok uzaklardan... 



</TEXT>
</DOC>
