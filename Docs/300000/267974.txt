<DOC>
<DOCNO> 267974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonyas14.html </URL>
<DATE> 2004/08/31/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Almanya şimdi bunu konuşuyor Antalya'da 1 euro'ya 6 gece tatil 
</HEADLINE>
<TEXT>

     Almanya'daki ''Makro Markt'' adlı kuruluş, müşterilerine, Antalya'da 5 yıldızlı otelde 6 gece yarım pansiyon tatili 1 euro'ya sunuyor. 
     Makro Markt sözcüsü Jana Przybylak, BZ gazetesine yaptığı açıklamada, bu fiyatın başlangıçta ''bir hediye'' olduğunu belirterek, ''Antalya yakınlarındaki 5 yıldızlı bir otelde yarım pansiyon 6 gece 1 euro'ya tatil sunuyoruz. Bundan istifade etmek isteyenler uçak biletlerini kendileri alacaklar. Bu cazip teklif 1-10 Eylül arasında rezarvasyon yaptıranlar için geçerli olacaktır'' dedi. 
     Brandenburg Eyaleti Tüketiciyi Koruma Merkezi'nden Sabine Fischer de, gazeteye yaptığı açıklamada, ''Başlangıçta böyle bir fiyat cazip ve kulağa hoş geliyor. Ancak, bu tür teklifleri araştırıp ondan sonra karar vermek lazım. Bazen bu tür tatillere gidenler gittikleri yerde birçok ek ödeme yapmak zorunda kalıyor'' dedi. 

     
</TEXT>
</DOC>
