<DOC>
<DOCNO> 275289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko06.html </URL>
<DATE> 2004/09/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Memurlar hükümetin teklifini bekliyor 
</HEADLINE>
<TEXT>

     Memurların maaş pazarlığında üçüncü görüşme yarın gerçekleştirilecek. Görüşmeleri yürüten Başbakan Yardımcısı Mehmet Ali Şahin'in, "taleplerini revize etmesini" istediği memur temsilcileri, Şahin'e "önce teklifinizi görelim" yanıtı verecekler. 
     Hükümetle yetkili memur sendika ve konfederasyonları arasında 15 Eylül'de başlayan toplu görüşmelerin üçüncüsü yarın saat 10.00'da gerçekleştirilecek. Toplu görüşmeye, 11 işkolunun 7'sinde yetkili Kamu-Sen, 3'ünde yetkili KESK ve 1'inde yetkili Memur-Sen Konfederasyonları katılacak. 
     
     GERGİN GEÇEBİLİR 
     Başbakan Recep Tayyip Erdoğan ve Bakan Şahin'in memurların taleplerinin bütçeye getireceği yükün yüksek olduğu ve bunun karşılanamayacağı yönündeki açıklamaları dolayısıyla yarınki görüşmelerin gergin geçmesi bekleniyor. Başbakan Erdoğan geçtiğimiz günlerde yaptığı açıklamada, "Memur yüzde 160 zammı hangi hakla istiyor" diyerek taleplerin 
     yüksekliğinden yakınmıştı. Bakan Şahin de toplu görüşmenin ardından yaptığı açıklamada, memurların taleplerinin bütçeye yükünün 72 katrilyon lira olacağını belirterek, memur temsilcilerinden taleplerini revize etmesini istemişti. 
     
     ŞAHİN'E "HESABI NASIL YAPTIN" SORUSU 
     Kamu-Sen Genel Başkanı Bircan Akyıldız, ANKA'ya yaptığı açıklamada, ikinci görüşmenin ardından Bakan Şahin'in yaptığı açıklamaların gerçeği yansıtmadığını savundu. Akyıldız, bütçeden kamu çalışanlarına ayrılan kaynağa ek olarak 15 katrilyon lira istediklerini bunun da mevcut kaynakla birlikte toplam 42.5 katrilyon lira olduğunu söyledi. Akyıldız, "Nasıl yüzde 166'ya, 72 katrilyona çıkardılar bilmiyorum. Sayın Bakandan bu hesapları bize de öğretmesini isteyeceğiz" dedi. 
     
     TALEP REVİZYONU YOK, TEKLİF BEKLENECEK 
     Toplu görüşmelerin başladığı günden bu yana memurların talepleri üzerinde konuşulduğunu ifade eden Akyıldız, "Şu ana kadar hükümet ne verdiğini hiç söylemiyor. Verdiklerini söylesinler ona göre pazarlık yapalım. Kamuoyundaki tartışmalar bizi ilgilendirmiyor. Hükümetin ağzından resmi teklifi duymak istiyoruz. Onu görmeden niye revize edelim" dedi. 
     
     "SÜRECİ HÜKÜMET TIKIYOR" 
     KESK Genel Başkanı Sami Evren ise Bakan Şahin'in yaptığı açıklamalarla kamuoyunun kafasını karıştırdığını ve "kamu çalışanları üzerinden politika yapmak istediğini" savundu. 
     Evren, hükümetin toplu görüşme masasına hiç bir öneri getirmemesini eleştirerek, "Toplu görüşme sürecini hükümet tıkıyor. Kamu çalışanları taleplerini söylüyor. Bakanın da teklifini söylemesi gerekir" dedi. 
     Memur maaşlarına yüzde 8-10 oranlarında bir zam yapılacağı yönünde sinyaller verildiğini anımsatan Evren, "Bu zam yapılırsa 481 milyon lira alan bir çalışana yapılacak zam 48 milyondur. Ama milletvekili maaşlarına yapılacak zam 500 
     milyon olur. Böyle bir artış olması durumunda bunun kamuoyuna açıklanması gerekir" dedi. 
     
     MEMURLAR NE İSTİYOR 
     Memur Konfederasyonları, hükümetten 2005 yılında en düşük memur maaşının, sosyal yardımlar hariç, gösterge ve katsayı artışlarıyla 840 milyon liraya çıkarılmasını istiyor. Bu artışın içinde Uzlaştırma Kurulu'nun 2003 ve 2004 yılları için verdiği ancak hükümetler tarafından uygulanmayan kararlardan doğan yüzde 17.85'lik fark da yer alıyor. 
     Uzlaştırma Kurulu Kararları'nda yer alan diğer sosyal hak ve tazminatların da günün koşullarına göre, DİE'nin verileri göz önüne tutularak artırılması talep ediliyor. 1 Ocak 2005'ten sonra yaşanacak enflasyon oranlarının da bir sonraki 
     ay maaşına yansıtılmasını istemeyi kararlaştıran sendikalar, KEY hesaplarının bir an önce tasfiye edilerek, hak sahiplerine yasal faizleri ile birlikte ödenmesini, kira yardımının 196 milyon liraya aile yardımı ise 245 milyon liraya çıkarılmasını talep ediyor. 
     
     GÖRÜŞMELER 30 EYLÜL'DE SONA ERECEK 
     Görüşmelerin yapılacağı 28 Eylül'den sonra yasa gereği 15 günlük toplu görüşme sürecinin tamamlanması için 2 günlük süre kalacak. 30 Eylül'e kadar sendikalar ve Kamu İşveren Kurulu arasında anlaşmaya varılamaması durumunda, Yüksek Hakem Kurulu Başkanı ve 4 öğretim görevlisinden oluşan Uzlaştırma Kurulu devreye girecek. Kurulun 5 gün içinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. Tarafların kurulun kararına katılmaması durumunda, anlaşma ve anlaşmazlık konularının tümü Bakanlar Kurulu'na gönderilecek. 
     
</TEXT>
</DOC>
