<DOC>
<DOCNO> 283073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/yazar/pulur.html </URL>
<DATE> 2004/10/25/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Cam kıran öğrenciler 
</HEADLINE>
<TEXT>


SON aylarda en çok tepki çeken yazılarımızdan biri, okulun camlarıyla ilgili olandı... Okulun camlarını kıran öğrencileri müdür polise yakalatmış, savcılık da haklarında dava açmıştı... 
Biz yazımızda, olayı buraya kadar tırmandıran müdürü eleştirmiştik. 
Yazımıza olumlu tepkiler de geldi, olumsuz da... 
Olumluları yansıtmaya gerek yok, olumsuzlara cevap hakkı tanımalıyız. 

Önce, eşi öğretmen olan bir okur 
"Çocuğu karşınıza alıp konuşuyorsunuz, sevgiyle şefkatle yaklaşıyorsunuz, korkutuyorsunuz, sonuç alamıyorsunuz. Velisini çağırıyorsunuz, onlar da çocuklarına sahip olamamaktan yakınıyor. Polise şikayetten başka çare kaldı mı Kulak çekmek, enseye bir şaplak atmakla, bir daha camları kırarsanız, görürsünüz gününüzü demekle artık bu işler halledilemiyor. Öğretmenler tehdit ediliyor, müdürler bıçaklanıyor, okullar çeteler tarafından basılıyor. Sizin öğrencilik devri çoktan geçti." 

BİR okur bu hale gelinmesinde gazete ve televizyonları sorumlu tutuyor 
"Öğretmen dayağı başlığıyla verilen abartılı haberlerle, bugünlere ortam hazırlandı. Çocuğunun hangi sınıfa gittiğini bilmeyen veli, öğretmeni sanki düşman biliyor. Kavga eden çocukları ayırırken iki tokat atan öğretmen televizyon kanallarında, gazetelerde teşhir ediliyor, mahkemelerde sürünüyor." 

BİR okul müdürü 
"O sizin söylediğiniz şaplağı ben yaramaz bir öğrencinin ensesinde denedim. Ne oldu biliyor musunuz Veli hemen karşıma dikildi, bir yıllık hapis cezasını bana hatırlattı. Biz öğretmenler ve okul yöneticileri elimizden gelenin en iyisini yapmaya çalışıyoruz. Ama ne kadar iyilik yaptıysam, bana hep kötülük olarak dönmeye başladı. Son zamanlarda ben de iyi niyetimden vazgeçtim. İyi öğrencileri kurtarmak için, eleştirdiğiniz o müdür gibi yapmaya karar verdim." 
Yazımıza olumsuz tepkiler hemen hemen bu anlamda. Savcıyı çocuklar hakkında takipsizlik kararı vermediği için eleştiren avukatlar da var. 

BİR de çarpıcı örnek... 
Selçuk Üniversitesi, İşletme Fakültesi üçüncü sınıf öğrencisi bir genç kız... Bu yaz, çevredeki ilköğretim okullarından birinin müdürüne çocuklara eğitimle ilgili bir proje hakkında ders vermeyi teklif etti, müdür de kabul etti. 7. ve 8. sınıf öğrencileri çok sevindiler, hiçbir zorunluluk olmadığı halde 50 çocuk derslere katıldı. Müdür, öğrencilerin listesine bakınca şaşırdı, bir ay boyunca hiç aksatmadan derse gelen çocukların çoğunluğu, okuldan kaçan, dersi sabote eden, okumaya niyeti olmadığı sanılan öğrencilerdi... 
İlk günler, kendilerine hiç güveni olmayan çocukların giderek güven kazanmaları ve "Abla, sen bize o kadar iyi davranıyorsun ki " demeleri yok mu 



</TEXT>
</DOC>
