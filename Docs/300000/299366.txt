<DOC>
<DOCNO> 299366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/spor/spo03.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da transfer çıkmazı 
</HEADLINE>
<TEXT>


Galatasaray'ın teklif götürdüğü Jorginho, "Kesinlikle gelmiyorum" diyerek kapıyı kapattı. Yönetim ile Hagi arasında Saidou konusunda yeniden soğuk rüzg rlar esmeye başladı 


Kördüğüm oldu 
SARI - Kırmızılı kulüpte transfer konusu yine bilmeceye dönüştü. Portekiz'in Vitoria Setubal takımında forma giyen Jorginho'yu renklerine bağlamaya çalışan yönetimin, Brezilyalı yıldızdan aldığı olumsuz yanıt üzerine defteri kapattığı iddia edildi. Portekiz'in Abola gazetesine açıklamalarda bulunan Jorginho, "Galatasaraylı yöneticilerle görüştüm. Ancak kesinlikle Türkiye'ye gitmeyi düşünmediğimi kendilerine söyledim" dedi. 

Endişeli bekleyiş 
DIŞ transfer konusunda somut adımlar atamayan Galatasaray'da gönderilmesi düşünülen isimler de şimdiden krizin habercisi oldu. Devre arası tatili öncesi Teknik Direktör Gheorghe Hagi ile futbol şube sorumluları İkinci Başkan Ergun Gürsoy ve yönetici Fatih Gökşen bugün bir araya gelerek, transferde izlenecek politikayı masaya yatıracak. Ancak bu zirvede Hagi'nin sıcak bakmadığı Saidou krizinin yine patlak vermesi bekleniyor. 

Ümit topun ağzında 
HAGİ'NİN gidecekler listesinde Saidou, İbrahim ve Suat Usta'nın başı çektiği, ayrıca Ümit Karan'ın da adının geçtiği bildirildi. Yönetimin Ümit Karan konusunda kararsız kaldığı, ancak yeni yabancıya yer açmak amacıyla Saidou'nun yerine Petre'nin gönderilmesinden yana tavır alacağı bildirildi. Bu durum Hagi ile yönetim arasında yeniden soğuk rüzg rlar esmesini sağlayacak. Rumen hoca sağ kanada ve orta sahaya takviye isteyecek. 

Gözler Başkent'te 

Dosya görüşülüyor 
FENERBAHÇE derbisinde çirkin ve kötü tezahürat, yardımcı hakemin sırtına isabet eden su şişesi, atılan yabancı maddeler ile merdiven boşluklarının geç boşaltılması nedeniyle PFDK'ya sevk edilen Galatasaray'a verilecek ceza bugünkü toplantıda gündeme gelecek. Eğer diğer dosyalar nedeniyle görüşmeler uzun sürerse, karar perşembeye kalacak ve Karabük mücadelesi Ali Sami Yen'de oynanacak. 

Karabük'e döndüler 
GALATASARAY, Karabük ile yapacağı kupa maçının hazırlıklarını tek antrenmanla sürdürdü. 1.5 saat süren idmanda tek pas, top kapma ve yarı sahada çift kale maç yapıldı. Çalışmaya Noel tatili için ülkelerine giden Song, Mondragon ve Conceiçao'nun yanı sıra Tomas ile Suat da katılmadı. Suat'ın gözünün mikrop kaptığı, ishal olduğu için Denizli maçında yorgun düşen Tomas'ın da dinlendirildiği bildirildi. 

Aybaba iddiası 

100. yılında şampiyonluk parolasıyla yola çıkan Galatasaray'ın sezon başında Hagi'den önce takımın başına geçmesi için Samet Aybaba'ya teklif götürdüğü ortaya çıktı. Ergun Gürsoy'un, Aybaba ile görüştüğü, ancak tecrübeli hocanın Beşiktaş camiasına yakınlığı nedeniyle taraftarın tepkisine yol açacağı endişesiyle teklifi geri çevirmek zorunda kaldığı öğrenildi. 

Bratu tehdidi 

RAPİD Bükreş, geçen sezon Bratu'nun transferinden doğan 500 bin dolarlık alacak nedeniyle UEFA'ya gitmeye hazırlanıyor. Rumenler'in, son taksidin ödenmesi için hafta içinde Galatasaray'a faks çekeceği, para yatırılmazsa, durumu UEFA'ya taşıyacağı öğrenildi. 

Balint'ten itiraf 

HAGI'NİN yardımcısı Balint, Romanya'da ilginç açıklamalar yaptı. Rumen çalıştırıcı, "Denizli karşısında iki puan kaybetmemiz bizi yıprattı. Umarım bu durum takımı etkilemez. Şampiyonluk şansımız azaldı. Üstelik Fenerbahçe iyi sonuçlar alıyor" dedi. 


</TEXT>
</DOC>
