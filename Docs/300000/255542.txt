<DOC>
<DOCNO> 255542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/siyaset/siy03.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal Pentagon belgesi sahte 
</HEADLINE>
<TEXT>


CHP lideri Deniz Baykal 4 milletvekili, sahte belgeyi satın almaya çalışmış 

ANKARA Milliyet 


CHP Genel Başkanı Deniz Baykal, dünkü Merkez Yönetim Kurulu MYK toplantısında Pentagon Özel Planlar Dairesi tarafından hazırlandığı iddia edilen bir belgeyle ilgili ilginç açıklamalarda bulundu. 

Partiye gelen belge 
Sahte olduğunu söylediği belgede kendisiyle ilgili, "3 Kasım seçimleri öncesi ABD politikalarını desteklemesi için bir banka hesabına 40 milyon dolar aktarıldığı" yönünde iddia bulunduğunu anlatan Baykal, genel merkeze gelen belgede, Zürih ve Dubai'de 2 ayrı hesaba kendisi ve kızı Aslı Baykal adına 20'şer milyon dolar yatırıldığı iddialarının yer aldığını söyledi. 
Baykal, "Genel merkeze daha sonra 4 CHP milletvekilinin bu belgeyi satın almaya çalıştığı bilgisi geldi. Milletvekilleri elinde sahte belge bulunan bir kişiyle otel odasında buluşmuşlar. Belgeyi satın almaya çalışmışlar ama aralarında anlaşmazlık çıkmış" dedi. 
Bu milletvekillerinin daha sonra kendi adına yurtdışında bir milyon dolarlık banka hesabı açmaya çalıştığı iddiasının da genel merkeze ulaştığını kaydeden Baykal, söz konusu belgenin sahte olduğuna dikkat çektikten sonra "Olay tamamen dış güçlerin tertibi" diye konuştu. 


</TEXT>
</DOC>
