<DOC>
<DOCNO> 251799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/guncel/gun05a.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Göğüs göğüse çarpıştılar... 
</HEADLINE>
<TEXT>


ŞAKİR AYDIN, TAHSİN AKSU, MUSTAFA SEVEN, GÜRKAN AKGÜNEŞ İstanbul 

Polis, NATO karşıtlarının Beyoğlu'nda yaptığı gösteriye müdahale etti. Kendilerine "NATO ve Bush Karşıtı Birlik" adını veren bir grup, İstiklal Caddesi'nde Galatasaray Lisesi'nin önünde toplanarak slogan atmaya başladı. Polis, basın açıklaması sırasında göstericilere karşı biber gazı kullandı. Çevik Kuvvet de Tünel'e doğru yürümeye başlayan grubun önünü kesti. Uyarılara rağmen yürümeye devam etmek isteyen gruba biber gazıyla müdahale eden polis, ara sokaklara kaçan göstericilerden bazılarını gözaltına aldı. Bazı eylemcilerin gaz maskesi taktığı, bazılarının da poşetlerinde taş taşıdıkları görüldü. Polis yine aynı yerde toplanan KESK üyelerine de biber gazı ve göz yaşartıcı sprey sıkarak müdahale etti. 

Gaz bombası evi yaktı... 

Çevik kuvvet ekipleri, Tünel'e doğru slogan atarak yürümeye başlayan grubun önünü kesti. Gruba, biber gazıyla müdahale edildi. Bu sırada, Tepebaşı'ndaki bir apartmanın 5. katında yangın çıktı. Evde uyuyan Doğu 16 ve kardeşi Batu Tamtartar 14 mahalle sakinleri tarafından dışarı çıkarıldı. Eylemcileri kovalayan polisin kullandığı gaz bombasının eve girdiğini ve yangın çıktığını öne sürdüler. Polis iddiayı yalanladı. 


</TEXT>
</DOC>
