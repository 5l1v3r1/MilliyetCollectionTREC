<DOC>
<DOCNO> 277983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/kohen.html </URL>
<DATE> 2004/10/07/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Rapordaki "şartlar"... 
</HEADLINE>
<TEXT>


BU rapor Türkiye'nin lehine mi, yoksa içerdiği koşullar nedeniyle çıkarlarına karşı mı AB Komisyonu'nun raporundaki tespitlere ve tavsiyelere memnun mu olmalıyız, yoksa kızmalı mıyız 
AB Komisyonu'nun bundan önceki birçok raporu gibi, dün açıklanan belge de, Türkiye'de çok tartışılacak kimi "İstediğimiz nihayet oldu" diye sevinecek, kimi de "Bize gene olmayacak şartlar empoze etmek istiyorlar" diye tepki gösterecek. 
Bu gibi hallerde objektif bir bakışla iki görüşün de haklı yanları saptanabilir. Ancak bizce bu kez AB Komisyonu'nun Türkiye raporunun olumlu yanı, daha ağır basıyor. Nedeni de açık Komisyon ilk defa Türkiye'yle müzakerelerin başlamasını tavsiye ediyor. Yani aralık ayında esas kararı verecek olan 25 üye ülkenin liderlerine yeşil ışığı yakarken, "siyasi bir tavır" sergiliyor, "Türkiye'yi aramıza almak için onunla oturup konuşma zamanı geldi" mesajını veriyor. Bu çok önemli bir gelişme... 

BUNA karşılık, Komisyon'un raporunda - Türkiye açısından - bazı eksikler, yetersizlikler, şartlar da var. 
Raporun şu ifadesi olumlu "Komisyon Türkiye'nin yeterli düzeyde siyasi kriterleri yerine getirdiğine inanır ve üyelik müzakerelerinin başlamasını tavsiye eder"... Bunda eksik taraf, cümlenin içinde 2002 Kopenhag zirvesinde öngörüldüğü gibi "gecikmeksizin" ibaresinin yer almamasıdır. 
Denecek ki, aralık zirvesinde isteniyorsa erken bir tarih 2005'te verilebilir. Umarız öyle olur. Ancak AB Komisyonu, bazı üye ülkelerin Fransa gibi hassas durumunu ön planda tutarak takvime yönelik bir işaret vermekten çekinmiş ve dolayısıyla Türkiye karşıtlarına, ileride kullanabilecekleri bir imkan tanımıştır... 

RAPORDA tavsiye bölümünde "şart" olarak algılanabilecek bazı noktalar var. 
Örneğin bunlardan biri, Türkiye'de demokrasi ilkelerinin, insan hak ve özgürlüklerinin ihlal edilmesi halinde, müzakerelerin askıya alınmasıyla ilgili. Tabii ki böyle bir durumda görüşmeler kesilir. AB bunu daha önce başkalarına da uygulamıştır. Ancak daha önce Komisyon raporlarında başka ülkelerle müzakereye oturmadan önce böyle bir ifade kullanmak gereği görülmemişti... 
Serbest dolaşımla ilgili bölüm de, bir ölçüde "ayrımcı" bir hava taşıyor. Kullanılan "kalıcı tedbir supapları" terimi başka ülkeler için kullanılamamıştı. Örneğin Polonya'yla müzakereler sırasında bu ülkeden diğer üyelere işçi akımının belirli bir zaman için 7 yıl gibi kısıtlanması konusunda anlaşma sağlanmıştı. Kuşkusuz, zamanla Türk ekonomisinin gelişmesi sayesinde, işçi akımı bir sorun olmaktan çıkabilir ve rapordaki bu ifade pratik bir anlam taşımayabilir. Şimdiden bu şartın kağıda dökülmesine gerek görülmesi Avrupa kamuoyunu rahatlatabilir, ama Türk kamuoyunu da rahatsız eder... 
Nihayet müzakereler için "sonucu garanti edilmeyecek ucu açık bir süreç" ifadesinin kullanılması da, iyi olmadı doğrusu. AB yetkilileri sözlü olarak "katılım müzakerelerinin sonuca varılıncaya kadar devam edeceği" taahhüdünde bulunabilirler, ama yazılı metin başkaları tarafından başka türlü yorumlanabilir... 

BU koşulları ortadan kaldırmak veya etkisiz hale getirmek için bir şans yok mu Şimdi iş aralık zirvesinde siyasi liderlere düşüyor. Onlar bu koşulları hafifletirler mi, yoksa ağırlaştırırlar mı, bilemiyoruz. Bu arada Türk diplomasisinin çok çalışması gerekecek. 
Komisyon Başkanı Prodi'nin de dediği gibi, önümüzde uzun bir yol var ve Türkiye'nin kararlılıkla, sabırla çabalarını sürdürmesi gerekiyor. 
AB'den vazgeçilmiyorsa, ki söz konusu değil , yapılacak şey de budur... 



</TEXT>
</DOC>
