<DOC>
<DOCNO> 257478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonyas17.html </URL>
<DATE> 2004/07/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Napolyon'u doktorları mı öldürdü 
</HEADLINE>
<TEXT>

     Eski Fransız imparatoru Napolyon Bonaparte'ın ölümüyle ilgili yeni bir iddia ortaya atıldı. San Franciscolu bir grup adli tıp uzmanı, Napolyon'un kanser ya da cinayet sonucu değil, doktorlarının amacını aşan tedavi yöntemlerinin kurbanı olduğunu öne sürdü. 
     BBC'nin haberine göre, adli tıp uzmanlarının New Scientist dergisinde yer alan iddiasına göre, mide rahatsızlığı olan Napolyon'un ölümünde, doktorların kusmasını sağlamak için verdiği, zehirli etkisi olan bazı karışımların rolü olabilir. 
     Patalog Steven Karch'ın başkanlığındaki adli tıp uzmanları, bu tedavinin, patasyum açığına neden olduğunu bunun da kalp rahatsızlığına yol açtığını belirttiler. 
     Bu doktorlara göre, ölümünden iki gün önce bağırsaklarını temizlemek için Napolyon'a 600 miligram civalı bir karışım verildi. Bu normal dozun beş kat aşılması anlamına geliyor. 
     Karch, BBC'ye yaptığı açıklamada, "Napolyon'u iddia edildiği gibi arsenik değil doktorları öldürdü" dedi. 
     Napolyon Waterloo savaşında yenildikten sonra güney Atlantik'teki St. Helena adasında 1821'de 52 yaşında ölmüştü. Birçok tarihçi şimdiye kadar Napolyon'un mide kanserinden öldüğüne inanıyordu. 
     Bu kanıya, ölümünden sonra özel doktorunun beş meslektaşının gözetiminde yapılan otopsiden sonra varılmıştı. 
     Napolyon'un babası da mide kanserinden ölmüştü. 
     2001 yılında ise Fransız adli tıp uzmanları Napolyon'un arsenikten öldüğünü öne sürmüşlerdi. 
     Fransız uzmanlar, dönemin St. Helena Valisi Hudson Lowe'un Fransız kontu Charles de Montholon'la işbirliği yaparak Napolyon'u zehirlediğini iddia etmişlerdi. 
     
</TEXT>
</DOC>
