<DOC>
<DOCNO> 263992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/spor/axspo01.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
PANİĞE GEREK YOK 
</HEADLINE>
<TEXT>


Gençlerbirliği maçı sonrası Başkan Demirören ile bir araya gelen Teknik Direktör Del Bosque, "Sorunlarımızı en kısa sürede aşacağız. Merak etmeyin, bu işi bana bırakın" dedi, yönetimin yeni transfer önerisini geri çevirdi 

ORHAN YILDIRIM 


'Sistem oturacak' 
BEŞİKTAŞ Teknik Direktörü Del Bosque, Gençlerbirliği beraberliğinden sonra adeta bunalıma giren Başkan Yıldırım Demirören ve yöneticilerle görüştü, gelecek için iddialı mesajlar verdi. İspanyol hoca, yöneticilerle yaptığı kısa toplantıda, "Panik yapmayın, bu işi bana bırakın. Takım ve sistem en kısa sürede oturacak. Şu aşamada adaptasyon sorunumuz var. Bunu da kısa süre de aşacağız. Merak etmeyin" ifadesini kullandı. 

'Kopukluk yaşıyoruz' 
GALİBİYET serisinin Denizlispor maçıyla başlayacağının garantisini de veren Teknik Direktör Del Bosque, "Kısa sürede çok iyi bir takım olacağız. Şu anda savunma ile orta saha arasında kopukluklar var. Bunun da sebebi geride oynayan oyuncuların topu ayaklarında fazla tutması. Kendilerine topu hemen Tayfun'a atmalarını, onun da kanatlara yaymasını söyledim ancak bunu Gençlerbirliği önünde başaramadık" diye konuştu. 

'Önemli yol aldık' 
BİRAZ daha zamana ihtiyaçları olduğunun altını çizen İspanyol çalıştırıcı, "Sistem henüz oturmadı ama önemli yol aldık. Planlarımızın meyvesini yakında toplayacağız" dedi. Bu arada görüşmede yöneticiler Del Bosque'ye, "İstiyorsan takıma takviye yapalım" teklifi götürdü. Tecrübeli çalıştırıcı, "Şu an kadro çok kalabalık. Biraz daha bekleyip eldekileri azaltma yoluna gidelim. Bunu konuyu sonra konuşuruz" karşılığını verdi. 

Primler uçtu 

BEŞİKTAŞLI futbolculara lige kötü başlamanın faturası ağır oldu. Yönetimin deplasmanlar için belirlediği 3'er bir dolarlık primleri alınan iki beraberlik nedeniyle kaçıran Siyah - Beyazlılar'ın cebi de boş kaldı. 

Kartal rekora koşuyor 

SÜPER Lig'de üst üste 8 haftadır galibiyet alamayan Beşiktaş rekora koşuyor. En çok kazanamama serisini, 1972 - 73 sezonunda 9 maçla yaşayan Siyah - Beyazlılar, bu hafta Denizli deplasmanından da üç puanla ayrılamazsa, rekorunu egale edecek. Kartal ligdeki son galibiyetini 4 Nisan 2004 tarihinde Olimpiyat Stadı'nda Galatasaray karşısında 2 - 1'lik skorla almıştı. 
BEŞİKTAŞ deplasman da galibiyeti unuttu. Siyah - Beyazlılar, geçen sezonun 19. haftasında, Bursaspor'u 1-0 yendiği maçın ardından, İstanbul dışında yaptığı 7'si geçen sezona, 2'si de bu sezona ait toplam 9 lig maçında galip gelemedi. Kartal bu maçların dördünü kaybederken, beşinden beraberlikle ayrıldı. rakip filelere 6 gol bırakan Beşiktaş kendi kalesinde ise 13 gol gördü. 

Pancu'ya çifte şok 

YÖNETİM, sezon açılışına katılmayan Daniel Pancu'ya 10 bin dolar ceza verdi. Rumen oyuncuya bir kötü haber de sakatlığından geldi. Gençlerbirliği maçının hemen başında oyunu terketmek zorunda kalan tecrübeli futbolcu dün gittiği Milli takım kampında kontrolden geçirildi. Doktorlar Pancu'nun en az iki hafta sahalardan uzak kalacağını bildirdi. Bu haber Beşiktaş teknik heyetinin keyfini kaçırdı. 

Ahmet'ten özür 

BAŞKENT deplasmanında gördüğü kırmızı kartla eleştiri oklarını üzerine toplayan Ahmet Yıldırım, hakemlerin davranışını yanlış anladığını söyledi. Tecrübeli oyuncu, "Youla'nın oyunu çabuk başlatmasını engellemek istedim. Top zaten çizginin üzerindeydi, yavaşca dokundum. Yine de herkesten özür dilerim" dedi. Siyah-Beyazlı yönetim Ahmet'e ceza vermeyi kararlaştırdı ancak rakamın sonra belirleneceğini açıkladı. 


</TEXT>
</DOC>
