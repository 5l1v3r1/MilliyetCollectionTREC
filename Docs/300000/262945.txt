<DOC>
<DOCNO> 262945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonyas14.html </URL>
<DATE> 2004/08/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yıldız yağmuruyla birlikte yüz binlerce ton taş parçacığı düşecek... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Astrofizik Araştırma Merkezi ve Gözlemevi Müdürü Prof. Dr. Osman Demircan, Perseid yıldız yağmuruyla birlikte yüz binlerce ton taş parçacığının yeryüzüne düşeceğini söyledi. 
     Demircan, AA muhabirine yaptığı açıklamada, bu gece ve yarın gece sayılarının maksimuma ulaşması beklenen Perseid yıldız yağmurunun, daha çok gece yarısından sonra izlenebileceğini bildirdi. 
     Yıldız yağmurunun Ay'ın olmaması nedeniyle birkaç gece çıplak gözle görülebileceğini ifade eden Demircan, ''Yer atmosferine giren gök taşlarından oluşan yıldız yağmurunda, yıldız kayması olayı, Perse takım yıldızından başladığı için buna Perseid yıldız yağmuru denilmektedir'' dedi. Bu olayın, göktaşlarının atmosfere girerek, yanması ve parlak iz bırakmasından kaynaklandığına dikkat çeken Demircan şöyle devam etti 
     ''Yıldız yağmuru, Ay'ın parlak olmadığı geceler sabahları gökyüzü aydınlanmadan daha iyi görünmektedir. Perseid yıldız yağmuru, en ihtişamlı görünen yıldız yağmurlarından biri olarak bilinmektedir. Yıldız yağmuruyla birlikte yeryüzüne yüz binlerce ton taş parçacığı düşecek. Bu maddelerin büyük çoğunluğunun toz halinde, bir kısmının da göktaşı olarak düşmesi beklenmektedir. Şanslıysanız düşen bir göktaşı bile bulabilirsiniz.'' 
     
</TEXT>
</DOC>
