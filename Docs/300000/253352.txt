<DOC>
<DOCNO> 253352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonspo11.html </URL>
<DATE> 2004/07/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Trabzonspor'un yeni formaları yok satıyor... 
</HEADLINE>
<TEXT>

     Trabzonspor'un bu sezon ürettiği su yeşili ve nostalji çubuklu formalar yok satıyor. 
     Trabzonspor Kulübü yetkililerinden alınan bilgiye göre, bordo-mavili takımın 2004-05 sezonunda giyeceği bordo, mavi, su yeşili ve nostalji çubuklu formalara ilgi günden güne artıyor. 
     Bu senenin sürpriz forması olan su yeşili forma taraftarın yoğun ilgisini çekerken, yeni tasarımıyla göz dolduran gök mavi renkteki nostalji çubuklu forma ise kısa süre içerisinde tükendi. 
     Yetkililer, tükenen formaların yerine yeni siparişlerin verildiğini ifade ederek, forma satışlarının Sadri Şener Sosyal Tesisleri, stadyum, havalimanı ve Ankara'daki Atakule TS Club'lardan yapıldığını kaydettiler. 
     
     KOMBİNE BİLET SATIŞLARI 
     Öte yandan, 2004-05 sezonunda üç kulvarda yarışacak olan Trabzonspor'un, Hüseyin Avni Aker Stadyumu'nda oynayacağı tüm resmi maçları kapsayan kombine kart satışları sürüyor. 
     Kapalı tribünde geçen senenin rakamlarına şimdiden ulaşılırken maraton tribün kombine kart satışlarına da başlandı. 
     Kombine satışlarında Trabzonspor Kulübü üyelerine yüzde 20 indirim olanağı sağlanıyor. 
     
</TEXT>
</DOC>
