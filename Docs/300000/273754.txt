<DOC>
<DOCNO> 273754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonyas07.html </URL>
<DATE> 2004/09/21/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Dört köşe kavun 
</HEADLINE>
<TEXT>

     DENİZLİ'nin Acıpayam İlçesi'nde üretici Mehmet Bayraktar, dört köşe kavun ve karpuz yetiştirdi. 
     Küp kavun ve karpuzu cam kavanozlarda sıkıştırarak üreten Mehmet Bayraktar, ürünlerini internet sitesi üzerinden satıyor. Üç yıldır bu proje üzerinde çalışıp çok sayıda deney yaptığını belirten üretici Mehmet Bayraktar, maddi destek sağlanması halinde dört köşe kavun ve karpuzu seri olarak üretebileceğini söyledi. 
     Teknolojiyi tarımda kullanan Bayraktar, denemelerinde önce kullandığı cam kapların karpuz ve kavunların fotosentez yapmasını engellediğini ve gelişimin durduğunu anlatarak, "Cam ve ışığı geçiren maddelerden yapılan kutularda üretime başladık. Tarladaki kavun ve karpuzu, daha çiçek halindeyken küp şeklindeki kutulara koyuyoruz. Sıkıştırılarak büyüyen kavun ve karpuz doğal olarak şekilleniyor. Gelişen meyve çoğu zaman kutularını parçalıyor ve cam küplerin kırılmasına da yol açıyor. Japonlar da küp şeklinde karpuz üretti, ancak bu genetik müdahaleler sayesinde olmuştu. Biz genetik müdahale yapmıyoruz. Organik üretim yapıyoruz'' dedi. 
     
</TEXT>
</DOC>
