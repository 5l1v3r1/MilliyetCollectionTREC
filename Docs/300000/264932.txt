<DOC>
<DOCNO> 264932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yazar/guclu.html </URL>
<DATE> 2004/08/20/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
ÖSS'de puanlar niye yükseldi 
</HEADLINE>
<TEXT>


Üniversiteye girişte, geçen yılın puanlarına göre hayal kuranlar, maalesef umduklarını bulamadı. Puanlar, önceki yıla göre bir hayli yükseldi. 5, 10 hatta 15 puana varan farklılıklar nedeniyle pek çok öğrenci acaba bir hata mı oldu endişesine kapıldı. ÖSYM Başkanı Prof. Dr. Savaş Küçükyavuz, bu farklılığı, sınava giren aday sayısındaki artışa bağlıyor. "Başvuran sayısı 200 bin arttı. Kontenjanlar aynı kaldı. Puanlardaki yükselme bu yüzden." dedi. 
Sınav sistemindeki çarpıklık, yine en çok dershanelerin işine yaradı. Sınavda en büyük başarıyı yeni mezunlar değil, dershanelere abone olan eski mezunlar kazandı. 
Liseden yeni mezun olanların sadece yüzde 27'si üniversiteyi kazanırken, bu oran önceki yıllarda üniversiteyi kazanamamış adaylarda yüzde 39.2, daha önce bir üniversiteyi kazanmışlarda yüzde 33.9, bir üniversiteyi bitirmiş olanlarda da yüzde 35 düzeyinde oldu. 
Ortada öylesine çarpık bir tablo var ki içler acısı. 
Yüz binlerce aday, herhangi bir fakülteye giremezken, yüz binlercesi kazandığı üniversiteyi yarım bırakıp bir başka üniversiteye giriyor. Bir o kadarı da bitirdiği fakülteyi beğenmeyip bir başka fakülteye yöneliyor. 
Türkiye, kaynaklarını böylesine hovardaca kullanacak bir ülke değil. Elbette isteyen istediği fakültede okumalı. Ama öğrenim özgürlüğü, böylesine hoyratça kullanılmamalı. 
Bazı fakülteler, 100 öğrenci alıyor. 4 yılın sonuda 8, 10 öğrenci mezun ediyor. Çünkü her yıl, öğrencilerinin bir bölümü, o fakülteyi bırakıp, başka fakülteye yöneliyor. Ara sınıflarda ortaya çıkan kontenjan açıkları ise hiçbir şekilde doldurulmuyor. Dolayısıyla sadece kaynaklar heba olmakla kalmıyor. Yüz binlerce öğrencinin girmek için yanıp tutuştuğu sıralar boş kalıyor. 

Bunlar nasıl birinci 
Dikkat çeken bir başka nokta ise 2 bin 131 lise birincisinin açıkta kalması. ÖSYM, önceki yıllarda olduğu gibi bu okulların hangileri olduğunu yine açıklamadı. Oysa açıklanmalı ki veliler bu okullara, çocuklarını göndermesin. MEB de derhal bu okullar hakkında soruşturma açmalı ki, önümüzdeki yıl aynı sonuçla karşılaşmasın. Binlerce okul birincisinin üniversitede hiçbir yeri kazanamaması, MEB için yüz karasıdır. 

Kazanamayanlara bir umut 
34 bin kontenjan boş kaldı. Ön kayıtla öğrenci alan fakülteleri de dikkate aldığımızda, en 50 bin öğrenciye daha üniversiteye girme şansı doğdu. Ek kontenjan başvuruları, eylül'de gerçekleşecek. Başvuru kılavuzları, Milli Eğitim'den ve ÖSYM temsilciliklerinden alınacak. Tercihler yapılacak. Sonuçlar da ekimin ilk haftasında açıklanacak. 
Gelen ilk veriler, puanların önceki yıla göre bir hayli yükseldiği yönünde. ÖSYM, bu yıl, taban puanları, şampiyonların hangi üniversitelere girdiğini, illerin başarı sıralamasını açıklamadı. Kendine göre haklı nedenleri var. Ama şefaflıktan kesinlikle vazgeçilmemeli. En iyilerin tercihi, bu yıl yine Boğaziçi, ODTÜ ve Bilkent oldu. İlk 2000'de Boğaziçi, ilk 5 binde ise ODTÜ ilk sırada... 

Bravo Antalya 
Dört yıllık fakültelere göre öğrenci yerleştirme oranına bakıldığında Antalya'nın yine ilk sırada olması, bu kentimizin daha önceki başarılarının tesadüf olmadığını ortaya koyuyor. 
Ama her ne kadar başarılı olsa da her 100 öğrenciden 86'sı açıkta kaldı. Antalya'yı, hemen hemen aynı oranlarla yani yüzde 13'lük başarılar ile İzmir, Kırklareli, Aydın, Muğla, Ankara izliyor. Sonuncu ise her zamanki gibi yine Hakkari. Başarı oranı yüzde 4.83 
Özetin özeti Yüz binlerce evde matem var. Kazananlar bile sevinemiyor. Çünkü çok azı ilk tercihlerine girebildi. Gençleri böylesine hayal kırıklığına uğratmaya daha ne kadar devam edeceğiz .. 



</TEXT>
</DOC>
