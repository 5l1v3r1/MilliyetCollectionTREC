<DOC>
<DOCNO> 253320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy02.html </URL>
<DATE> 2004/07/06/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
CIA tartışması CHP'yi karıştırdı 
</HEADLINE>
<TEXT>

     Baykal'ın muhalefeti CIA ile işbirliği yapmakla suçlamasına sert yanıt geldi. Adnan Keskin "Bizim kızımız ABD vatandaşı değil. Biz Moon tarikatının ayinlerine katılmadık" dedi. 
     CHP Genel Başkanı Deniz Baykal'ın cumartesi günü yapılan Olağanüstü Kurultay'da, bir CHP milletvekilinin danışmanının CIA ile ilişkiye girerek kendisiyle ilgili belgeler topladığı iddiası partide ortalığı karıştırdı. 
     Deniz Baykal'ın suçlamalarına ilk tepki CHP eski Genel Sekreteri Adnan Keskin'den geldi. Keskin, bir dönem CHP lideri Deniz Baykal'ın kızı Aslı Baykal'ın ABD vatandaşı olduğunu belirterek, "Bizim kızımız ya da çocuklarımız ABD vatandaşı değil. Bizim ABD ya da CIA ile hiçbir ilişkimiz olamaz" dedi. 
     Baykal'ın yıllar önce ABD'ye Güney Kore'li bir rahibin kurduğu Moon tarikatının toplantısına davetli olarak gittiğini de ileri süren Keskin, Biz Moon tarikatının ABD'de düzenlediği ayinlere ve toplantılara da katılmadık. Eğer ABD ya da CIA ile ilişki aranıyorsa önce bunların yanıtları verilmeli" diye konuştu. 
     CHP'li bir üst düzey yöneticinin , Baykal'ın kurultayda dile getirdiği CIA ile ilişkiye giren CHP milletvekilinin CHP İstanbul Milletvekili Kemal Derviş'e yakın bir isim olduğu iddiasına da Derviş cephesinden sert yanıt geldi. CHP İstanbul Milletvekili Damla Gürel, , "Partide çalışmak, üretmek, sokaklara çıkıp halka derdini sormak varken böyle anlaşılmaz komplo teorileri üretmek bize çok komik geliyor" dedi. CHP'de yönetimin önce halkla bir araya gelebilme sorununu ortadan kaldırması gerektiğini belirten Gürel, "Bunlar sadece komplo teorileri. Diyecek kelime bulamıyorum. Nasıl düşünüyorlarsa düşünsünler. Yorum yapılacak bir yaklaşım da değil. Komik ve gülünç" diye konuştu. Gürel, yurtdışında bulunan Derviş'in iddiaları gülünç bulduğunu söyledi. 

     
</TEXT>
</DOC>
