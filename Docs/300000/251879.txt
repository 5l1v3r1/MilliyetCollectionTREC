<DOC>
<DOCNO> 251879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko01.html </URL>
<DATE> 2004/06/30/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Piyasalarda gözler FED'de 
</HEADLINE>
<TEXT>

     Borsacılar bugün öğleden sonra açıklanması beklenen FED'in faiz kararını takip edecek Dün dalgalı bir seyrin ardından günü 25 puanlık bir yükselişle tamamlayan bileşik endekste gözler bugün FED'in faiz artırımıyla ilgili yapacağı açıklamada olacak. 
     Geçtiğimiz hafta sonundan itibaren başladığı yükseliş eğilimini dün de devam ettiren borsada NATO ile ilgili beklentilerin sona ermesinin ardından tüm dikkatler bugün yapılacak FED toplantısına çevrildi. 
     Piyasadaki genel eğilimin FED'in 0.25 puanlık bir faiz artışı yapması yönünde olduğunu belirten uzmanlar, çeyrek puanlık bu artışın borsaya olumlu yansımasını bekliyorlar. Artışın yarım puan olması durumunda ise piyasaların kısa vadede olumsuz etkilenebileceği kaydediliyor. 
     
     Hedef 18 bin 

     FED'in faiz kararının yanı sıra Başkan Greenspan'ın kararın ardından yapacağı açıklamalarının da önemli olduğunu ifade eden uzmanlar, piyasaların bu konuşmanın ardından yeni bir yol haritası belirleyebileceğini dile getiriyorlar. 
     Bugün için borsada çok sert hareketler beklenmezken, endeksin 18 bin direncine yönelebileceği ifade ediliyor. Özellikle dün 17 bin 500 desteğinden gelen alımların endeksin teknik görünümünü kuvvetlendirdiği belirtilirken, bugünkü hareket yönünün 18 bin olabileceği söyleniyor. 
     
     Alıcılı seyir sürer 

     Ata Yatırım'ın güne ilişkin beklentisi şöyle 
     Nato Zirvesi için İstanbul'da bulunan liderlerden Türkye'nin AB üyeliği için olumlu açıklamaların gelmesi endekste alımlara neden oldu. Para girişinin sürmesi ve alternatif piyasalardaki ılımlı seyrin etkisiyle geçtiğimiz hafta başladığı yükseliş trendini sürdüren endeksin bugün de alıcılı seyrini sürmesini bekliyoruz. 
     İlk direncin 18 bin seviyesi olacağı endekste, katılımcıların özellikle AB süreci ve IMF görüşmeleri gibi konularda somut gelişmeler görmek istemeleri bu seviyeyi satış fırsatı olarak değerlendirebileceği izlenimi veriyor. Ancak bu seviyenin aşılması halinde 18 bin 256 direncine kadar yükseliş yaşanabilir. 

     
</TEXT>
</DOC>
