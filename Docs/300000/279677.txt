<DOC>
<DOCNO> 279677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun10.html </URL>
<DATE> 2004/10/13/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
KKTC'de son zirveden de sonuç çıkmadı 
</HEADLINE>
<TEXT>

     KKTC meclisinde azınlık durumunda bulunan Cumhuriyetçi Türk Partisi CTP -Demokrat Parti DP koalisyon hükümetinin, Barış ve Demokrasi Hareketi'nin de BDH katılımıyla genişletilmesine yönelik çalışmalar çerçevesinde, 3 partinin liderleri arasında yapılan toplantıdan sonuç çıkmadı. 
     Koalisyonun büyük ortağı CTP'nin girişimiyle yaklaşık iki haftadır devam eden üçlü koalisyon arayışı çerçevesinde, 3 partinin lideri dün bir araya geldi. Ancak muhtemel koalisyon için belirleyici olarak nitelenen liderler zirvesinden herhangi bir sonuç alınamadı. 
     CTP Genel Başkanı ve Başbakan Mehmet Ali Talat, DP Genel Başkanı, Dışişleri Bakanı ve Başbakan Yardımcısı Serdar Denktaş ve BDH Genel Başkanı Mustafa Akıncı, mecliste yaptıkları ve somut sonuç alınamayan görüşmeyle ilgili açıklama yapmadı. 
     Koalisyon hükümetinin Meclis'teki azınlık sorununu aşmak amacıyla, CTP yaklaşık 2 hafta önce yeni bir girişim başlatmış ve CTP Genel Başkanı ve Başbakan Talat ile BDH Genel Başkanı Akıncı bu çerçevede bir araya gelmişti. Muhtemel koalisyon liderleri arasında üçlü görüşme ise ilk kez yapıldı. 
     50 üyeli Cumhuriyet Meclisi'nde CTP'nin 18, DP'nin 5, BDH'nin 4 milletvekili bulunuyor. 
     
</TEXT>
</DOC>
