<DOC>
<DOCNO> 266387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas09.html </URL>
<DATE> 2004/08/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Afrika'daki çitaların korkulu rüyası "kangallar"... 
</HEADLINE>
<TEXT>

     Amerikalı bir araştırmacı tarafından başlatılan proje kapsamında, Afrika ülkelerinden olan Namibya'ya götürülen Kangal köpeklerinin, sürülere saldıran karanın en hızlı hayvanı çitaların, korkulu rüyası olduğu bildirildi. 
     AA muhabirinin aldığı bilgiye göre, Amerikalı Araştırmacı Laura Marker'ın öncülüğünde başlatılan ''Çita Koruma Projesi'' kapsamında, Amerika'dan, Namibya'ya götürülen Kangal köpekleri, daha önceden yerli halk tarafından öldürülen çitaların sürülere saldırmasını engellemek için kullanılıyor. 
     Afrika şartlarına kısa sürede adapte olan Kangal köpekleri, 2 saniyede 70 kilometre hıza ulaşabilmesiyle, karanın en süratli hayvanı olan çitaların sürülere saldırmasını engelleyerek, bu hayvanların korkulu rüyası oluyor. 
     
     KANGAL KÖPEKLERİ NAMİBYA'DA 
     AA muhabirine konuyla ilgili bilgi veren, Cumhuriyet Üniversitesi CÜ Kangal Köpeği Araştırma ve Yetiştirme Merkezi Sorumlusu Veteriner Hekim Yusuf Ziya Oğrak, Lauro Marker'ın başlattığı Çita Koruma Projesi çerçevesinde, 1994 yılından beri Afrika ülkelerinden Namibya'da Kangal köpeklerinin kullanıldığını söyledi. 
     Kangal köpekleri sayesinde, çitaların sürüye saldırmasının, bu hayvanları öldürmeden, tuzak kurmadan engellenebildiğini ifade eden Oğrak, şu bilgileri verdi 
     ''Dünyadaki çita varlığının dörtte biri Namibya'da ve burada 2 bin 500 civarında çita var. Bunları sürüden bertaraf etmek için oradaki çiftçiler hep tüfek kullanmışlar veya tuzak kurmuşlar. Ama en sonunda Amerika'dan gönderilen 12 tane Kangal köpeği, bu çitaların sürüye saldırmalarını engelliyor. Böylece doğa da bozulmamış oluyor.'' İşin tek kötü tarafının, projede Amerika'dan götürülmüş Kangal köpeklerinin kullanılması olduğunu anlatan Oğrak, ''Onlar da Kangal köpeklerini Anadolu çoban köpeği olarak biliyor. Ama tabi ki bu köpeklerin aslı Kangal köpeği'' diye konuştu. 
     
     ''8 AYLIK YAVRU KANGAL 5 ÇİTAYI KOVALADI'' 
     Geçen günlerde sürüye saldıran 5-6 çitayı birden, 8 aylık bir Kangal yavrusunun kovaladığını duyduğunu belirten Oğrak, ''Kangal köpekleri sırf havlamasıyla bile onları tedirgin edebiliyor. 8 aylık bir yavru sürüyle birlikte gidiyor ve yaklaşık 150-200 başlık bu sürü Kangallar sayesinde eksiksiz dönüyor'' dedi. 
     Oğrak, projenin başındaki kişi olan Dr. Laura Marker'ı, gelecek yıl düzenleyecekleri 2. Kangal Köpeği Sempozyumu'na getirmeyi planladıklarını da sözlerine ekledi. 
     
     ÇİTALARIN ÖZELLİKLERİ 
     Karada en hızlı koşan hayvan olan çitanın hızı, 2 saniyede 70 kilometreye ulaşıyor ve maksimum 100-127 kilometre hız yapabiliyor. Bu hızla avını 200-600 metre kovalayabilen çitalar gün boyu aktif özellik gösteriyor. Özellikle sabahın erken saatleri, akşamüstü ve geceleri dolunay ışığında en hareketli zamanları olarak biliniyor. 
     Çitalar genellikle yalnız dolaşırken, bazen de avlanmak için erkekler birlikte hareket ediyor. Grup halinde avlanırken biri saldırı durumundayken diğerleri gelen saldırıları savuşturuyor. Özellikle Namibya'da grup halinde avlanma biçiminin daha gelişmiş olduğu biliniyor. 
     
</TEXT>
</DOC>
