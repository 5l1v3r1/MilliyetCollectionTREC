<DOC>
<DOCNO> 286909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonspo22.html </URL>
<DATE> 2004/11/07/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Doğan Fenerbahçe maçı öncesi üç puan almamız önemliydi... 
</HEADLINE>
<TEXT>

     Trabzonspor Teknik Direktörü Ziya Doğan, 3 puan için çıktıkları Ankaragücü maçında hedeflerine ulaştıklarını belirterek, ''Fenerbahçe maçı öncesi 3 puan almak bizim için çok önemliydi'' dedi. 
     Ziya Doğan, Ankaragücü maçı sonrası yaptığı açıklamada, Ankaragücü'nün çok iyi bir takım olduğunu, ancak bir düşüş içerisinde bulunduklarını ifade ederek, ''Biz de bundan faydalanmasını bildik'' dedi. 
     Erken gelen golün futbolcuların üstünde bir rahatlamaya yol açtığını belirten Doğan, 2. yarıya farklı bir oyun anlayışıyla çıktıklarını, ancak bu sefer de Tayfun'un kırmızı kart görmesiyle oyun düzenlerinin bozulduğunu söyledi. 
     Doğan, kendisinin hakem tarafından saha dışarısına çıkarılmasının nedenin sorulması üzerine de ''Ben oyuncumu almaya gidiyordum'' şeklinde cevap verdi. 
     Ankaragücü Teknik Direktörü Reha Kapsal da yaptığı açıklamada, hakemlere seslenerek, ''Geçen 12 hafta içerisinde oynadığımız maçlarımızı izlesinler ve nasıl karar verdiklerini görsünler'' dedi. 
     Maçlarında bir çok hakem hataları yaşanmasına rağmen, hiçbir tedbir alınmadığından şikayet eden Kapsal, ''Ceza veriyor, dinlendiriyor ve tekrar maçımıza veriyorlar. İlk gol ofsayt olabilir. 10 kişi kalan rakibimize karşı baskı kurduğumuz an penaltı kararı geldi. Bu maçta emeğimize yazık oldu. Oyunumuzun emeğini hakemlere rağmen en yakın zamanda alacağımıza inanıyorum'' şeklinde konuştu. 
     Bu arada, Trabzonspor karşısına 5 sakat ve 3 cezalı oyuncusundan yoksun olarak çıkan Ankaragücü'nde bu maçta gördükleri sarı kartlar nedeniyle Adem Dursun ve Baidoo da cezalı duruma düştü. 
     
</TEXT>
</DOC>
