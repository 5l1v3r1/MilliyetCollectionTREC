<DOC>
<DOCNO> 298159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sondun11.html </URL>
<DATE> 2004/12/16/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Irak'ta 3'ü polis 4 ölüm daha... 
</HEADLINE>
<TEXT>

     Irak'ta bugün düzenlenen saldırılarda, 3'ü polis 4 kişi daha ölürken, biri Amerikan askeri 17 kişi de yaralandı. 
     Başkent Bağdat'ın batısında yol kenarına yerleştirilen bir bombanın patlaması sonucu, o sırada yoldan geçen bir araçta bulunan 3 Irak Ulusal Muhafızı öldü, 6 muhafız yaralandı. 
     Başkentin batı kesiminde benzer bir saldırıda ağır biçimde hasar gören bir araçtan çıkanlara açılan ateş sonucu 1 yabancı öldü, 2 yabancı yaralandı. Bu kişilerin milliyetleri açıklanmadı. 
     Posta ve Telekomünikasyon İdaresi Genel Müdürü Dr. Kasım Mihavi'nin bu sabah öldürüldüğü saldırıda ise Mihavi'nin 8 muhafızı yaralandı. 
     Beyci yakınlarında mayına çarpan Abrams tankındaki bir Amerikan askeri ise yaralandı. 
     
     KERKÜK'TE GÖSTERİ 

     Bu arada, Kerkük'te yerel seçimlerin ertelenmesini isteyen binlerce Arap gösteri yaptı. 
     Valilik önünde toplanan göstericiler, eski rejim zamanında kentten atılan Kürtlerin geri dönmesi için düzenlenen kampanyadan endişe duyduklarını belirtti. 
     Öte yandan, dün Kerbela'da düzenlenen bombalı saldırıda ölenlerin sayısının 10'a, yaralı sayısının 40'a yükseldiği bildirildi. 
     Hastane kaynakları, büyük ayetullah Ali Sistani'nin olayda yaralanan temsilcisinin hayati tehlikeyi atlattığını açıkladı. 
     
     SEÇİMLERE REKOR KATILIM 

     Öte yandan, Irak'ta 30 Ocak 2005'te yapılacak seçimlere yaklaşık 6400 adayın katılacağı bildirildi. 
     Bağmsız Seçim Komisyonu sözcüsü Ferit Ayar, son adaylık başvurularının da kabul edilmesinin ardından, seçimlerde yaklaşık 6400 adayın yarışacağının kesinleştiğini belirtti. 
     Ayar, seçimlere 66 siyasi parti ile 9 ittifakın katılacağını, ayrıca 25 kişinin de bireysel başvuru yaptığını kaydetti. 
     
</TEXT>
</DOC>
