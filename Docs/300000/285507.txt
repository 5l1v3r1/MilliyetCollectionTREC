<DOC>
<DOCNO> 285507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur05.html </URL>
<DATE> 2004/11/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Kazmayla saldıran oğlunu öldürdü 
</HEADLINE>
<TEXT>

     Yaşar ANTER DHA 

MUĞLA'nın Bodrum İlçesi'nde, baba ile psikolojik tedavi gören oğlunun tartışması cinayetle sonuçlandı. 72 yaşındaki çiftçi Hasan Toroz, kendisine kazma ile saldıran 27 yaşındaki Ali Toroz'u tabanca ile kurşun yağmuruna tutarak öldürdü. Jandarmaya teslim olan gözü yaşlı baba, "Öldürmekten başka çarem kalmamıştı'' dedi. 
     Olay, Bodrum'un Ortakent-Yahşi Beldesi Yaka Köyü'nde dün sabah saatlerinde meydana geldi. İki çocuk ve iki torun sahibi Hasan Toroz ile uzun süredir psikolojik tedavi gören oğlu Ali Toroz arasında tartışma çıktı. 
     Eline geçirdiği kazma ile üzerine yürüdüğü babasına vurmak isteyen Ali Toroz başarılı olamadı. Bu sırada evde bulunan 7.65 milimetre çapındaki ruhsatsız tabancayı alan baba, oğlunu durdurabilmek için iki kez ayaklarına ateş ettiği. Sağ bacağından yaralanan Ali Toroz buna rağmen kazmalı saldırısını sürdürünce, baba Hasan Toroz, tabancada kalan kurşunları oğlunun vücuduna boşalttı. Kanlar içinde yere yığılan ve olay yerinde hayatını kaybeden Ali Toroz'un karnına ve kalbine ikişer ayağına ise bir kurşun isabet ettiği belirlendi. 
     Jandarmaya telefon ederek teslim olan baba Toroz olaydan duyduğu pişmanlığı dile getirirken, "Ali psikolojik tedavi görüyordu. Son zamanlarda tedaviyi reddetmeye başlamıştı. Üç haftada bana dört kez saldırarak dövdü, evdeki eşyaları parçaladı. Bugün de kazma ile saldırınca, onu yaralayarak durdurmaya çalıştım, ancak başaramadım. Ben öldürmeseydim, oğlum beni öldürecekti. Çok pişmanım. Böyle olmasını istemezdim'' dedi. Baba Toroz, jandarmadaki sorgusunun tamamlanmasından sonra adliyeye gönderilecek. 
     
</TEXT>
</DOC>
