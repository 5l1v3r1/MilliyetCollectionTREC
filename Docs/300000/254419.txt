<DOC>
<DOCNO> 254419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo18.html </URL>
<DATE> 2004/07/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Ve Song İstanbul'da... 
</HEADLINE>
<TEXT>

     Galatasaray'ın anlaşmaya vardığı Kamerun Milli Takımı'nın Kaptanı Rigobert Song, İstanbul'a geldi. 
     Fransa Ligi takımlarından Lens'te forma giyen Song, kulüp yönetim kurulu Fatih Gökşen ile birlikte özel uçakla akşam üzeri Atatürk Havalimanı'na indi. 
     Kulüp yönetim kurulu üyesi Gökşen, söz verdikleri gibi basamakları birer birer çıktıklarını vurgulayarak, kulüp başkanı Özhan Canaydın'ın büyük özverisiyle transferleri gerçekleştirmeye çalıştıklarını söyledi. 
     Sarı-kırmızılı taraftarlara umut dolu mesajlar veren Gökşen, ''Taraftarlarımız merak etmesin, 100. yılda şampiyonluğun en büyük adayı biziz'' dedi. 
     Song'un, kendileri için savunmada çok önemli bir isim olduğunu belirten Fatih Gökşen, orta alanda da, savunmada da ihtiyaçları olan oyuncuları aldıklarını kaydetti. 
     Song ise, Türkiye'de bulunmaktan dolayı çok mutlu olduğunu vurgulayarak, ''Buraya başarılı olmak için geldim. Galatasaray çok büyük bir kulüp. Takımda çok büyük oyuncular var. Galatasaray formasıyla 100. yılda en yükseklere ulaşmak istiyorum'' diye konuştu. 
     Boynuna taktığı Galatasaray flamasıyla gazetecilere poz veren Song'a, havalimanı dışında bekleyen bir grup taraftar sevgi gösterilerinde bulunurken, Kamerunlu futbolcu izdiham nedeniyle birara ezilme tehlikesi geçirdi. 
     Rigobert Song, havalimanından sağlık kontrolü için hastaneye gitti. 
     28 yaşında ve 1.77 metre boyundaki Song, savunmada görev yapıyor. 
     
</TEXT>
</DOC>
