<DOC>
<DOCNO> 290298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/dunya/dun01.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Papadopulos'un Roma bozgunu 
</HEADLINE>
<TEXT>


Rum lidere, Türkiye'ye Rum Kesimi'ni tanıması için baskı yapılmasını istediği Roma'da, "17 Aralık'tan önce bekleme" denildi 

ATİNA Milliyet 


Kıbrıs Rum Yönetimi lideri Tasos Papadopulos, 17 Aralık Avrupa Birliği AB Zirvesi'ne kadar "Kıbrıs Cumhuriyeti"ni tanıması için Türkiye'ye baskı yapılmasını sağlamak amacıyla çıktığı Avrupa turunun ilk durağı olan İtalya'da aradığını bulamadı. 
İtalya Başbakanı Silvio Berlusconi'nin Rum lider Papadopulos ile görüşmesinden sonra ortak açıklama yapmaması, Rum Kesimi'nde tepki yarattı. 
"Alithia" gazetesi, birkaç ay önce "hasta olduğu" gerekçesiyle Papadopulos ile görüşmeyen Berlusconi'nin bu defa da Rum lidere fazla itibar göstermediğini yazdı. 
Rum basınına göre, Berlusconi, Papadopulos'a Rum taleplerini anlayışla karşılamakla birlikte, Türkiye'nin 17 Aralık'tan önce Kıbrıs Cumhuriyeti'ni tanımasının fevkalade zor olduğunu söyledi. 
Bu arada, Yunan Dışişleri Sözcüsü Yorgo Kumuçakos, Türkiye'nin 17 Aralık'tan önce Kıbrıs'ı tanımasının söz konusu olmadığını söyleyen Başbakan Recep Tayyip Erdoğan'a verdiği cevapta, "Biz AB'deki ortaklarımızla her temasımızda aday bir ülkenin AB üyesi bir ülkeyi tanımamasının, hem siyasi hem de AB ilkeleri açısından mantıksız olduğunu tekrarlıyoruz" dedi. 


</TEXT>
</DOC>
