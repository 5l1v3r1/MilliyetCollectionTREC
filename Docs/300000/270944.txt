<DOC>
<DOCNO> 270944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy03.html </URL>
<DATE> 2004/09/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
CHP Hükümet Telafer'deki olayları kınama cesaretini gösteremiyor 
</HEADLINE>
<TEXT>

     CHP Genel Başkan Yardımcısı Onur Öymen, ''Hükümet'in Telafer'de Türkmenlere yönelik bombardımanları açık açık kınama cesaretini bile gösteremediğini'' savundu. 
     Onur Öymen, yazılı açıklamasında, Hükümet'i, Irak'taki Türkmen kenti Telafer'deki saldırılar konusunda eleştirdi. 
     Hükümet'in ''Telafer'de Türkmenlere yönelik bombardımanları açık açık kınama cesaretini bile gösteremediğini, saldırıları durdurun diye ricacı olduğunu, ancak sözünün dinlenmediğini'' savunan Öymen, Türkmenlerin çektiği sıkıntıların, karşı karşıya oldukları sorunların ağırlaşarak devam ettiğini kaydetti. 
     ABD askeri müdahalesinden sonra çok sayıda soydaşın saldırıya uğradığını, hayatını kaybettiğini belirten Öymen, şu görüşleri ifade etti 
     ''Binlerce Türkmen evlerini, kentlerini terk ederek başka yerlere sığınmak zorunda kaldı. Kerkük gibi Türkmen kentlerinde nüfus yapısını değiştirme çabaları hızlandı. Hükümet bu gelişmeler karşısında ne yaptı Maalesef hiçbir şey yapmadı, yapamadı. Türkmen şehirlerinde kurulan, açıkça faaliyet gösteren PKK bürolarını bile kapattırmayı başaramadı.'' 
     
     IMF 

     IMF ile ilişkileri de eleştiren Öymen, IMF'yi bir itfaiyeye benzetti. Öymen, ''Eviniz yanıyorsa çağırırsınız, yangını söndürür. Yangın söndükten sonra da su sıkmaya devam ederse o ev oturulamaz hale gelir. Türkiye'de yaşanan budur. Hükümet IMF'yi sürekli olarak Türk ekonomisini idare edecek ekonomik pilot gibi kullanmak istemektedir'' dedi. 
     CHP'nin hortumlanan katrilyonların takipçisi olacağını da kaydeden Öymen, ''Özel bankaları batıranlar her vatandaşımızın cebinden 657 dolar, yaklaşık 1 milyar lira almışlardır'' görüşünü savundu. 
     
     TCK'DA YAPILACAK DÜZENLEME 

     Türk Ceza Kanunu'nu yeniden düzenleyen tasarıya zinanın suç sayılmasını öngören bir madde eklenmesi girişimlerine ilişkin tartışmalara da değinen Öymen, şunları kaydetti 
     ''Bir yandan Avrupa ile bütünleşmek isteyeceksiniz, bir yandan da bütün AB ülkelerinin mevzuatı ile çelişen yasal düzenlemeler yapacaksınız. Buna bakanlar sizin AB ile bütünleşme siyasetinizin samimiyetine inanır mı '' 
     
</TEXT>
</DOC>
