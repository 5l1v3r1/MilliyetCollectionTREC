<DOC>
<DOCNO> 290438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy02.html </URL>
<DATE> 2004/11/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TMSF Uzan görüşmeye silahla geldi 
</HEADLINE>
<TEXT>

     Tasarruf Mevduatı Sigorta Fonu TMSF İkinci Başkanı Şakir Ercan Gül, TMSF Başkanı Ahmet Ertürk'ün "görüşmeye silahıyla geldiğini" açıkladığı ancak ismini vermediği kişinin Cem Uzan olduğunu bildirdi. Gül, "Şahsa yönelik olduğu gerekçesiyle" Uzanlar hakkında "kurumsal bir suç duyurusunda bulunmadıklarını" açıkladı. Şakir Ercan Gül, "Özellikle sayıları binlerle ifade edilebilecek kurumsal ve bireysel borçlular zaman zaman telefonla veya mektupla tehditlerde bulunmaktadır" dedi. 
     Devlet Bakanı ve Başbakan Yardımcısı Abdüllatif Şener, İstanbul Milletvekili Emin Şirin'in, konuyla ilgili olarak son iki ay içinde kendisine yönelttiği üç ayrı soru önergesine yanıt olarak TMSF İkinci Başkanı Gül'ün verdiği bilgi notunu gönderdi. 
     
     UZAN GÖRÜŞMEYE SİLAHIYLA GELDİ 
     TMSF İkinci Başkanı Şakir Ercan Gül, Başkan Ertürk'ün "yüzlerce tehdit aldıkları, borç ödeme müzakeresine silahla geldikleri ve bunları nasıl engelleyeceklerini bilmedikleri" yolundaki sözlerine açıklık getirdi. Gül, "4969 sayılı Kanunun geçici 2. Maddesi ve 4389 sayılı Bankalar Kanunu'nun ilgili maddeleriyle Kemal Uzan'ın oğlu olması sıfatıyla hakkında 6183 sayılı Amme Alacaklarının Tahsil Usulü Hakkında Kanun uyarınca takibata geçilmiş olması sebebiyle Cem Cengiz Uzan da Fon'a görüşme yapmak üzere gelmiştir. 
     Basına yansıdığı gibi 'TMSF binasına silahla gelen borçlu' Uzan Grubu adına geldiğini söyleyen Cem Cengiz Uzan'dır" dedi. 
     
     BİNLERCE TEHDİT GELİYOR 
     TMSF Başkanı Ertürk'ün, eskiden Uzanlar'a ait olan zırhlı bir lüks arabaya binmesinin haberleştirilmesi üzerine "tehdit edildikleri" şeklindeki açıklamasının doğruluğu ve kimlerin tehditte bulunduğuyla ilgili soruya ise Gül şu karşılığı verdi 
     "TMSF, batık bankalardan kaynaklanan kamu alacaklarının tahsili için başta hakim ortakları olmak üzere, kurumsal ve bireysel binlerce borçlu ile muhatap olmaktadır. Özellikle sayıları binlerle ifade edilebilecek kurumsal ve bireysel borçlular zaman zaman telefonla veya mektupla tehditlerde bulunmaktadırlar." 
     
     KAPATILAN İMAR BANKASI'NA 5.5 KATRİLYON VERGİ VE CEZA 
     İmar Bankası'nın bankacılık işlemleri yapma ve mevduat kabul etme izninin kaldırılmasının ardından 3 Temmuz 2003 itibariyle toplam mevduatının 8.4 katrilyon lira olduğunu anımsatan TMSF İkinci Başkanı Şakir Ercan Gül, hesap mutabakat ve incelemesi tamamlanan hak sahiplerine ödenmek üzere Ziraat Bankası'na aktarılan paranın, tahakkuk eden faizlerden yapılan stopajla birlikte, 5 milyar 683.5 milyon dolar olduğunu anımsattı. Gül, "Bunun dışında, eksik beyan edilen gelir vergisi stopaj ve fon payları konusunda Hesap Uzmanları tarafından yapılan vergi inceleme raporlarına istinaden, 31 Temmuz 2004 tarihi itibarıyla Türkiye İmar Bankası T.A.Ş.'nin 163 şubesine 8 bin 228 adet vergi ceza ihbarnamesi gönderilmiş ve 10 Eylül 2004 tarihi itibariyle tebligat yapılan vergi aslı ve gecikme faizi tutarı 5 katrilyon 9 trilyon liraya ulaşmıştır" dedi. 
     
     12 MİLYAR DOLARLIK ZARAR 
     Gül, "mevduatın skont bazında azaltılmasıyla resmi makamlara düşük gösterilmesi, off-shore mevduatın yurt içi mevduata dönüştürülmesi, açığa yapılan DİBS satış işlemleri ve mevduat faizlerinden yapılan vergi ve fon payı kesintilerinin düşük beyan edilmesinden kaynaklanan vergi borcu işlemleri nedeniyle, 31 Temmuz 2004 tarihli bilançoda zarar toplamının 16 katrilyon 822 trilyon olarak göründüğünü, bunun da 3 Temmuz 2003 tarihli Merkez Bankası dolar alış kuru üzerinden 12 milyar 41 milyon dolara karşılık geldiğini" bildirdi. 
     
</TEXT>
</DOC>
