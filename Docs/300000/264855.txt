<DOC>
<DOCNO> 264855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/guncel/axgun01.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dinleme delil kabul edilmeli' 
</HEADLINE>
<TEXT>


Eski Adalet Bakanı Hikmet Sami Türk, Yargıtay Başkanı Özkaya'nın imza attığı Neşter - 2 kararının düzeltilmesi gerektiğini söyledi. Özkaya'nın dinlendiğini bildiği öne sürüldü 

ANKARA Milliyet 

Yargıtay Başkanı Eraslan Özkaya, Alaattin Çakıcı soruşturmasında dinlemeye alınan kişilerle yaptığı konuşmalarının kaydedildiğini öğrendikten sonra, Neşter - 2 soruşturmasında "dinlenen zanlılarla görüşme"nin aleyhte delil oluşturmayacağı kararına imza attı. 

İfadelerden anladı 
Özkaya, 1 Haziran'da gözaltına alınan müteahhit Hakkı Süha Şen, emekli yüzbaşı Mehmet Özbulut, emekli polis Nizamettin Özoğlu ve Tevfik Ağansoy cinayetinden yargılanan Aydın Göker'le savcılıktaki sorgularının ardından bir araya geldi. Bu kişilerin ifadelerinden "dinlemeye takıldığını" anlayan Özkaya'nın başkanlık ettiği Yargıtay 1. Başkanlar Kurulu, 29 Haziran'da, bazı h kim ve savcılara baskı yaptıkları iddia edilen 9 Yargıtay üyesinin yargılanmasına yer olmadığına karar verdi. Kurul, h kim kararıyla dinlenen bir zanlının görüştüğü kişi hakkında dinleme kararı yoksa, bu kişinin dinlenen konuşmasının aleyhte delil olamayacağını belirtti. Özkaya'nın, etkin rol oynadığı karara imza koyarken, kendisini hedef alacak soruşturmayı dikkate aldığı belirtildi. 

'Gizliliği ihlal etmez' 
Eski Adalet Bakanı Prof. Dr. Hikmet Sami Türk, CNN Türk'e Neşter - 2 kararının düzeltilmesi gerektiğini belirterek, şu yorumu yaptı "Karar, Yargıtay tarafından bir içtihat haline getirilirse, Yargıtay üyeleri ve h kimler hakkındaki iddiaların aydınlatılması ve örgütlü suçlarla mücadelede adım atılması mümkün olmaz. Çetelerle mücadele edebilmek için zorunlu olan telefon dinleme yöntemi, Yargıtay 1. Başkanlar Kurulu'nun görüşünün aksine, Anayasa'nın özel hayatın gizliliği ilkesini ihlal etmez." 

Dayanak çete yasası 

Yargıtay'ın, tartışmalı bir kararla delil niteliği konusunda kuşku yarattığı telefon dinlemelerinin hukuki dayanağını, 4422 sayılı Çıkar Amaçlı Suç Örgütleriyle Mücadele Kanunu oluşturuyor. 
Kanunun 2. maddesi, teknik takip konusunda özetle şu hükmü öngörüyor 
"Bu kanunda öngörülen suçları işleyen, bunlara iştirak eden, işlendikten sonra faillere her ne suretle olursa olsun yardım veya aracılık veya yataklık etme kuşkusu altında bulunan kimselerin kullandıkları telefon, faks veya bilgisayar gibi kablolu, kablosuz veya diğer elektromanyetik sistemlerle dinlenebilir..." 


</TEXT>
</DOC>
