<DOC>
<DOCNO> 275825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/yasam/yas05.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısırlı işadamına 'ilaçlı kola'yla gasp 
</HEADLINE>
<TEXT>


OSMAN KARA İstanbul 

Kuveyt'ten Türkiye'ye gelen Mısırlı işadamı Muhammed Naci Abdurradi, kaldığı otelde tanıştığı 3 kişi tarafından yemeğine ve kolasına ilaç konularak gasp edildi. Polise başvuran Abdurradi, otelde kendisini Tunuslu olarak tanıtan Abdülkadir isimli kişiyle tanıştığını belirterek, "Yanındaki Salih ve Ahmet isimli 2 kişi bir süre sonra gitti. Ahmet bana 'Mısır filmi var, beraber seyredelim' deyince odasına çıktık" dedi. Odada kola ile yemek ısmarlandığını kaydeden işadamı, 10 dakika sonrasını hatırlamadığını belirtti. İşadamı, 850 dolar, 300 milyon Türk lirası, saat ve cep telefonunun çalındığını söyledi. Polis, gaspçıların pasaportlarının sahte olduğunu ve daha önce de birçok işadamının aynı şekilde gasp edildiğini tespit etti. Filistin uyruklu Ahmet Ata Ali Tubet, kolunda gasp edilen saatle yakalanırken, Salih isimli kişi kaçtı. 


</TEXT>
</DOC>
