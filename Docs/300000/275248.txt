<DOC>
<DOCNO> 275248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun16.html </URL>
<DATE> 2004/09/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa, Türkiye'nin AB üyeliğini tartışıyor 
</HEADLINE>
<TEXT>

     Fransa Dışişleri Bakanı Michel Barnier, Türkiye'nin AB üyeliği için Fransa'da referandum yapılmasını desteklediğini, ancak bu referandumun tam üyelik müzakereleri tamamlandıktan sonra olabileceğini bildirdi. 
     Fransız gazetecilerin konuyla ilgili sorularını yanıtlayan Barnier, ''zamanı geldiğinde'' bir referandum yapılmasına destek verdiğini ifade etti, ancak bunun Türkiye ile tam üyelik müzakereleri tamamlandıktan sonra olabileceğinin altını çizdi. 
     İktidardaki Halk Hareketi Birliği'nin UMP kasım ayında başına geçmesi beklenen Maliye ve Ekonomi Bakanı Nicolas Sarkozy, dün LCI televizyon kanalına yaptığı açıklamada, ''Türkiye'nin AB üyeliğinden önce Fransa'da mutlaka referandum düzenlenmesi gerektiğini'' ileri sürmüştü. 
     
     Sosyalist Parti'den destek 

     Fransa'da ana muhalefet partisi Sosyalist Parti'nin Genel Sekreteri François Hollande, ''Türkiye'nin AB üyeliği konusunun, AB anayasasıyla ilgili tartışmada karışıklık yaratan bir unsur olmasından üzüntü duyduğunu'' söyledi. 
     RTL radyo kanalının sorularını yanıtlayan Hollande, Başbakan Jean-Pierre Raffarin'in, geçen hafta Wall Street Journal gazetesine verdiği demeçte, ''din faktörü yüzünden üstü kapalı bir biçimde Türkiye'nin üyeliği konusunda çekinceleri bulunduğunu'' ima etmesini ise ''uygunsuz'' bulduğunu belirtti. 
     Hollande, ''Bu bir dine göre karar verdiğimiz konu değil, siyasi uyum, coğrafi birliktelik ve gelişme unsuruna göre değerlendirilebilecek bir konu'' dedi. 
     François Hollande, Sosyalist Parti'nin ikinci önemli adamı olarak bilinen eski başbakanlardan Laurent Fabius'ün tersine, referandumda AB anayasasına ''evet'' oylarının fazla çıkmasını arzu ettiğini ve bunun için var gücüyle çalışacağını bildirdi. 
     Fabius'ün eylül ayı başında AB anayasası için ''hayır kampanyası'' başlatması, Fransa siyaset dünyasında ve Avrupalı sol partiler arasında son günlerde yoğun tartışmalara neden oluyor. 
     

     
</TEXT>
</DOC>
