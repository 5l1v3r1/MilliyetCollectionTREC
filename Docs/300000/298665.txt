<DOC>
<DOCNO> 298665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yasam/yas01.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakır tipi 'uyum' raporu 
</HEADLINE>
<TEXT>


Vali Ala ile Emniyet Müdürü Okur arasındaki uyum krizi, yeni bir boyut kazandı. Yıllık izni biten Okur, göreve dönmemek için bu kez rapor aldı 

TOLGA ŞARDAN Ankara 

Diyarbakır'da Vali Efkan Ala ile İl Emniyet Müdürü Orhan Okur arasında ortaya çıkan uyum sorunu yeni boyut kazandı. Yıllık izin süresi dolan Okur, sağlık raporu alarak göreve başlama süresini erteledi. 
Atanmasından sonra AB uyumlu çalışmaları yürürlüğe koyan Ala ile Okur arasında yönetimde uyum sorunu çıkmıştı. Ala'ya tepkisini 28 günlük yıllık iznini alıp kentten ayrılarak gösteren Okur, izin süresinin dolmasının ardından bu kez sağlık raporu alarak göreve başlamasını erteledi. Okur, 20 günlük sağlık raporunu Emniyet Genel Müdürlüğü'ne gönderdi. Ala'ya başka göreve atanması için dilekçe veren ve tayin bekleyen Okur'un, yıllık izni sırasında beklediği tayin gerçekleşmeyince rapor aldığı belirtildi. 

Amirlerin yeri değişti 
Okur'un vekalet bıraktığı İlknur Şahin de, pek görülmeyen uygulamaya giderek Ala'nın onayıyla bazı birim amirlerinin yerini değiştirdi. Şahin, Okur'la anlaşamadığı için zorunlu izne ayrılan eski Terörle Mücadele Şubesi Müdürü Şahin Söbü'yü yeniden aynı göreve verdi. Okur, Emniyet Genel Müdürlüğü'nün organize ettiği yurtdışı eğitim ve bilgilendirme gezisine de katılamadı. 


</TEXT>
</DOC>
