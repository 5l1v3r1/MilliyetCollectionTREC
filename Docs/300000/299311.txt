<DOC>
<DOCNO> 299311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonyas14.html </URL>
<DATE> 2004/12/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Çekirgeler ve iç savaşlar kuraklığa tuz biber ekiyor... 
</HEADLINE>
<TEXT>

     Afrika'da iç savaşlar ve çekirge sürülerinin, kol gezen kuraklık ve açlığın ölümcül etkisini daha da artırdığı bildirildi. 
     BM Gıda ve Tarım Örgütü FAO tarafından bugün Roma'da yayınlanan raporda, özellikle Afrika'nın güneyindeki 23 ülkenin, iç çatışmalar ve kısıtlı tarım alanlarını talan eden çekirge sürüleriyle başlarının dertte olduğu, bu ülkelerin gıda yardımına ihtiyaçlarının arttığı kaydedildi. 
     FAO, 2003-2004 döneminde adı geçen bölgedeki ülkelerin gıda ihtiyacının, 3,1 milyon tona çıktığını, ancak şimdiye dek bu ihtiyacın ancak 2,8 milyon tonunun karşılanabildiğini bildirdi ve 2005 sonuna kadar bu ihtiyacın daha da artacağı uyarısında bulundu. 
     Raporda, ''Bazı ülkelerde gıda üretimi artmasına rağmen iç savaşlar, karışıklıklar ve çekirge sürülerinin talanı yüzünden kuraklık daha yıkıcı sonuçlara yol açıyor, gıda güvenliği sağlanamıyor'' ifadesi kullanıldı. 
     Raporda, batı Afrika ülkelerinde de çekirge sürülerinin ve kuraklığın, tarım alanlarına büyük zararlar verdiğine işaret edildi ve Moritanya'nın çekirgelerden en büyük zarara uğrayan ülke olduğu belirtildi. Buna göre, Moritanya'da bu yılki tahıl üretimi, geçen yıla göre yüzde 44 azalacak. 
     
</TEXT>
</DOC>
