<DOC>
<DOCNO> 291550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur45.html </URL>
<DATE> 2004/11/23/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Tribünde öldürülen Cihat Aktaş, toprağa verildi 
</HEADLINE>
<TEXT>

     İnönü Stadı'ndaki Beşiktaş- Çaykur Rizespor maçında bıçaklanarak öldürülen Cihat Aktaş'ın cenazesi, Mardin'in Dargeçit İlçesi'ne bağlı Altıyol Köyü'nde toprağa verildi. 
     Uçakla Ankara'dan Diyarbakır'a getirilen Cihat Aktaş'ın 16 cenazesi Sağlık Müdürlüğü'ne ait ambulansla Altıyol Köyü'ne getirildi. Aktaş'ın yakınları için de Diyabakırspor Kulübü otobüs tahsis etti. 
     Köy mezarlığında toprağa verilen Aktaş'ın cenaze törenine Mardin Valisi M. Temel Koçaklar, Türkiye Futbol Federasyonu Bölge Temsilcisi Serkan Bayhan ve Diyarbakırspor Kulüp Başkanı Ahmet Göksu katıldı. 
     Böyle bir olayın bir daha yaşanmamasını dileyen Cihat Aktaş'ın babası Seyfettin Aktaş, ''Statlardaki olayları birileri durdursun. Bizim canımız yandı. Başkasının yanmasın'' dedi. 
     Diyarbakırspor Kulüp Başkanı Ahmet Göksu da cenaze törenine hem Diyarbakırspor'u hem de hava muhalefeti nedeniyle gelemeyen Beşiktaş kulübünü temsilen katıldığını söyledi. 
     Cenaze töreninde Aktaş'ın yakınları fenalık geçirdi. 
     Aktaş'ın yakınları ''Kaç Şampiyonluk Bir Cihat Eder'', ''Durdurun Bu Terörü'' yazılı dövizler taşıdı. 
     
     ''SPOR KARDEŞLİKTİR'' 
     Vali Koçaklar, Altıyol Köyü'nde kurulan taziye çadırında yaptığı konuşmada, futbol maçlarında kavganın ve şiddetin son bulması gerektiğini belirterek, şöyle dedi 
     ''Futbol barış ve dayanışma demektir. Kaynaşma vesilesidir. Spor kardeşliktir, dostluktur. Bunu başka taraflara çekmemek gerekir. Yenen de yenilen de kol kola centilmenlik içinde sahadan ayrılmalıdır. Futbol Federasyonu'nun son olağanüstü toplantısında önemli kararlar alınmıştır. Dilerim yöneticiler ve kulüp başkanları daha hassas davranırlar.'' Diyarbakırspor Kulüp Başkanı Göksu da ''Bazı olayların sorumlusu biz yöneticiler ve kulüp başkanlarıyız. Açıklamalarımızla daha dikkatli ve yapıcı olmamız gerekiyor. Barışı, kardeşliği sporla özdeşleştirmeliyiz'' dedi. 
     Cihat Aktaş'ın dayısı Rıdvan Aslan ise Beşiktaş yöneticilerinden ilgi gördüklerini belirterek, Beşiktaş Kulübü'nun Aktaş ailesini yalnız bırakmamasını istedi. 
     
</TEXT>
</DOC>
