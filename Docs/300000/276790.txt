<DOC>
<DOCNO> 276790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo08.html </URL>
<DATE> 2004/10/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Gökşen Ankaraspor maçında futbolcuların mücadelesinden memnunuz 
</HEADLINE>
<TEXT>

     Galatasaray Kulübü Futbol Şube Sorumlusu Fatih Gökşen, Büyükşehir Belediye Ankaraspor maçında gözü kara oynamadıklarını ifade ederken, futbolcuların bu maçta ortaya koydukları mücadeleden memnun olduklarını söyledi. 
     Bu maçta kontrollü bir futbol ortaya koyduklarını ifade eden Gökşen, AA muhabirine yaptığı açıklamada, ''Rakibin forvetinin bireysel becerilerini çok iyi biliyorduk. Kontrollü oynadık, çünkü önemli olan 3 puanı almaktı. Rakibimizin Beşiktaş'ı bir hafta önce yenmelerinden dolayı motivasyonları iyiydi'' dedi. 
     İlk yarıda ikinci golü bulamadıklarını dile getiren Fatih Gökşen, gol gelmeyince ani kontratak yememek için dikkatli olduklarını, bu nedenle kısır bir futbol ortaya çıktığını vurguladı. 
     
     ''ALTERNATİFİMİZ BOL'' 
     Futbol şube sorumlusu Gökşen, alternatifi bol bir kadroya sahip olduklarını da vurgularken, jokerlerinin çok olmasının skorlara da iyi bir şekilde yansıdığını anlattı. 
     Sağbek oynayan futbolcuyu orta sahaya alabildiklerini, liberoyu sağbekte oynatabildiklerini ifade eden Fatih Gökşen, ''Santrforumuzun yerine 7 hafta oynamayan Ümit Karan girip gol atabiliyor. Bu sezon hiç oynamayan Bülent Korkmaz girip mücadelesini yapıyor. Dün akşam çok güzel bir galibiyet aldık. 15 günlük milli maç arasına da huzurlu ve rahat girdik'' diye konuştu. 
     
     HAKAN ŞÜKÜR'ÜN MİLLİ TAKIMA ALINMAMASI 
     Fatih Gökşen, Hakan Şükür'ün özelliklerinde bir futbolcunun Türkiye'de bulunmadığını kaydederek, bu futbolcunun milli takımda olmamasının nedenlerinin açıklanması gerektiğini söyledi. 
     Hakan Şükür'ün, gol vuruşu, asist, pres özelliklerinin bulunduğunu, savunmaya dahi gelip top çıkardığını anlatan Fatih Gökşen, ''Türkiye'nin bugüne kadar attığı gollerin büyük bölümünü kaydetmiş bir futbolcu Türk Milleti'nin Milli Takımı'na seçilmedi. Bana göre bu kimsenin değil, Türk Milleti'nin kadrosudur. Seçiciler de Türk Milleti'nin takımını seçiyor. İnşallah bir art niyet yoktur'' diye konuştu. 
     Gökşen, Hakan'ın milli takıma alınmama nedenlerinin açıklanmasını beklediklerini kaydederek, sözlerini şöyle tamamladı 
     ''Hakan Şükür İnter'de oynarken, kulübünde forma giymezken bile milli takıma çağrılıyordu. İlk kez sakatlık nedeni olmadan çağrılmadı. Kendisi sıradan bir oyuncu değil. Bunun nedenlerinin açıklanması lazım. Ayrıca, bu olay bizim Büyükşehir Belediyesi Ankaraspor ile oynayacağımız zorlu bir maçtan 2-3 saat önce öğreniliyor. Bu durum bizim için dezavantaj oldu. Bunun yanında olası bir başarısızlıkta, seçimi yapanlar bindiği dalı da kesmiş olur.'' 
     
     FUTBOLCULARA 2 GÜN İZİN 
     Büyükşehir Belediyesi Ankaraspor'u 2-0 yenerek Birinci Süper Lig'de yoluna devam eden Galatasaray'da, teknik direktör Gheorghe Hagi, futbolcularına 2 gün izin verdi. 
     Milli takımın Kazakistan ve Danimarka ile oynayacağı maçlar nedeniyle lige verilen arada izin yapacak futbolcular, 4 Ekim Pazartesi günü idmanlara başlayacak. 
     
</TEXT>
</DOC>
