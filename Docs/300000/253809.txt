<DOC>
<DOCNO> 253809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko10.html </URL>
<DATE> 2004/07/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Rekabet ve azalan satışa çözüm Yılın 12 ayı indirimli satış... 
</HEADLINE>
<TEXT>

     Bazı mağazalar, Rekabet nedeniyle azalan satışlarını artırmak için, mevsim sonu indirimli satışlarını tüm yıla yaydı. 
     Cadde ve sokaklarda büyük boy afişler, mağaza camlarına iri puntolu harflerle yazılan sloganlar ve indirim miktarını belirten rakamlarla halkın dikkatini çekmeye çalışan mağazalar, üst üste kampanyalar düzenliyor. 
     Mevsim başı satışları başladıktan en geç bir hafta 15 gün içinde indirimli satışlara başlamak zorunda kaldıklarını ifade eden mağaza yetkilileri, piyasadaki rekabet ve nakit para ihtiyacı nedeniyle maliyetine bile satış yapmayı göze aldıklarını belirtiyorlar. 
     Adana Ticaret Odası ATO Başkanı Şaban Baş, AA muhabirine yaptığı açıklamada, her yıl gelenek haline getirdikleri indirimli satış günlerini bu yıl da tekrarlayacaklarını, ancak mağazaların artık rekabet uğruna yılın 12 ayında indirim yaptıklarına tanık olduklarını bildirdi. 
     Baş, ''Mevsim değişmeleri sebebiyle malların elde bol miktarda kalması ve atıl sermaye birkimine meydan verilmemesi amacıyla, mevsim sonunu takip eden bir ay içinde yapılan tenzilatlı satışlar'' olarak tanımlanan indirimli satışlarda halkın yanıltılmaması gerektiğini söyledi. 
     Son günlerde yüzde 20-70 arasında indirim yapıldığı yolundaki afişlerin yoğunluğunu ve bu konudaki tereddüt ve şikayetleri dikkate alarak yaptıkları incelemede, bugüne kadar hiçbir firmanın indirim için resmi başvuruda bulunmadığını belirlediklerini anlatan Baş, şunları söyledi 
     ''ATO olarak her yıl indirimli satış kampanyaları düzenliyoruz. Bu kapsamda firmalar kurumumuza resmi başvuruda bulunuyor. Resmi başvurusu olmayan ve odamız denetimi dışında yapılan satışlarda halkın yanıltılmasına izin vermek istemiyoruz. 
     Vatandaşlarımız, indirimli satış sloganı gördüğü mağazalardan mutlaka Adana Ticaret Odası izin belgesini sormalıdır, aksi takdirde yanılma olasılığı yüksek olacaktır. Firmaların da yasalar gereği indirimli satış için odamıza başvuruda bulunmasını bekliyoruz.'' 
     
     MODASI GEÇMİŞ DEFOLU MALLAR 
     Baş, denetimsiz gerçekleştirilen indirimlerde, piyasaya sunulan kalitesiz ve modası geçmiş malların tüketicinin mağduriyetinin yanı sıra haksız rekabete ve mesleki dayanışmanın zarar görmesine de neden olduğunu anlattı. 
     Baş, ''gerçek indirim, sezondaki tüm malların yeni sezona kalmaması için maliyetine satışı esasına dayanmakadır. Halkımızın aldatıcı reklamlara itibar etmemesini bekliyoruz'' dedi. 
     ATO Başkanı Baş, geçen yıl 15 Temmuz-15 Ağustos tarihleri arasında düzenledikleri indirimli satış günlerinin bu yılki bölümü ile ilgili henüz karar almadıklarını, tarihi önümüzdeki günlerde belirleyeceklerini ifade ederek, konuşmasını şöyle sürdürdü 
     ''Odamız, indirimli satışlarda iki ana konuya dikkat etmektedir. Birincisi, yapılan satışların Tüketiciyi Koruma Kanunu'na uygunluğu, ikincisi ise firmalar arasında haksız rekabete yol açılmamasıdır. Bu nedenle tüketcilere, alışveriş için odamızın belirleyeceği kampanya gününü beklemeyi öneriyoruz.'' 
     
</TEXT>
</DOC>
