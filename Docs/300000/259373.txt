<DOC>
<DOCNO> 259373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur02.html </URL>
<DATE> 2004/07/30/ </DATE>
<TIME> 05.45 </TIME>
<AUTHOR>  </AUTHOR>
<HEADLINE>
Oğlunun sözlüsüne tecavüz edeni öldürdü 
</HEADLINE>
<TEXT>

     Cenap ELMAS - İZMİT Kocaeli DHA 
GÖLCÜK'e bağlı Değirmendere Beldesi'nde geçen haziran ayında oğlunun sözlüsüne tecavüz ettiğini iddia ettiği otobüs şoförü Ömer Kösemen'i bıçakla öldüren İsmail Akdemir, çıkarıldığı ilk duruşmada ''Oğulumun onurunu kurtardım'' dedi. 
     Değirmendere'de 10 Haziran gecesi bir çay bahçesi çıkışında işlenen cinayette, askerde olan oğlu İlker Akdemir'in sözlüsü S.T.'ye zorla tecavüz ettiği iddia edilen ve bir firmada otobüs şoförlüğü yapan Ömer Kösemen'le karşılaşan İsmail Akdemir, kısa süren tartışmanın ardından onu bıçakla öldürmüştü. 
     Cinayetten sonra karakola teslim olan ve beldede çilingirlik yapan İsmail Akdemir, İzmit Ağır Ceza Mahkemesi'ndeki ilk duruşmada, ''Oğlum askerdeyken onun sözlüsünü kandırıp tuzak kurarak defalarca tecavüz etmiş. Kız hamile kalıp çocuk da aldırmış. Olayı da herkes biliyormuş. Oğlumun sözlüsü de kimseye anlatamamış. Ben sıkıştırınca anlattı. Olay günü karşılaştığımda benimle alaycı alaycı konuştu. Sinirlenip bıçağı sapladım. Ancak pişman değilim. Oğlumun onurunu kurtardım'' dedi. 
     Duruşma bazı delillerin incelenmesi ve tanıkların dinlenmesi amacıyla ertelendi. 

     
</TEXT>
</DOC>
