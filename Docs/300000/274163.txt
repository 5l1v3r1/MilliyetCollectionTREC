<DOC>
<DOCNO> 274163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yasam/axyas01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökyüzünde panik 
</HEADLINE>
<TEXT>


Paris'e giderken arızalanan THY uçağındaki korku dolu anları uçaktaki muhabirimiz Şule Yücebıyık anlattı... 

Şule Yücebıyık 

Türk Hava Yolları'nın İstanbul'dan Paris'e giden TK 1825 Airbus tipi uçağına Paris Motor Show' için 50'ye yakın basın mensubu ve otomobil şirketlerinin üst düzey yöneticileri ile sabah saat 08.00'de bindikten 50 dakika sonra uçakta bir takım aksamalar meydana geldi. Motordan gelen yüksek sesler yolcular arasında paniğe neden olurken, pilot tarafından hiçbir açıklama yapılmaması herkesi önce telaşlandırdı, sonra öfkelendirdi. 
Kalkıştan 50 dakika sonra, Macaristan hava sahası üzerindeyken, 'Teknik bir arıza nedeniyle İstanbul'a geri dönüyoruz" anonsu yapıldı. Başka bir uçağa aktarılana kadar hiçbir açıklama yapılmaması, yolcuların alkışlarla protestosuna neden oldu. İstanbul hava sahasına girdiğimizde bir an rahatlama yaşanıyordu ki, birden uçağın tekerleri havada açıldı. Bu da uçak içindeki panik havasını artırdı. 

Açıklama gelmedi 
'Anıl' isimli Airbus tipi uçak, İstanbul'a iniş yaptığında ise paniğin yerini açıklama yapılmaması yüzünden öfke almıştı. 'Paris'e yolculuğunu iptal etmek isteyenler lütfen kimliklerini belli etsinler' şeklindeki açıklamalar yapıldı. Ardından 8 kişinin ismi anons edilerek, bu kişilerin başka bir uçağa aktarılmak üzere dışarı alınacağını duyduk. Havalimanına ayak bastığımız andan itibaren herkes bir açıklama bekliyordu. Ancak beklenen açıklama bir türlü gelmedi. 1.5 saat havalimanında bekledikten sonra 210'a yakın kişi başka bir uçağa aktarıldı. 
Uçakta bulunan yolcuların çoğunu Paris'te eşzamanlı olarak düzenlenen Paris Motor Show ile Paris Prömiyer Vizyon Moda Haftası'na katılan Türk şirketlerinin üst düzey yöneticileri oluşturuyordu. 8 saatte gerçekleşen yolculuk sonrasında sinirler daha da gerildi. Çünkü işadamları toplantılarını kaçırmış, modacılar da bağlantılarını iptal etmek zorunda kalmışlardı. Yaşanan diyaloglarda THY'yi İnsan Hakları Mahkemesine şik yet etmek bile geçiyordu. 


</TEXT>
</DOC>
