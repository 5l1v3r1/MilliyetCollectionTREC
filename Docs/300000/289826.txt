<DOC>
<DOCNO> 289826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko22.html </URL>
<DATE> 2004/11/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
THY Genel Müdürü Avrupa'da ilk 5'e girmeyi hedefliyoruz 
</HEADLINE>
<TEXT>

     Türk Hava Yolları THY Genel Müdürü Abdurrahman Gündoğdu, yeni yatırımlarla birlikte THY'nin Avrupa'nın ilk 5, dünyanın da ilk 20 havayolu şirketi arasında yer almasını hedeflediklerini bildirdi. 
     Gündoğdu, THY'nin hisselerinin halka arzına ilişkin düzenlenen basın toplantısında, kurumun faaliyetleri ve hedefleri hakkında açıklamalarda bulundu. 
     THY'nın ''Yurtdışında önemli bir marka'' olduğunu söyleyen Gündoğdu, bu kuruluşta 2003'de 65 olan uçak sayısının bu yıl 72'ye çıktığını vurguladı. Uçak sayısını önümüzdeki yıl 80, 2007 içinde de 100'ün üzerine çıkarmayı hedeflediklerini anlatan THY Genel Müdürü, toplam çalışan sayısındaki azalmanın da verimli çalışmanın göstergesi olduğunu ifade etti. 
     2003 yılında yaklaşık 10.5 milyon yolcu taşıdıklarını kaydeden Gündoğdu, 2004'de ise bu sayıya şimdiden ulaşıldığını, yıl sonunda da yolcu sayısının 12 milyonu geçmesini beklediklerini belirtti. Gündoğdu, ''Yolcu sayısında önümüzdeki yıl hedefimiz 15 milyon, filomuzdaki uçak sayısı 100'ü geçtiğinde de 20 milyon. Bunun yüzde 50'sinin yurt içi, yüzde 50'sinin de yurt dışı olacağı söylenebilir'' dedi. 
     
     PAZAR PAYI 

     THY Genel Müdürü, daha sonra THY'nin pazar payı hakkında bilgi verdi. 
     THY'nin tekel konumu olmadığına dikkat çeken ve daha önce de özel firmaların uçuş yaptığını hatırlatan Gündoğdu, geçmişte pazarın tamamına yakını THY'nin iken, şu an bu payın yüzde 70'e düştüğünü bildirdi. 
     Yurtiçinde taşınan yolcu sayısında 2003'e göre, yüzde 70'nin üzerinde artış bulunduğuna işaret eden Gündoğdu, bunun ekonomideki gelişmeler ve Türkiye'nin kriz ortamından çıkmasıyla seyahatlerde meydana gelen ciddi artıştan kaynaklandığını söyledi. 
     Yüzde 70'lik artışın büyük kısmını THY, diğerlerini de özel havayollarının taşıdığını vurgulayan Gündoğdu, yurtiçi ve yurtdışı baz alındığında THY'nin yolcu sayısında yüzde 15-20 dolayında bir artış sağlandığını belirtti. 
     
     UÇUŞ NOKTALARI ARTACAK 

     Yurtdışında 54 ülkede, 75-76 noktaya uçtuklarını da işaret eden THY Genel Müdürü, sözlerini şöyle sürdürdü 
     ''Geniş bir coğrafyada hizmet veriyoruz. Uçakların artmasıyla birlikte bu sayıyı arttırma planımız var. 
     En büyük operasyonu yaptığımız kısım Avrupa. Özellikle de Almanya ve vatandaşlarımızın yoğun yaşamış olduğu Avusturya, Belçika, Fransa, Hollanda gibi ülkeler. Zaten THY'nin de son 20 yıldaki gelişmesinde en büyük etkenlerden biri de özellikle bu bölgede yaşamış vatandaşlarımız. Türkiye-Almanya trafiği açısından bakıldığında THY'nin payı yüzde 15 civarında. Yüzde 85'lik kısım gerek Alman, gerek Türk charter ve özel firmalar tarafından karşılanmakta.'' Türkiye'nin coğrafi konumundan kaynaklanan büyük bir avantajı bulunduğunu da dile getiren Gündoğdu, bunun da özellikle transit yolcu taşımacılığında kendisini gösterdiğini anlattı. THY'nin geçmişte bundan yeterince yararlanamadığını belirten Gündoğdu, ''Şu anda yüzde 10 civarında bir transit yolcu taşımacılığı yapıyoruz. Bu oran bazı Avrupa ülkelerinde yüzde 50'nin üzerine ulaşmış durumda. Bizim hedefimiz de yüzde 25-30 civarında transit yolcu taşımacılığına ulaşmak'' diye konuştu. 
     
     FİLOMUZ GENÇLEŞECEK 

     THY Genel Müdürü, filoyu yenileme projesine başladıklarını da hatırlatarak, Airbus ve Boeing'den alınacak uçaklarla, yaklaşık 8 civarında olan ortalama yaşın 5-5.5'a düşürüleceğini bildirdi. Gündoğdu, bunun da THY'nin dünyanın en genç filosuna sahip havayollarından birisi olması anlamına geldiğinin altını çizdi. 
     Dünyadaki havacılık sektörüne yönelik değerlendirmelerde de bulunan Gündoğdu, ABD'de 11 Eylül sonrası başlayan sıkıntıların devam ettiğini, ancak özellikle Uzakdoğu ve Ortadoğu'da havacılık sektörüne büyük yatırımlar yapıldığını ve ilerlemeler söz konusu olduğunu anlattı. 
     THY'nin krizlerden çok fazla etkilenmeyen bir yapısı bulunduğunu da savunan Genel Müdür, bu kuruluşun 2003'ü tarihinde ilk defa yüksek karla kapattığını, yaklaşık 1.5 milyar dolar ciroya ve yüzde 10'un üzerinde karlılık oranına sahip olduğunu kaydetti. 
     Gündoğdu, ''THY, geçtiğimiz yıl itibarıyle büyüklük ve taşıdığı yolcu sayısı olarak dünyadaki havayolu şirketleri içinde ilk 40-50, Avrupa'da da ilk 10 şirket arasında yer aldı. THY'nin yeni yatırımlar ve büyüme sayesinde Avrupa'da ilk 5'e, dünyada da ilk 20'ye girebilmesi için elimizden geleni yapmaya çalışıyoruz'' dedi. 

     
</TEXT>
</DOC>
