<DOC>
<DOCNO> 277388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun14.html </URL>
<DATE> 2004/10/05/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ruslar, terörle savaşı özgürlüğe tercih ediyor 
</HEADLINE>
<TEXT>

     Rusya'da yapılan bir kamuoyu araştırması, Rusların büyük bölümünün terörle mücadele için özgürlüklerinden vazgeçebileceğini ortaya çıkardı. 
     Levada kamuoyu araştırmaları merkezi tarafından yapılan araştırmada, ankete katılanların yüzde 60'ı, Rusya içinde veya dışında seyahat dahil birtakım özgürlüklerinden, terörle mücadele için vazgeçebileceklerini söyledi. 
     Ankete katılanların yüzde 59'u da Kremlin ve Rus yetkilileri terörle mücadele yöntemi konusunda eleştiren muhalif medya ve siyasi partilerin kapatılmasını destekleyebileceklerini belirtirken, katılımcıların yüzde 35'i de ''terörün, yetkililerin izlediği politikalardaki hatalar sonucu ortaya çıktığı'' yanıtını verdi. 
     Ankete katılanların yüzde 57'si gizli servisin telefon dinlemelerini ve elektronik posta mesajlarını kontrol etmesini desteklerken, katılımcıların yüzde 30'u böyle bir uygulamaya karşı çıktı. 
     Araştırmada, Rusya'nın 46 bölgesinden 1600 kişiye soru soruldu. 
     
</TEXT>
</DOC>
