<DOC>
<DOCNO> 251276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur15.html </URL>
<DATE> 2004/06/27/ </DATE>
<TIME> 18.09 </TIME>
<AUTHOR>  </AUTHOR>
<HEADLINE>
Bush'un Dini Cemaat liderleriyle görüşmesi... 
</HEADLINE>
<TEXT>

     Fener Rum Patriği Bartholomeos, ABD Başkanı George W. Bush ile dinin rolü üzerine konuştuklarını bildirdi. 
     Bartholomeos, Fener Rum Patrikhanesi'nde, görüşmeye ilişkin basın mensuplarının sorularını yanıtladı. 
     Görüşmeye, ABD Dışişleri Bakanı Colin Powell, Ulusal Güvenlik Danışmanı Condoleezza Rice, ABD'nin Ankara Büyükelçisi Eric Edelman, Diyanet İşleri Başkanı Ali Bardakoğlu, Türkiye Ermenileri Patriği Mesrob II, Süryani Kadim Cemaati Metropoliti Yusuf Çetin'in katıldığını belirten Bartholomeos, çok sıcak bir atmosferde fikir teatisinde bulunduklarını söyledi. 
     Bütün din adamı arkadaşlarıyla Başkan Bush ile dinin rolü üzerine konuştuklarını ve Türkiye'deki dini mozaikten bahsettiklerini dile getiren Bartholomeos, ''Başkan Bush, 'Dini mozaik çok önemlidir, Türkiye'nin zenginliğidir. Bunun sürebilmesi için bütün dinlerin kendi din adamlarını yetiştirebilmeleri lazımdır. Yoksa bu mozaik, bu zenginlik yok olacak' dedi'' şeklinde konuştu. 
     Bartholomeos, görüşmede bütün din adamlarının sırayla söz alarak görüşlerini ifade ettiklerini, Başkan Bush'un da ayrıca, ''Dünyada barış ve hürriyetin tesis edilmesi için gayret sarf etmeye devam edeceğini'' söylediğini kaydetti. 
     Bush'a, şahsı ve ABD Hükümeti adına Türkiye'nin AB üyeliğine verdiği destekten dolayı teşekkür ettiğini anlatan Bartholomeos, Başkan Bush'un da bunu sonuna kadar destekleyeceğini ifade ettiğini sözlerine ekledi. 
     Bush'un başka bir talebinin olmadığını belirten Bartholomeos, ''Dualarımızı istedi'' diye konuştu. 
     
</TEXT>
</DOC>
