<DOC>
<DOCNO> 258778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy10.html </URL>
<DATE> 2004/07/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Baykal'dan Erdoğan'a sert yanıt Rant arıyorsa kırmızı şapkasına baksın 
</HEADLINE>
<TEXT>

     CHP Genel Başkanı Deniz Baykal, Parti Meclisi'nin PM de onaylaması durumunda, TBMM'nin olağanüstü toplantıya çağrılması ve Ulaştırma Bakanı Binali Yıldırım hakkındaki gensoru önergesini bugün TBMM Başkanlığı'na vereceklerini söyledi. 
     Baykal, PM toplantısının açılışında yaptığı konuşmada, temmuzun büyük acılar yaşandığı bir ay olduğunu ve özellikle tren kazalarında 50'den fazla insanın yaşamını yitirmesinin toplumda büyük üzüntülere yol açtığını belirtti. 
     Türkiye'nin önemli kültür insanlarından Oğuz Aral, tiyatro sanatçısı Kamran Usluer ve AK Parti Kütahya Milletvekili Halil İbrahim Yılmaz'ın temmuz içerisinde yaşamlarını yitirdiğini kaydeden Baykal, tüm topluma başsağlığı dileğinde bulundu. 
     Baykal, ''Bu arada, temmuz ayında 'Pako'yu da kaybettik. Sevgili Bekir Coşkun'a ve tüm hayvan severlere de üzüntülerimi iletiyorum. Acı bir temmuz yaşadık, inşallah bir daha bu tür şeyler yaşamayız'' diye konuştu. 
     Deniz Baykal, PM toplantısında, Van'da güvenlik güçlerine karşı gerçekleştirilen ''kabul edilemez'' olayla ilgili CHP'li milletvekillerince hazırlığı sürdürülen raporun ara aşamasındaki bulguların da değerlendirileceğini ifade ederek, ''Biz, güvenlik güçlerinin etkin, saygın, hukukun işlediği bir ortamda görev yapan bir noktaya yükseltilmesini sağlamak istiyoruz'' diye konuştu. 
     
     GENSORU VE OLAĞANÜSTÜ TOPLANTI 

     PM toplantısında, Pamukova'da meydana gelen tren kazasıyla ilgili olarak Ulaştırma Bakanı Yıldırım hakkında gensoru açılması ve TBMM'nin olağanüstü toplantıya çağırılması konusunun da ele alınacağını ifade eden Baykal, PM'nin bunu onaylaması durumunda gensoru önergesini ve TBMM'nin olağanüstü toplantıya çağrılmasına ilişkin imzaları bugün TBMM Başkanlığı'na vereceklerini söyledi. 
     ''Umarım parlamento üzerine düşen sorumluluğu yerine getirecektir'' diye konuşan Baykal, ayrıca Anayasa Mahkemesi tarafından oylamaların ayrı yapılması gerektiği belirtilerek reddedilen Yüce Divan'a sevk kararlarının da TBMM'de yeniden ele alınması gerektiğini hatırlattı. 
     Baykal, ''Ekimden önce bu konuları değerlendirme şansı olup olmadığını ve iktidarın bu konuda ne düşündüğünü bilemiyorum. Ama eğer olağanüstü toplantı çağrımız PM'de onaylanırsa, bizim TBMM'de tüm bu konuların ele alınmasına hazır olduğumuzu ve sonuna kadar katkı yapmaya hazır olduğumuzu ifade ediyorum'' diye konuştu. 
     
     ''AKSU HAKKINDA ÖNERGE VERMEYİ DÜŞÜNMEDİK'' 

     Baykal, bir soru üzerine, Van'daki olaylarla ilgili İçişleri Bakanı Abdülkadir Aksu hakkında bir önerge vermeyi düşünmediklerini belirterek, ''Burada da hükümetin sorumluğu açık ancak her konuyu kendi çerçevesi içerisinde değerlendirmek gerekir. Diğer olayda bakanın çok açık sorumluluğu var ve daha karmaşık bir konu. Ancak biz, güvenlik güçlerinin, kaçakçıların sindirdiği bir kurum durumundan çıkarılması için TBMM'de ele alınmasını istiyoruz'' dedi. 
     Başbakan Recep Tayyip Erdoğan'ın, ''tren kazası sonrasında bazı çevrelerin bu konuyu siyasi rant olarak ele aldıkları'' yolundaki eleştirilerinin hatırlatılması üzerine Baykal, ''Sayın Başbakan, siyasi rantı, başına giydiği kırmızı şapka, elinde hareket işaretiyle hiçbir hazırlığı olmadan başlattığı tren seferinde arasın. Bunu başlatan Başbakan'dır'' diye konuştu. 
     Baykal, MYK toplantısında bazı milletvekillerinin disipline gönderilmesiyle ilgili raporun tartışıldığını ifade ederek, bu konunun PM'de değerlendirilip değerlendirilmeyeceğinin sorulması üzerine de ''Evet, burada da değerlendireceğiz. Bu konuyla ilgili hazırlanan rapor, PM'ye sunulacak. Gerek görülürse disiplin kuruluna sevk kararı alınabilir'' dedi. 
     
</TEXT>
</DOC>
