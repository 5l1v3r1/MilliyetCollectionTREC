<DOC>
<DOCNO> 291147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo11.html </URL>
<DATE> 2004/11/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
İspanyollardan İngilizlere Siz önce Türklere yaptığınızı temizleyin 
</HEADLINE>
<TEXT>

     Mehmet ÇİFTÇİ İSPANYA, DHA 

İNGİLTERE'nin geçen Çarşamba günü İspanya ile oynadığı Milli maçta İspanyol seyircilerin İngiltere'nin siyahi oyuncularına karşı yaptığı ırkçı tezahüratlar, iki ülke başkentlerinin aday olduğu 2012 Olimpiyat Oyunları'na da yansıdı. 
     İspanyolları ırkçılıkla suçlayan İngilizlere, yanıtı İspanyol medyası Siz önce 2001 yılında Türklere yaptığınız ırkçı saldırıları temizleyin' başlıkları ile verdi. İngiliz basını 2012 Olimpiyat Oyunları'nın en büyük adaylarından Madrid'in Milli Maç'ta yaşanan ırkçı saldırılar nedeni ile olimpiyatları düzenlemesinin büyük hata olacağını savundu. İspanyolları ırkçılıkla suçlayan gazeteler, Olimpiyat Komitesi'nin Madrid'in adaylığını ciddiye almamasını talep ettiler. 
     İspanyollar ise İngilizleri olayı büyütmekle suçladılar. İngilizlerin 2001 yılında Sunderland'de Türklere yaptıkları ırkçı saldırıları hatırlatan İspanyol gazeteler, asıl ırkçıların İngilizler olduğunu yazdılar. Olayın baş mimari İspanyol hoca Aragones ise, "İngilizler benim ırkçılığımla uğraşacaklarına, daha düne kadar kolonileştirdiği Afrikalıları nasıl sömürdüklerini araştırsınlar'' dedi. 
     Bu arada, İngiliz takımının oyuncusu Ferdinand, İspanya ile oynadıkları maçta oyunu yarıda bırakarak, sahadan ayrılmayı bile düşündüğünü açıkladı. Ferdinand, İspanyol Teknik Direktörü Henry aleyhine söylediği ırkçı sözleri, Goran Eriksson'un söylemesi halinde Federasyon'un bu hocanın görevine derhal son vereceğini de iddia etti. 
     İspanya ile İngiltere arasındaki ırkçılık tartışması, geçen ay İspanya Teknik Direktörü Aragones'in, Reyes'i motive etmek için siyahi Fransız Henry'i hedef alan sözleriyle başlamıştı. 
     
</TEXT>
</DOC>
