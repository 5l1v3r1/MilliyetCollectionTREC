<DOC>
<DOCNO> 267478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/spo01.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Pes etmek yok 
</HEADLINE>
<TEXT>


Siyah-Beyazlı takımın Teknik Direktörü Del Bosque, görevinden ayrılmayı kesinlikle düşünmediğini söyledi, "Bu takımı düzeltecek kapasiteye sahibim. Kimse merak etmesin" diye konuştu 


'Bahane bulamayız' 
BEŞİKTAŞ Teknik Direktörü Del Bosque, taraftarların kendilerine gösterdiği sevgiye galibiyetle karşılık veremedikleri için üzgün olduklarını söyledi. İspanyol hoca, "Yenilgiye bahane bulacak bir dönemde değiliz. Bir an önce hatalarımızı analiz edeceğiz. Tek sorunumuz çok iyi çalışmaları sahaya yansıtamamak. Yakın zamanda o da olacaktır. Yaşamım boyunca kazandığım krediyi 4-5 maçta da yitirebilirim ama olumsuz düşünmeye gerek yok" diye konuştu. 

'Transfer gereksiz' 
PANCU'YU iyi görmediği için takıma almadığını belirten Del Bosque, şöyle devam etti Ahmet Yıldırım'ı da o bölgede 6 adam olduğu için götürmedim. Mustafa Doğan'a fırsat tanımak istedim." 4-0'dan sonra iyi mücadele verdiklerini belirten İspanyol çalıştırıcı, "Herkes evine başı dik gitmeliydi. Takımın yaptığı antrenmandan şikayetim yok. Son dakikaya dek mücadele eden bir takıma sahibiz. Transfere ihtiyaç yok iyi çalışma gerekiyor" yorumunu yaptı. 

Ceza kapıda 

Yönetim toplanıyor 
ARKA arkaya gelen yenilgiler, Beşiktaş Yönetimi'nin canını sıktı. Transferde yapılan harcamalara, gösterilen özverilere rağmen bir türlü istediği başarıyı yakalayamayan Siyah-Beyazlılar, bugün yapılacak yönetim toplantısında kötü gidişin muhasebesini yapacak. Toplantıdan futbolculara yönelik çeşitli önlemler paketinin çıkabileceği ifade edildi. 

'Transfer yok' 
FUTBOL Şubesi Sorumlusu Kıvanç Oktay, Gaziantepspor karşısında iyi futbol oynadıklarını, ancak sonucun kötü olduğunu savundu. Oktay, bundan sonraki haftalarda daha iyi olacaklarına inandığını söyleyerek, transfer düşünmediklerini ifade etti. Siyah - Beyazlı yönetici, bugünkü toplantıda ceza vermeyi de gündeme getireceklerini belirtti. 

Ne yapsa olmuyor 

Her hafta değişik bir 11'i sahaya süren Bosque bir türlü istediğini alamadı. Dün de Sergen, Mustafa ve İbrahim Akın'a şans tanıdı ama yine kader değişmedi 

Ve Sergen sahada 
BEŞİKTAŞ'TA sistemi değiştirme iddiasıyla gelen, bu nedenle düşüncelerinden taviz vermeyeceğini belirten Teknik Direktör Del Bosque, her hafta değişik bir 11 ile sahaya çıkma geleneğini dün de sürdürdü. İspanyol çalıştırıcı, Gaziantepspor karşısında Sergen, Mustafa ve İbrahim Akın'a ilk kez 11'de şans tanıdı. Pancu, Ahmet Yıldırım ve Emre kadro dışında kalırken, Fatih Sonkaya da ilk kez 18 kişilik kafilede yer aldı. 

Cordoba yıkıldı 
HAFTA boyunca idmanlarda A takım kalesini koruyan Cordoba, yine yedek kaldı. Kolombiyalı kaleci ısınmak içini sahaya çıktığında bir hayli moralsiz olduğu gözlerden kaçmadı. Ancak taraftarın tribüne çağırarak destek vermesi, Cordoba'nın moralini biraz olsun düzeltti. Vicente del Bosque'nin, Denizli maçında hatalı goller yiyen Murat'ı yeniden kazanmak için maç saatinde böyle bir karar aldığı belirtildi. 

Bu da bir rekor 

BEŞİKTAŞ, dün Gaziantepspor'a mağlup olarak, 24 yıl önceki rekorunu kırdı. 1979 - 80 sezonunda üstüste 9 maçta da galibiyet yüzü göremeyen Siyah - Beyazlılar, dün bunu geliştirdi Kartal, son olarak 4 Nisan'daki Galatasaray karşılaşmasından bu yana oynadığı 10 müsabakada da üç puan bulamadı ve tarihe kara bir sayfa olarak geçti. 


</TEXT>
</DOC>
