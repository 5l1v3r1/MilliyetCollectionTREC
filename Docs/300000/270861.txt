<DOC>
<DOCNO> 270861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/spor/bbas.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi sıra Estonya'da 
</HEADLINE>
<TEXT>


Avrupa Şampiyonası Eleme Grubu'na Bosna-Hersek galibiyetiyle başlayan 12 Dev Adam, bugün Estonya karşısında da başarısını sürdürmek istiyor. Abdi İpekçi Spor Salonu'ndaki mücadele, 19.00'da başlayacak 


NTV yayınlayacak 
BASKETBOLDA 2005 Avrupa Şampiyonası Elemeleri'nde E Grubu'ndaki mücadelesine Bosna - Hersek galibiyetiyle başlayan 12 Dev Adam, bugün ikinci sınavını Estonya karşısında verecek. A Milli Takımımız, gruptaki ilk maçında Hollanda'yı mağlup eden Estonya ile Abdi İpekçi Salonu'nda saat 19.00'da karşılaşacak. Müsabaka NTV'den naklen yayınlanacak. 

Liderlik savaşı 
İLK iki sırayı alan takımların final vizesi alacağı E Grubu'nda liderlik savaşı veren millilerimiz, üçüncü maçını ise 15 Eylül çarşamba günü Hollanda ile Abdi İpekçi Salonu'nda oynayacak. 18 Eylül'de Bosna Hersek'i yine Abdi İpekçi'de konuk edecek olan Ay - Yıldızlı ekibimiz, 22 Eylül'de Estonya, 25 Eylül'de de Hollanda deplasmanlarıyla eleme maçlarını noktalayacak. 

Milliler turp gibi 

Sakatlar iyileşti 
ESTONYA ile oynayacağı eleme grubu maçı öncesi son taktik idmanını dün akşam saat 18.00'de Abdi İpekçi Salonu'nda yapan Ay - Yıldızlı ekibimizde sakat oyuncuların tamamen iyileşmesi teknik kadroyu sevindirdi. Dünkü çalışmaya Semih de katılırken, Cevher ile Oğuz kadrodan çıkarıldı. Coach Bogdan Tanjevic ise akşamki çalışmada, sabah dinlenen oyuncuların adeta pestilini çıkardı. 

'Tribünler dolsun' 
GENEL Menajer Doğan Hakyemez, Estonya maçında dolu tribünlere oynamak istediklerini belirtti. Hakyemez, "Biz bu gruptan çıkacağımızı söylemiştik. En zor maçımızı da Bosna Hersek ile oynadık. Ama maçlar oynanmadan kazanılmıyor. Hiçbir rakibimizi küçümsemiyoruz, aksi taktirde bundan zararlı çıkarız. Estonya maçında da tüm seyircimizi salonda görmeyi bekliyoruz" dedi. 

MİLLİ TAKIM GÜNLÜĞÜ 
Estonya ile 3. kez 
A Milli Basketbol Takımımız, bu akşamki rakibi Estonya ile daha önce iki kez karşı karşıya geldi. Estonya'ya karşı bir galibiyeti, 1 yenilgisi bulunan Millilerimiz, 26 Haziran 1993'te Avrupa Şampiyonası'nda Berlin'de 77 - 74 yenildiği rakibini Bulgaristan'daki 1995 Avrupa Şampiyonası eleme grubu maçında 91 - 75 yenerek rövanşı aldı. 

Doping testi 
DOPİNG konusunda şaibeyi ve sıkıntıyı dikkate alan Basketbol Federasyonu herhangi bir talep olmamasına karşın kendi istekleriyle oyuncuları kontrolden geçirdi. Hacettepe Tıp Fakültesi Doping Araştırma Merkezi'nde incelenen idrar örnekleri sonucunda oyunculara yapılan tüm testlerin "negatif" çıktığı açıklandı. 

İETT'den ek sefer 
ABDİ İpekçi Salonu'ndaki karşılaşmayı izleyecek olan basketbolseverler için özel otobüs seferleri düzenlendi. İETT ile yapılan işbirliği ile maç günü saat 17.30'da Kadıköy, Bostancı, Avcılar, Mecidiyeköy, Taksim'den Abdi İpekçi Spor Salonu'na gidiş - dönüş özel otobüs seferleri düzenlenecek. 

E GRUBU TAKIMLAR O G M A Y P TÜRKİYE 1 1 - 75 65 2 Estonya 1 1 - 91 88 2 Hollanda 1 - 1 88 91 1 Bosna Hersek 1 - 1 65 75 1 
20.30 Hollanda - Bosna Hersek 

DİĞER MAÇLAR 
A Grubu 
18.00 Rusya - İsveç 
B Grubu 
20.00 İsrail - Bulgaristan 
19.00 Portekiz - Letonya 
C Grubu 
20.00 Almanya - Macaristan 
21.15 Belçika - Ukrayna 
D Grubu 
19.15 Fransa - Çek Cum. 
14.30 Polonya - Slovenya 


</TEXT>
</DOC>
