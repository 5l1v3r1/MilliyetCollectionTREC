<DOC>
<DOCNO> 251646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko13.html </URL>
<DATE> 2004/06/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"PETKİM'i mutlaka özelleştireceğiz..." 
</HEADLINE>
<TEXT>

     Petrokimya Holding A.Ş. PETKİM Yönetim Kurulu Başkanı Osman İlter, PETKİM'de yeniden yapılandırma çalışmalarının hızla sürdürüldüğünü vurgularken, ''PETKİM'i yakın zamanda, eski günlerine kavuşturacağımıza inanıyoruz'' dedi. 
     Aynı zamanda Özelleştirme İdaresi Başkan Yardımcısı olan İlter, PETKİM'in özelleştirmesi konusunda ise bu yıl içinde bir çalışma başlatacaklarını, satış yönteminde farklı bir uygulamaya gidelebileceğini söyledi. 
     İlter, ''bu konuda şu anda bir şey söylemek doğru değil ama özelleştirme ne olursa olsun yapılacak. Özelleştirme umutlarımızı sürdürüyoruz ve PETKİM'de yapacağımız uygulamanın iyi sonuçlar vereceğine eminim'' diye konuştu. 
     Devlet Bakanı Kürşad Tüzmen'in Libya'ya yaptığı geziye eşlik eden PETKİM Yönetim Kurulu Başkanı Osman İlter ile PETKİM Genel Müdürü Kenan Yavuz, ülkede hammadde kaynakları konusunda araştırma yaptılar. 
     İlter, Trablus'ta basın mensuplarıyla yaptığı sohbet sırasında, yeniden yapılandırma çalışmalarıyla birlikte, PETKİM'in zarar eden bir kurum olmaktan çıkmaya başladığını ve mali tablolarının düzelmeye başladığını söyledi. 
     Şirket'in şu anda 4 bin müşterisi bulunduğunu, fakat bunlardan sadece bin müşteriyle faal olarak çalıştıklarını anlatan İlter, geri kalan 3 bin müşteriye ulaşma çalışmalarına da başladıklarını bildirdi. İlter, şöyle konuştu 
     
     PAZAR PAYI HEDEFİ YÜZDE 50 
     ''Yatırımları 3 yıl önce başlatmışız ve bu sürede 330 milyon dolar yatırım yapmışız. Yatırımların yüzde 90'ı bugün itibarıyla tamamlandı. Artık son bir adım kaldı, son adımı 2005'in Şubat ayında bitirmiş olacağız. Bütün amacımız, yatırımların bir an önce gerçekleşmesi ve pazar payımızın yüzde 50'lere ulaşması. Bizden taksitle mal alan müşterilerimiz daha fazla mal istiyor ama biz karşılayamıyoruz, müşterilerimizle stratejik iş ortaklıkları kurmak istiyoruz. Yaptığımız yatırımlarla bunları gerçekleştirebileceğiz.'' Yeniden yapılanma çerçevesinde, girdi-çıktı kalemlerini tekrar gözden geçirdiklerini anlatan İlter, kendi ürettikleri elektriğin çok pahalıya mal olduğunu, bu nedenle Enerji ve Tabii Kaynaklar Bakanlığı'nın elindeki elektrik fazlasına talip olduklarını ve bu konuda da Bakanlık ile müzakerelerinin devam ettiğini bildirdi. 
     
     ''ÖZELLEŞTİRME GELİRLERİMİZ ARTTI'' 
     İlter, basın mensuplarının diğer özelleştirmelerle ilgili soruları üzerine, özelleştirmelerle sadece ''gelir'' elde edilmediğini, ''gider'' kalemlerinden kurtulduklarını belirtirken şunları söyledi 
     ''Bir Birhan uygulamamız var mesela. Biz 95 trilyon lira personel gideri olarak fondan para aktardık buraya. Şirketi 28 milyon dolara sattık. Şimdi 28 milyon dolar gelir mi önemli, 95 trilyon lira zarar mı Bence 95 trilyonluk bir yıllık finansman çok daha önemli, bu giderden kurtuluyoruz.'' Son dönemde özelleştirme gelirlerinin arttığını da kaydeden İlter, fiyatlar ve uygulamalarda ciddi artışlar olduğunu söyledi. 
     İlter, limandan kağıda, gübreye ve madene kadar çok geniş bir pespektifle özelleştirme yaptıklarını ve son dönemde özelleştirmeye girmeyen firma sayılarında önemli artışlar gözlediklerini de bildirdi. 
     Eskiden ihaleye çıkıldığı zaman 2-3 yatırımcıyı zor gördüklerini ifade eden İlter, ''Şimdi en az 9-10 yatırımcımız ihaleye katılıyor. Firmalarda bir güven var, özelleştirmenin yapılacağına da inanıyorlar'' dedi. 
     
     PETKİM GENEL MÜDÜRÜ YAVUZ 
     Yeniden yapılandırma çalışmaları konusunda bilgi veren PETKİM Genel Müdürü Kenan Yavuz da, yeniden yapılandırma çalışmalarının özelleştirme ile ilgisinin bulunmadığını, amaçlarının şirketin cazibesini, pazar payını ve uluslararası rekabetini artırmak olduğunu söyledi. 
     Şirketin pazarın talebini karşılayamaz duruma geldiğini ifade eden Yavuz, bu nedenle Şirket organizasyonu revize ettiklerini, karar mekanizmasını hızlandıracak ve pazarlama noktasında rekabeti üstün kılacak bir şekilde organizasyonu gerçekleştirdiklerini kaydetti. Genel Müdür Yavuz, devamla şunları söyledi 
     ''Pazarın talebini karşılayamaz olması, şirketin sadece üretim odaklı kalmasının meşrutiyet nedeni olamaz. Bu nedenle şirketimizi ürettiğini arzu ettiği karlılıkta ve kendi profiline pazarlama stratejilerine uygun, daha etkin bir marketing yapacak yapıya dönüştürüyoruz. Bu anlamda dağıtım ağımızı yeniden gözden geçiriyoruz. PETKİM'le gelecekte iş ortağı olacak müşterilerini tespit etmek noktasında önemli atılımlarımız var.'' 
     
     331 MİLYON DOLARLIK YATIRIM 
     Plastiğin giderek daha alternatif bir ürün haline gelmesi ve Türkiye ekonomisinin büyümesi nedeniyle plastik sektörünün hızla büyüdüğünü anlatan Yavuz, PETKİM'in ise bu hıza yetişecek yatırımlarını ve kapasite artırımı yeterince yapmadığı için Pazar payını göreceli olarak düşürdüğünü söyledi. 
     Şubat ayı sonuna kadar yapacakları yatırım tutarının 330 milyon doları bulacağını yineleyen Yavuz, bu rakamın Türkiye ölçeğinde önemli bir miktar oldğunu vurgularken, ''bu yatırımlar bizim 1.5 milyon don alan kapasitemizi 1.8 milyon tona yükseltecek ve müşterilerimizin talebini bir miktar daha karşılamamızı sağlayacaktır'' diye konuştu. 
     Yavuz, plastik ve termo plastiklerde Türkiye pazarının sadece yüzde 40'ına hitap edebildiklerini belirtirken, bundan sonra müşterilerin beklentilerini karşılayacak şekilde üretmedikleri ürünleri ithal edeceklerini bildirdi. 
     
     LİMANLAR 3. ŞAHISLARA AÇILACAK 
     Hizmet ağını genişletmek amacıyla özellikle Ege'de bulunan limanları 3. şahıslara açacaklarını bildiren Yavuz, konuyla ilgili şunları söyledi 
     ''Otomotivden tutun da kuruyük, buğday, baklagiller vs tüm sektörlere hizmet edecek bir altyapımız var. Yani kendi bünyemizde romorkörlerimizden, klavuz hizmetlerine kadar kompleks bir liman ve gümrükleme hizmetleri verebileceğimiz bir yapımız var. Dolayısıyla bu da bizim açımızdan son derece kamuoyunun duymasını arzu ettiğimiz stratejik noktalardan bir tanesidir. Ticari bir firma haline dönüşebilmesi, ithalatın gerçekleştirilmesi ve limanımız 3. şahısların hizmetine açacağız.'' Yeni dönemde daha çok kar getirecek ürünlere yöneleceklerini belirten Yavuz, bu anlamda ar-ge faaliyetlerinin koordineli bir şekilde devam ettiğini ve müşterilerle yaptıkları toplantılarda onların beklentilerini öğrenmeye çalıştıklarını kaydetti. 
     
</TEXT>
</DOC>
