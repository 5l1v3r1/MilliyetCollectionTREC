<DOC>
<DOCNO> 268810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur04.html </URL>
<DATE> 2004/09/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Nikahsız koca dehşeti Döner bıçağıyla 'Saçlarını niye kestin' dedi ve.. 
</HEADLINE>
<TEXT>

     Ufuk BALKİS DHA 
ANTALYA'da nikahsız yaşadığı ve bir süre önce dayaklarından bıkıp komşuya sığınan 33 yaşındaki Emine Toy'un saçlarını kısalttığını görünce çılgına dönen 28 yaşındaki Bülent Güneşli, eline geçirdiği döner bıçağıyla ağır yaraladı. 
     Olay dün saat 03.00 sıralarında Etiler Mahallesi 831 Sokak'ta meydana geldi. Yaklaşık bir yıl önce tanıştığı Emine Toy ile nikahsız yaşamaya başlayan Bülent Güneşli, iddiaya göre bir süre sonra onu Sen niye güzel değilsin' diyerek dövmeye başladı. Aradan geçen süre içinde dayakların şiddeti iyice artınca Emine Toy, yalnız yaşayan 66 yaşındaki komşusu Şemayin Doğan'ın yanına yerleşti. 
     Doğan'ın evinde kalmaya başlayan Emine Toy'un, bakımsız kalan ve uzayan saçlarını kuaföre gidip kısalttığını gören Bülent Güneşli, iyice öfkelendi. Güneşli, gece komşusu Şemayin Doğan'ın evine kapıyı kırıp girdi ve Emine Toy'a, "Sen saçlarını nasıl kısaltırsın Zaten çirkindin iyice çirkinleşmişsin. Seni öldüreceğim, Ölümün benim elimden olacak'' diyerek döner bıçağı ile saldırdı. Bülent Güneşli'nin saldırısı sırasında Emine Toy, başından ağır yaralandı. Saldırgan kaçarken, kanlar içinde kalan Emine Toy çağrılan ambülansla Antalya Devlet Hastanesi'ne kaldırılarak tedavi altına alındı. 
     Yanına sığınan kadının ağır yaralanmasıyla şoke olan komşu Şemayin Doğan, başından ayrılmadığı genç kadın için "Ne olur Emine ölme. Ben sensiz ne yaparım Beni yalnız bırakma'' diye ağladı. Saldırgan komşusu Bülent Güneşli'yi suçlayan Şemayin Doğan, "Bu adam psikopat. Kızcağız ne yapsa bir bahane bulup kapımıza dayanıyor. Can güvenliğimiz yok'' diye konuştu. 
     Polis kaçan Bülent Güneşli'yi arıyor. 
     
</TEXT>
</DOC>
