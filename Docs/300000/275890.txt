<DOC>
<DOCNO> 275890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko02.html </URL>
<DATE> 2004/09/29/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Babacan Cari açık risk yaratacak boyutta değil... 
</HEADLINE>
<TEXT>

     Devlet Bakanı Ali Babacan, ''Bugünkü cari açığın ekonominin dengeleri açısından risk yaratacak boyutu yok'' dedi. 
     AK Parti'nin Kızılcahamam'da yapılan 3. İstişare ve Değerlendirme Toplantısı'nın dünkü bölümünde ekonomi politikaları anlatıldı. Edinilen bilgilere göre, ekonomiden sorumlu Genel Başkan Yardımcısı Nazım Ekren, ekonomik konulara ilişkin bir brifing verdi. Basına kapalı gerçekleştirilen bu bölümde, Devlet bakanları Ali Babacan ve Kürşad Tüzmen, Maliye Bakanı Kemal Unakıtan ile Sanayi ve Ticaret Bakanı Ali Coşkun'un, milletvekillerinin sorularını yanıtladığı öğrenildi. 
     
     ''DEVALÜASYON GİBİ BİR RİSK, SÖZ KONUSU BİLE EDİLEMEZ'' 

     Alınan bilgilere göre, Ali Babacan, AK Parti milletvekillerine şunları anlattı 
     ''Cari açığın gayri safi yurtiçi hasılaya oranı önceki yıllarla kıyaslandığında oldukça iyi durumdadır. Bugünkü cari açığın, ekonominin dengeleri açısından risk yaratacak boyutu yok. Hızla büyüyen ve üretim kapasitesini yükselten kalkınma sürecinde, mevcut cari açık rakamının oluşması doğaldır. Bu aynı zamanda ihracat potansiyelinin de arttığına işaret eder. Cari açık rakamının bir devalüasyon yaratacağına ilişkin söylentiler, tamamen spekülasyondan ibarettir. Devalüasyon müdahaleyi gerektirir. Oysa dalgalanmaya bırakılan kur rejiminde, kur üzerinde baskı yaratacak bir müdahale olmadığından, devalüasyon gibi bir risk söz konusu bile edilemez. Devalüasyondan bahsedenlerin, vatan sevgisinden, millet sevgisinden şüphe edilir.'' 
     
     ''TÜRKİYE, PARADAN SIFIR ATAN İLK ÜLKE DEĞİL'' Edinilen bilgilere göre, Ali Babacan, milletvekillerinin liradan sıfır atılmasına yönelik sorularını da yanıtladı. 

     Babacan'ın şunları söylediği bildirildi 
     ''Türkiye, paradan sıfır atan ilk ülke değil. Bundan önce yaklaşık 50 ülkede paradan sıfır atma, paranın yeniden yapılandırılması süreci yaşandı. Paradan sıfır atıldıktan sonra, fiyatların yuvarlanarak fiyat artışı yönünde bir baskı yaratacağı kanısında değilim. Piyasa kendi regülasyonunu yaratacaktır. Enflasyonun hızla aşağıya çekildiği ortamda, enflasyon politikamızı aksaklığa uğratacak yuvarlamaya bağlı bir yükselişin yaşanacağını düşünmüyorum.'' 

     
</TEXT>
</DOC>
