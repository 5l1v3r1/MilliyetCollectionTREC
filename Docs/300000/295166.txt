<DOC>
<DOCNO> 295166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko24.html </URL>
<DATE> 2004/12/06/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Malezya Eski Başbakanı Dolarınızı, euroya çevirin ya da altın alın 
</HEADLINE>
<TEXT>

     Malezya eski Başbakanı Mahathir Muhammed, ülkelerin ve işadamlarının dolara olan bağımlılığını azaltmaları gerektiğini söyledi. 
     Konuşmacı olarak katıldığı bir konferansta Uzakdoğulu ekonomi yetkilileri ve işadamlarına seslenen Mahathir, ''Dolarlarınızı daha güvenilir paralar olan euro ve yene çevirin. Ya da altın alın. İngiliz Sterlini de dolardan güvenlidir'' diye konuştu. 
     Rezervlerin dolar olarak tutulmamasıyla ülkelerin petrol fiyatlarındaki yükselişten daha az etkileneceğini kaydeden Mahathir, ''Dolar artık ülkelerin refah seviyesinin gerçek göstergesi olamaz'' dedi. 
     ABD Başkanı Bush'un doların değer kaybı ve petrol fiyatlarının yükselişinin gerçek nedenini anlamış görünmediğini ifade eden Mahathir, ''Bush, ABD'nin rekor açıklarıyla ve hükümetinin savurganlık politikasıyla, ne doların tekrar değer kazanmasını sağlayabilir, ne de petrol fiyatlarını düşürebilir'' değerlendirmesinde bulundu. 
     
</TEXT>
</DOC>
