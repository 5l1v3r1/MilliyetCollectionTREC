<DOC>
<DOCNO> 275215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/spor/ydilmen.html </URL>
<DATE> 2004/09/27/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Rahat 
</HEADLINE>
<TEXT>



Galatasaray bu sezon oynayabileceği en rahat maçı oynadı. Gerçekten de sonuç çok kolay oldu. Gelecek haftalarda böyle bir maç bulacaklarını hiç zannetmiyorum. Galatasaray mutlaka bir çıkış içerisinde. Özellikle Ali Sami Yen'de ritmini buldu. Kendine güveni var. Sistemi de oturmuş durumda. Eh, iki tane forveti de bu ligin en iyilerinden. Savunmadaki Song ve Tomas düz oyuncular belki, ama hamleli oyuncular. Cihan her gün yerine ısınıyor, bunun ötesinde de maçın en iyisiydi. Solda Hakan Ünsal zaten yerine alışık. İki ön libero, aynı sistemde oynayan diğer takımlardaki ön liberolara göre daha özellikliler. Saidou'nun da, Ergün'ün de, sonradan oyuna giren Volkan'ın da hem pres zamanlamaları iyi, hem de pas yüzdeleri yüksek. Dönüşümlü olarak Saidou gittiğinde, diğer ön libero Ergün kalıyor. Ergün gittiğinde, Saidou kalıyor. İki kenar oyuncusu Hasan Şaş ve Baliç maç içinde istikrarsız grafik çiziyorlar. Ancak zaman zaman da olsa etkili ortalar yapıyorlar. Hem takım olarak bu durumda olacaksınız, hem de rakip, takım savunmasında çok ama çok dirençsiz olacak. Bir de ilk golü yedikten sonra disiplinden kopacak. O zaman bu skor kaçınılmaz. 

Tempoyu kendi ayarladı 
Galatasaray doksan dakika boyunca tempoyu kendisi ayarladı. Zaman zaman ayağa pas, zaman zaman da öne hücumlarla bir bakıma tempolu bir antrenman yaptılar. Bu skor, bu rahat oyun Hagi ve futbolcuların kendilerine güvenlerini ve kredilerini artırdı. Hataları yok muydu Mutlaka vardı. Örneğin Necati'nin ikinci yarı 20 dakika sağ çizgide, 20 dakika sol çizgide oynaması yanlıştı. Necati, Hakan'ın hemen yanı başında, özellikle oyun disiplininden kopan İstanbulspor önünde daha etkili olurdu. Saidou iki ön libero için ligimizin en iyi oyuncusu. Sırtı dönük top alabiliyor, öne doğru oynuyor. Conceiçao mu, Saidou mu derseniz, tartışmasız Saidou derim. 
Necati için de bir paragraf açmak istiyorum. Önlemi zor bir oyuncu. İki asist, bir gol, bir top direkten dönüyor. Yine şahsi fikrim kumaşının altında gol atıyor. Attığı golleri yeterli görmemesi lazım. 
Hakem antrenman niteliğinde geçen maçı hemen hemen hatasız tamamladı. Özellikle avantaj kuralını çok iyi uyguladı. 



</TEXT>
</DOC>
