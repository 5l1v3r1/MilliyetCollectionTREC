<DOC>
<DOCNO> 250219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko14.html </URL>
<DATE> 2004/06/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Şişecam kuruluşlarından yurt dışında yatırım atağı... 
</HEADLINE>
<TEXT>

     Şişecam kuruluşları Trakya Cam Sanayii A.Ş., Soda Sanayii A.Ş. ve Anadolu Cam Sanayii A.Ş., yurt dışında yatırım atağına geçti. 
     Trakya Cam'dan Borsa'ya gönderilen açıklamada, Bulgaristan'ın Targovishte kentinde yıllık 200 bin ton kapasiteli, yaklaşık 100 milyon dolar yatırımla bir düzcam fabrikasının, Hollanda'da yerleşik Trakya Cam Investment B.V. tarafından kurulacağının daha önce bildirildiği hatırlatıldı. 
     Açıklamaya göre, proje kapsamında Trakya Glass Bulgaria EAD, Trakya Cam Investment B.V. tarafından yüzde 100 sermaye payı ile tek ortaklı olarak kuruldu. 
     Bulgaristan hükümetinden arazi tahsisi alındığı, tapu işlemlerinin tamamlandığı, inşaat ve çevre uygunluk izinlerinin tamamlanma ve yapılacak yatırımlarla ilgili inşaat tekliflerinin değerlendirme aşamasında olduğu bildirildi. Fabrikanın temelinin önümüzdeki ayın ilk haftasında atılması bekleniyor. 
     Tahsis edilen aynı arazi içine yıllık bin ton kapasiteli ve yaklaşık 60 milyon dolar yatırım değeri bulunan Cam Ev Eşyası Fabrikası da kurulacak. 
     Düzcam ve Cam Ev Eşyası fabrikalarının Trakya Glass Bulgaria EAD hükmi şahsiyetinde tek çatı altında kurulması planlanıyor. Bu kapsamda Trakya Glass Bulgaria EAD'nin tek ortağı Trakya Cam Investment B.V.'nin sermaye yapısı, yatırım maliyeti, fizibilite değerleri ve nakit akım projeksiyonları dikkate alınarak yeniden düzenlenecek ve Paşabahçe Cam Sanayii ve Ticaret A.Ş., Trakya Cam Investment B.V.'ye iştirak edecek. 
     Açıklamada, yatırımın finansmanı için görüşmelerin devam ettiği, yüzde 50 özkaynak, yüzde 50 yabancı kaynak şeklinde düşünülen projenin finansmanı için IFC'den kredi temin çalışmalarının nihai aşamaya geldiği belirtildi. 
     
     SODA SANAYİİ 
     Soda Sanayii A.Ş. Yönetim Kurulu da, İtalyan Cromital S.p.A.'ın Cromital mevcut kayıtlı hisselerinin yüzde 50'si veya daha fazlasının satın alınmasına karar verdi. 
     Soda Sanayii A.Ş.'den Borsa'ya gönderilen açıklamada, şirket Yönetim Kurulu'nun, satın alma fiyatının saptanmasına, satın almayı gerçekleştirerek ve ilgili uygun taraflarla gereken anlaşma ve mutabakatları temin ederek, Cromital ve veya Cromital'in iştirakleri ve veya ortakları ile Soda Sanayii arasında ticari ve endüstriyel sinerji yaratmak üzere uzun vadeli ilişkileri tesis etmeye karar verdiği belirtildi. 
     Söz konusu hususlar için Yönetim Kurulu Başkanı Dr. Tevfik Ateş Kut, Yönetim Kurulu Üyesi Mehmet İhsan Orhon ve Planlama Müdürü Gizep Sayın yetkili kılındı. 
     
     ANADOLU CAM 
     Anadolu Cam Sanayii A.Ş. Yönetim Kurulu da, şirketin büyüme stratejisi doğrultusunda çevre ülkelerdeki yatırım potansiyellerinin değerlendirilmesi kararı aldı. 
     Anadolu Cam'dan Borsa'ya gönderilen açıklamaya göre, bu çerçevede yatırımcı şirket olarak, Hollanda kanunlarına göre kurulmuş olan Balsand B.V.'nin 6 milyon euro çıkarılmış sermayesine yüzde 51 oranında iştirak edilmesine ve Balsand B.V.'nin Rusya Vladimir bölgesinde kurulu cam ambalaj üretiminde kullanılan silisyum kumu üreten FormMat şirketine yüzde 48.5 oranında iştirakine onay verilmesine karar verildi. 
     Böylece Anadolu Cam'ın dolaylı iştiraki Ruscam şirketinin stratejik hammaddesinin tedariki güven altına alınacak. 
     
</TEXT>
</DOC>
