<DOC>
<DOCNO> 281482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun27.html </URL>
<DATE> 2004/10/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fransa Batı Şeria'daki duvar hukuka aykırı 
</HEADLINE>
<TEXT>

     Fransa Dışişleri Bakanı Michel Barnier, İsrail'in Batı Şeria'da inşa etmekte olduğu duvarın uluslararası hukuka aykırı olduğunu söyledi. 
     Tel Aviv'de bir üniversitede konuşan Barnier, ''Her ülke kendi güvenlik yöntemlerini tanımlar ve Fransa bu egemen seçimi tanır, ancak acaba bu uluslararası hukuka uygun mudur diye de sorar. Her halükarda, duvarın geçtiği hat uluslararası hukuka uygun değildir. Dünya tarihinde halklar arasındaki barışın duvarla ayrıldığı görülmüş müdür '' ifadesine yer verdi. 
     Avrupa'nın savaşı, sınır ve duvarları iyi tanıdığını belirten Barnier, ''Avrupa barışın inşa edildiğini ve barışın her şeyden önce zihinlerde erişildiğini bilir'' dedi. 
     İsrail ziyaretinin son gününde Barnier, Filistin lideri Yaser Arafat hakkında, İsraillilere ''Kimse kendi düşmanını kendisi seçmez'' yorumunda bulundu. Barnier, şunları söyledi 
     ''Tarih bize göstermiştir ki, kimse kendi düşmanını kendisi seçmez ve barışı da ancak düşmanla yapar. Burada Filistin Devlet Başkanı hakkında ne düşünüldüğünü ve onunla görüşenler hakkında ne denildiğini biliyorum. Bize göre Arafatsız bir şey yapılamayacağı gibi ona karşı da bir şey yapılamaz, onu hapis tutarak Filistin siyasi sisteminin yükselen kuşaklara açıldığını görme şansı azalır.'' İsrail'in çıkarının Filistin yönetiminin dağılıp parçalanmaya devam etmesinde değil, tersine, aşırı hareketleri kontrol edebilen ve inanılır bir muhatap gibi davranabilen güçlü bir Filistin'de olduğunu söyleyen Barnier, Filistin yönetiminin de yol haritasında kendisine düşen bütün zorunlulukları yerine getirmesi, terörle ve yolsuzlukla mücadele etmesi ve geniş çaplı reformları uygulaması gerektiğini ifade etti. 
     
</TEXT>
</DOC>
