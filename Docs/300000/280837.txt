<DOC>
<DOCNO> 280837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas14.html </URL>
<DATE> 2005/03/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Çocuklara balıkyağı yerine taze balık verin... 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Çocuk Sağlığı ve Hastalıkları Anabilim Dalı Öğretim Üyesi Prof. Dr. Şükrü Küçüködük, çocuklarda gereksiz balıkyağı kullanımının zeka ve vücut gelişimini olumsuz etkilediğini söyledi. 
     Küçüködük, çocuğunun zayıf olmasından, bir türlü kilo alamamasından endişe duyan annelerin büyük çoğunluğunun, çocuğunun gelişimini hızlandırmak için çevresinden aldığı tavsiyeler doğrultusunda doktora danışmadan çocuklarına hap olarak balıkyağı verdiklerine dikkat çekti. 
     Gereksiz balıkyağı kullanımının son derece yanlış olduğunu vurgulayan Küçüködük, çocukta gerekli tahliller yapılmadan, çocuğa balıkyağı vermenin doğru olmadığını söyledi. 
     Balıkyağında bol miktarda D vitamini olduğunu belirten Küçüködük, fazla D vitaminin vücutta bazı problemlere yol açtığına işaret ederek, şunları söyledi 
     ''Vücudun günlük D vitamini ihtiyacı 400 ünitedir. Fazla D vitamini vücutta kalsiyum birikmesi demektir. Vücuttaki fazla kalsiyuma biz hiperkalsem diyoruz. Hiperkalsemi çocuklarda erken kemikleşmeye neden olduğu için erken yaşlarda çocuğun boyu uzasa bile daha sonra boy uzaması durur. Hiperkalsemi santral sinir sistemini de olumsuz etkilediği için zeka gelişimini etkiler. Ayrıca fazla kalsiyum böbrek taşına da neden olmaktadır.'' Gerekli tahliller yapıldıktan sonra, çocuğun ihtiyacı olması durumunda balıkyağı önerdiklerini de anlatan Küçüködük, anneleri bu konuda uyararak, ''Anneler komşu tavsiyesiyle değil, doktor tavsiyesiyle çocuklarına balıkyağı vermelidir'' diye konuştu. 
     
     TAZE BALIKTAN VAZGEÇMEYİN 
     Küçüködük, çocukların sağlıklı gelişimi için balıkyağı yerine taze balık tüketiminin önemine de değinerek, çocukların vücut ve zeka gelişimi için taze balık tüketilmesini önerdi. 
     Bebeklerde 6. aydan sonra balık verilebileceğini belirten Küçüködük, omega3 ve omega6 yağ asitlerinin haricinde balıklarda bulunan fosforun çocukların zeka gelişimi için son derece önemli olduğunu vurguladı. 
     Küçüködük, çocukların haftada en az bir kez diğer hayvansal kaynaklı proteinlerin yanı sıra balık yemeleri gerektiğini söyledi. 
     
     BOL SUYLA HAŞLAMA 
     Mühendislik Fakültesi Gıda Mühendisliği Bölümü Öğretim Üyesi Yrd. Doç. Dr. Sadettin Turhan da, omega3 yağ asitleri bakımından özellikle beyaz etli balıkların zengin olduğunu belirtti. 
     Turhan, balıkların ızgara ya da kızartma yerine bol suyla haşlanarak ya da buğulama yöntemiyle pişirilmesini tavsiye etti. 
     
</TEXT>
</DOC>
