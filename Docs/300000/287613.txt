<DOC>
<DOCNO> 287613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/guncel/axgun02.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanan kuşlara ağıt 
</HEADLINE>
<TEXT>


Ankara'da Mogan Gölü yakınında çıkan yangında binlerce canlının diri diri yanmasına çok üzülen Rahşan Ecevit, duygularını dizelere dökerek anlattı 

ELİF KORAP İstanbul 

Ankara Mogan Gölü yakınındaki Karaoğlan Çayırı mevkiinde geçen hafta yaşanan yangın, edebiyata düşkünlüğüyle tanınan Rahşan Ecevit'i de çok üzdü. Binlerce canlının diri diri yandığı, yuvaların yok olduğu yangından çok etkilenen Ecevit, yazdığı şiirle duyduğu üzüntü ve acıyı anlattı. 
Alevler arasında kalan çok sayıda kuşun canlı canlı yanışı ve dayanılmaz çığlıkları, tüm doğa severler gibi Ecevit'i de derinden etkiledi. Hassas kişiliğiyle tanınan ve yaşadığı yoğun duyguları dizelere döken Rahşan Ecevit, "Mogan Gölü'nün kuşları" adını verdiği son şiirinde, sazlık alanı yok etmek uğruna bir doğa felaketine neden olanlara seslendi. 
Rahşan Ecevit, şiirinde yer verdiği "Sazlıktan kurtulmak isteyenler daha insanca bir yol bulamazlar mıydı" dizeleriyle de yangının bilinçli çıkarıldığına olan inancını vurguladı. 
İtfaiyenin yolu bulamaması nedeniyle saatlerce süren ve 30 dönümlük bir arazide etkili olan yangında, 10 dönümlük sazlık küllerle kaplanmıştı. Karatavuk, karabatak, su çulluğu, ördek, kaz ve martı gibi su kuşlarının yuvalarının yok olduğu yangında, uçmaya henüz çıkmış en fazla 2 aylık yavru kuşlar da kaçamamışlardı. 

Talihsiz göl 
Mogan Gölü'ndeki rekreasyon çalışmalarının kuş yuvalarına zarar vermemesi için yetkililer uyarılmış, konunun AB Çevre Komisyonu'na taşınması gündeme gelmişti. Tartışmaların ardından çıkan yangında büyük bir alan zarar gördü. 

Mogan Gölü'nün kuşları 
Geçen gün sazlar ateşe verildi Mogan'da 
alev alev kanatları havalandı kuşlar 
düştüler Mogan'ın ısınan sularına 
yetmedi ömürleri yavrularını kurtarmaya 
kavruldu onlar da sazlarla birlikte 
sarı boncuk gözleri kapanmış 
yavaş yavaş gömüldüler sulara 
yerle göğün bağıydılar 
yaşamın cıvıltısıydılar 
hem de Allah'ın yaradılmışları 
kimselere zararları yoktu 
sazlardan kurtulmak isteyenler 
daha insanca bir yol bulamazlar mıydı 
Kasım 2004 - Rahşan Ecevit 


</TEXT>
</DOC>
