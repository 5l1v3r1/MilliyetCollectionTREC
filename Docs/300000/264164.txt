<DOC>
<DOCNO> 264164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur11.html </URL>
<DATE> 2004/08/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Özel halk otobüsü şoförü şikayette bulundu 
</HEADLINE>
<TEXT>

     Antalya'da özel halk otobüsü şoförü, sigortasız işçi çalıştırdıkları ve gelirlerini düşük göstererek vergi kaçırdıkları iddiasıyla SSK, Bölge Çalışma Müdürlüğü, Antalya Defterdarlığı ile Başbakanlık Teftiş Kurulu Başkanlığı'na şikayette bulundu. 
     Özel Halk Otobüsleri Kooperatifi üyesi bir işletmecinin yanında 7 yıl otobüs şoförü olarak çalışan Ekrem Çiçek 38 , AA muhabirine yaptığı açıklamada, sigortasız çalıştırıldığını öğrenince, işverenden sigorta yapılmasını istediğini söyledi. Bu talebinin kabul edilmediğini ve işten çıkarıldığını iddia eden Çiçek, Antalya Özel Halk Otobüsleri işletmelerinde çalışan 500'e yakın şoförün büyük bölümünün sigortası olmadığını ve işletmelerin çok düşük gelir gösterdiklerini ileri sürdü. 
     Bu durumu SSK, Bölge Çalışma Müdürlüğü ile Antalya Defterdarlığı'na bildirdiğini ifade eden Çiçek, iki aydır cevap alamadığını bu yüzden Başbakanlık Teftiş Kurulu Başkanlığı'na şikayette bulunduğunu söyledi. 
     Çiçek, Başbakanlık Teftiş Kurulu Başkanlığı'na gönderdiği şikayet dilekçesinde, iki özel halk otobüsünde şoför işçi olarak çalışmak üzere 28 Mart 1997'de işe girdiğini belirtti. Çiçek, bu tarihten itibaren sigorta primlerinin yatırılmadığını, hiç izin kullanmadığını, ekonomik ve sosyal haklarının verilmediğini öne sürdü. Çiçek, dilekçesinde ayrıca, özel halk otobüslerinin kullandıkları akaryakıt bedellerinin ve miktarları ile gelirlerinin çok düşük gösterildiğini, çok büyük miktarlarda vergi kaçırıldığını iddia etti. 
     Özel Halk Otobüsleri İşletmecileri Kooperatifi Başkanı Şah Ali İnce ise, sigortasız işçi çalıştırıldığı iddialarının gerçeği yansıtmadığını, gelirlerin ise düzenli olarak gerçek rakamlarla gösterildiğini söyledi. 
     
</TEXT>
</DOC>
