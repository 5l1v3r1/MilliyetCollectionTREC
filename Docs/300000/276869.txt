<DOC>
<DOCNO> 276869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/siyaset/axsiy01.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Napolyon da korkar 
</HEADLINE>
<TEXT>


Arınç, Meclis Başkanlığı seçimi için, "Napolyon bile imtihandan korkarmış. Tatlı bir heyecan içindeyim. AKP'nin desteği şart" dedi 

ANKARA Milliyet 


TBMM'de ilk gün adaylık başvurusu yapılmazken, TBMM Başkanlığı, olası başvurular için hafta sonu da Meclis'i açık tutmaya karar verdi. 
TBMM'nin 22. dönem ilk yasama yılında ilk turda Meclis Başkanı seçilen ve 2 yasama yılı boyunca bu görevi yürüten AKP Manisa Milletvekili Bülent Arınç'ın kendiliğinden aday olmayacağı, AKP'liler tarafından aday gösterileceği belirtiliyor. 
Seçim sürecinde "dikkatli" bir uslup sergileyen Arınç, "türban" nedeniyle resepsiyonlara, "ev sahibesi" olarak getiremediği eşi Münevver Arınç'ı, TBMM'nin açılış resepsiyonuna da "konuk" olmasına rağmen getirmedi. 
Kendisini, "adayım" diye ilan eden Başbakan Erdoğan'ın yanından gece boyunca hiç ayrılmayan Arınç, Erdoğan'ı arabasına kadar da uğurladı. 
"Napolyon bile imtihandan korkarmış" diyen Arınç, seçimle ilgili tatlı bir heyecan içinde olduğunu söyledi. Seçimin ilk gün sonuçlanacağını söyleyen Arınç, başkanın AKP'den seçileceğini bu nedenle grubun ağırlıklı desteğinin alınması gerektiğini vurgulayarak parti içindeki rakiplerine mesaj gönderdi. 
Arınç, resepsiyonda karşılaştığı ABD'nin Ankara Büyükelçisi Eric Edelman'ın, "Sizi ne zaman yine Meclis Başkanı göreceğiz " sorusuna, "Bizim seçimler, ABD'den önce. 7 Ekim'de sonuç belli olur. Karşımda Kerry yok" yanıtını verdi. Edelman da "Bu çok iyi. Bizimki başa baş olacak" dedi. 




</TEXT>
</DOC>
