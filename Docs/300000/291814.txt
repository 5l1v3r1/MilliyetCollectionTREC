<DOC>
<DOCNO> 291814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur11.html </URL>
<DATE> 2004/11/24/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Kadın taksiciye haciz 
</HEADLINE>
<TEXT>

     Halil TEKİN- Anıl BAYRAKTAR DHA 

BARTIN'ın tek kadın taksicisi olan Nurhan Yılancı, 4 yıl önce kendisine tecavüze kalkıştığı iddiasıyla öldürdüğü Lütfi Karataş'ın yakınlarının açtığı rdavada 40 milyar lira tazminat ödemeye mahkum oldu. Ceza davasında da 6 yıl 8 ay hapse mahkum olan kadın taksici Yılancı, tazminatı ödeyemeyince taksisine ve evine haciz konuldu., Bartın'a bağlı Demirciler Mahallesi'nde oturan Nurhan Yılancı, 1987 yılında B sınıfı ehliyet aldı ve satın aldığı 74 T 0145 plakalı taksisiyle 1993 yılından itibaren taksicilik yapmaya başladı. Yılancı, 2000 yılında taksiye müşteri olarak binen Lütfi Karataş'ın evine gelerek kendisine tecavüz etmeye kalkıştığı için öldürdüğü gerekçesiyle tutuklandı. Nurhan Yılancı, 15 ay tutuklu kaldıktan sonra tahliye edildi. Yılancı daha sonra süren davada 6 yıl 8 ay hapis cezasına çarptırıldı. İnfaz yasası uyarınca tutuklu kaldığı süre göz önüne alınarak yeniden tutuklanmasına gerek duyulmadı. 
     Bu arada ölen Lütfi Karataş'ın yakınları Nurhan Yılancı aleyhine 40 milyar liralık tazminat davası açarak kazandı. Dava sonunda Yılancı'nın taksisine ve evine haciz konuldu. Taksisinin hacizde olması nedeniyle 1 haftadan bu yana arkadaşının taksisinde yövmiye karşılığı şoförlük yaptığını belirten Nurhan Yılancı, şöyle dedi 
     "Bir müşteri gece evime gelerek taksiyle bir yere gitmek istediğini söyledi. Art niyetliydi. Aramızda çıkan tartışma sonrasında cinayeti işledim. Cezamı çekmeme rağmen karşı tarafın ailesi bana maddi ve manevi tazminat davası açtı. Dava sonrası temyiz kararı beklenmeden evime ve arabama haciz konuldu. Şu an evim ve arabam satılmayı bekliyor. Cezaevinden çıktıktan sonra geçimimi yine taksi şoförlüğünden sağlıyordum. Arabama haciz konulunca bir arkadaşımın taksisinde şoför olarak çalışmaya başladım. Kazandığım parayla bu yükün altından kalkmam mümkün değil. Bunun için meslektaşlarımdan, federasyondan, kadın dernekleri ve hayırseverlerden yardım bekliyorum.'' 
     
</TEXT>
</DOC>
