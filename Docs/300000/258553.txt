<DOC>
<DOCNO> 258553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo17.html </URL>
<DATE> 2004/07/27/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yıldırım Daum ile yarın görüşeceğiz... 
</HEADLINE>
<TEXT>

     Fenerbahçe Kulübü Başkanı Aziz Yıldırım, teknik direktör Christoph Daum'un, Almanya kampı sırasında yaptığı ve bazı yöneticileri eleştirdiği açıklamaları üzerine düzenlediği basın toplantısında, ''Bu açıklamayı yapan, kurumun bir çalışanıdır. Kurum çalışanları 'İşvereni istemiyorum' diyemez'' dedi. 
     Daum'un açıklamalarının ardından, bugün gazetelerin birinci sayfalarında da Alman teknik adamın, asbaşkan Murat Özaydınlı'ya tepkisi olduğu şeklinde haberlerin yer aldığını hatırlatan Yıldırım, ''İsterdim ki biri bu haberin altına imza atsın. İnsanların yaşamlarına, kişiliklerine bakmadan böyle bir yazı koyamazsınız. Koyarsanız ayıp olur. Çok üzüldük, kınıyorum'' diye konuştu. 
     Aziz Yıldırım, şöyle devam etti 
     ''Fenerbahçe Kulübü bir kurumdur. İdare eden de yönetim kuruludur. Fenerbahçe'yi her konuda idare etmek, işlevsel hale getirmek yönetimin görevidir. Daum ile Almanya'ya gitmeden önce ben, Nihat Özdemir, Hakan Bilal Kutlualp ve Murat Özaydınlı konuştuk. Doğru ve yanlış gördüklerimizi anlattık. Rahatsızlık duyduğu, yanlış bulduğu şeyler olabilir. Ama bunu medyaya konuşmamalıydı. Ya yönetimle konuşarak çözümleyebilirdi ya da yönetimin kararı doğrultusunda hareket edebilirdi. Bunları söyleyen, kurumun bir çalışanı. Kurum çalışanları 'İşvereni istemiyorum' diyemez.'' 
     
     GÖRÜŞME YARIN 

     Aziz Yıldırım, Daum'u yarın saat 11.00'de toplantıya çağırdığını, yaptığı açıklamalar konusunda kendisiyle görüşeceklerini, bu görüşmenin sonucunu da hemen ardından medyaya açıklayacağını söyledi. 
     Daum'un açıklamalarıyla ilgili TV görüntü kasetlerini henüz izlemediğini, seyrettikten sonra kendisine de soracağını anlatan Yıldırım, Fenerbahçe'nin menfaatlerini korumaya mecbur olduklarını vurgulayarak, ''Bir gün daha bekleyin. Yönetimin alacağı kararı size yarın açıklayacağım. Her yaptığımız konu Fenerbahçe'nin menfaatleri içindir. Fenerbahçe Kulübü bir kurumdur. Bu kurumun üstüne kişiler, başkan da olsa çıkamaz. Burada alınacak karar yönetim kurulunun kararı olacaktır ve bu karara da hepimiz saygı göstereceğiz'' dedi. 
     
     İZMİR'DE HAZIRLIK MAÇLARI 

     Aziz Yıldırım, hafta sonunda İzmir'de oynamayı planladıkları hazırlık maçlarına da değinerek, kalp krizi sonucu ölen İzmir Büyükşehir Belediye Başkanı Ahmet Piriştina anısına İzmir Karması ile karşılaşacaklarını söyledi. 
     İtalya'nın Juventus takımı ile de İzmir'de maç yapma konusunda anlaştıklarını, uçak sorununu halletmeleri halinde İzmir'de hafta sonunda 2 maç oynayacaklarını belirten Yıldırım, ''Hem Piriştina'yı anmak, hem de Ege'deki taraftarlarımızın Fenerbahçe'yi izlemesini istiyoruz. Bu maçlardan elde edilecek gelirin bir bölümü de Ahmet Piriştina'nın kurduğu bir vakfa bağışlanacak'' dedi. 

     
</TEXT>
</DOC>
