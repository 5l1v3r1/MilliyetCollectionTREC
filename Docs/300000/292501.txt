<DOC>
<DOCNO> 292501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/ekonomi/eko02.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez'in rezerv yapısı değişmez 
</HEADLINE>
<TEXT>


Merkez Bankası Başkanı Serdengeçti, paritedeki euro lehine gelişimin, Türkiye'nin döviz rezervi yapısını değiştirmesini gerektirmediğini bildirdi 

ANKARA Milliyet 

Merkez Bankası Başkanı Süreyya Serdengeçti, Rusya'nın döviz rezervleri bileşiminde euroya ağırlık verme kararının salt ekonomik gerekçelere dayandığını söyledi. Türkiye'nin rezerv yapısını değiştirmesinin beklenemeyeceğini belirten Serdengeçti, "Başta işçi hesapları olmak üzere yükümlülüklerimizin önemli bölümü Avrupa paraları cinsinden. Bu nedenle euro ağırlığı devam eder" dedi. 
Serdengeçti, Yabancı Sermaye Derneği'nin önceki akşam Ankara'da düzenlenen resepsiyonunda gazetecilerin sorularını yanıtladı. Rusya'nın rezerv bileşiminde dolar ağırlığını azaltma kararının ekonomik olmaktan çok başka gerekçelere dayandığını düşündüklerini belirten Serdengeçti, "Rusya'nın tavrını biz de tartışıyoruz. Tabii euroya doğru zamanda mı geçiyorlar diye sormak gerekir" dedi. 

'Zamanında zam yapın' 
Serdengeçti, 2005'te yüzde 8'lik enflasyon hedefinde küçük sapmalar olabileceği uyarısında bulundu. Tarım ve enerji fiyatlarının tahmin edilemeyeceğini belirten Serdengeçti, hükümetten, 'ihtiyaç varsa akaryakıt ürünlerine zamanında zam yapmasını' istedi. Serdengeçti, dünya petrol fiyatlarının varil başına 80 dolara ulaşabileceği ya da 50 doların çok altına inebileceği yönünde pek çok rapor okuduğunu anlatırken, "Varil fiyatı 25 - 26 dolar civarındayken, Ruslarla bir görüşmemiz olmuştu. Onlar o zaman samimi biçimde fiyatların aşağı geleceğini söylemişti. Ama biz 50 dolarları gördük" diye konuştu. 
Merkez Bankası'nın resmi internet sitesini yenilediklerini ve veri tabanına daha rahat ulaşılması için gayret gösterdiklerini belirten Serdengeçti "Değişiklikleri, bize gelen isteklere göre yapıyoruz. İsteklerin hepsini bizzat ben okuyorum. Eğer eleştirileriniz varsa lütfen yazın. Biz de müşterinin ihtiyacına göre veri tabanını daha da geliştereceğiz" dedi. 


</TEXT>
</DOC>
