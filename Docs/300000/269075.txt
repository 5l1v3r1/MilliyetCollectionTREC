<DOC>
<DOCNO> 269075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonyas04.html </URL>
<DATE> 2004/09/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Her ağrıda kaplıcaya gitmeyin... 
</HEADLINE>
<TEXT>

     Selçuk Üniversitesi Öğretim Üyesi Doç. Dr. Recep Tunç, vücudunda ağrı-sızı hisseden kişilerin doktora danışmadan kaplıca ya da deniz kumunda çare aradığı belirtilerek, ''İltihapsız romatizmalara kaplıca ve kum iyi gelirken iltihaplı hastalıklarda uygulanan sıcak, kişiyi daha da kötü duruma sürükler'' dedi. 
     SÜ İç Hastalıkları Romatoloji Ana Bilim Dalı Başkanı Doç. Dr. Recep Tunç, AA muhabirine yaptığı açıklamada, vücudun hareket etmesini sağlayan kaslar, kemikler, eklemler ve bu yapıları birleştiren bağlarda, ağrı ve hareket kısıtlılığına neden olan hastalıklar olarak bilinen romatizmanın, birçok doktor da dahil, çok fazla kişi tarafından yeterince bilinmediğini söyledi. 
     Romatizmal hastalıkların çok sayıda çeşidi bulunduğunu ifade eden Tunç, bu yüzden hastalığa bağlı olarak çok değişik tedavi yöntemlerinin kullanıldığını bildirdi. 
     Halk arasında vücudun bir yerinde ortaya çıkan ağrının hemen romatizma olarak adlandırıldığını dile getiren Tunç, ''Vücudunda ağrısı sızısı birçok kişi, soluğu kaplıca ya da deniz kumunda alıyor. Hastalığın teşhisi konmadan bilinçsizce tedavi yoluna gidiyor'' dedi. 
     Tunç, bu tür davranışların, hastalıkları tedavi etmek yerine daha da kötü duruma getirebileceğini belirterek, şunları kaydetti 
     ''Öncelikle romatizmanın, soğuk algınlığıyla doğrudan bir bağlantısı yok. Ayrıca romatizma iltihapsız ve iltihaplı olarak ikiye ayrılır. İltihapsız romatizmalara kaplıca ve kum iyi gelirken, iltihaplı hastalıklarda uygulanan sıcak, kişiyi daha da kötü duruma sokar. Zaten doktorlar, iltihapsız ağrılarda kaplıca suyu gibi sıcak tatbikleri önerir. Bu tür hastalarda soğuk daha fazla ağrı yapar.'' İltihaplı romatizmal hastalıklarda ise sıcak uygulamasının, hastalığın daha fazla yayılmasına yol açacağını vurgulayan Tunç, ''Bu hastalara da soğuk iyi gelir. Ancak ülkemizde kaplıca tanıtımları yapılırken, Romatizma hastalıklarına iyi geliyor sloganı, herhangi bir ayrım yapılmadan sıklıkla kullanılıyor. Ancak bu iyi gelme durumu, her türlü romatizmal hastalıkları kapsamıyor. Burada bir ayrımın yapılmaması çok tehlikeli'' diye konuştu. 
     
</TEXT>
</DOC>
