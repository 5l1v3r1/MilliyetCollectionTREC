<DOC>
<DOCNO> 254303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/spor/axspo01.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex samba yaptı 
</HEADLINE>
<TEXT>


Fenerbahçe'nin Brezilyalısı, 10 numaralı formayla kaptan olarak çıktığı Şili maçında döktürdü. Fabiano'nun golünün pasını vererek, Güney Amerika Kupası'nda ülkesinin ilk sınavını galibiyetle kapatmasını sağladı 

YUSUF DURSUN 


Tam not aldı 
SARI - Lacivertli yönetimin büyük uğraşlardan sonra üç yıllık kontrat yaparak renklerine bağladığı Alex de Souza, Amerika Kupası'nda C Grubu'nda yer alan Brezilya forması altında çıktığı ilk maçta büyük beğeni topladı. Şili önünde 90 dakika boyunca görev alan ve sahaya kaptan olarak çıkan sambacı, yaptığı asistle zorlu mücadeleyi 1 - 0 kazanan takımının galibiyetinde de başrolü oynadı. 

Yüzler gülüyor 
ALEX, 90. dakikada kullandığı korner atışında topu bir dönem Fenerbahçe'nin de transfer listesine giren Luis Fabiano ile buluşturup, golün hazırlayıcısı oldu. 10 numaralı formayı giyen ve şık hareketleri ile dikkati çeken Alex'in formunun zirvesinde oluşu Fenerbahçe'de sevinç yarattı. Bu sonucun ardından, Brezilya, Kosta Rika'yı 1-0 mağlup eden Paraguay ile birlikte grupta liderliği paylaştı. 

Ölümsüz aşk 
FENERBAHÇE'NİN geçtiğimiz yılki şampiyonluğunda büyük pay sahibi olan Luciano'nun, eşine olan sevgisi dövmesine de yansıdı. Sağlık kontrolleri için yapılan muayene sırasında soyunan Brezilyalı oyuncunun sırtında "Viviane, seni daima seveceğim" şeklindeki yazı dikkati çekti. Luciano, bu şekilde sevgisini ölümsüzleştirdiğini söyledi. 

Fenerbahçe'de sağlık günü 

Genel tarama 
PAZARTESİ günü başlayacak Almanya kampı için geri sayıma geçen Fenerbahçe'de dün sağlık taraması yapıldı. Teknik Direktör Christoph Daum ve ekibi ile daha önce kontrolden geçen Fabiano ve Önder dışında, bütün futbolcular, idari menajer Volkan Ballı ile birlikte Özel Acıbadem Hastanesi'nde tepeden tırnağa muayene oldu. Kan ve idrar örnekleri alınan oyunculara daha sonra efor testi uygulandı. 

Servet'in korkusu 
KALP muayenesinin ardından ise kulak-burun-boğaz, göz, iç hastalıkları ve genel cerrahi servislerinde oyuncular kontrole tabi tutuldu. Kan örneği alınırken başta Servet olmak üzere, bazı oyuncular iğne korkusu nedeniyle oldukça heyecanlandı. Mehmet Yozgatlı ise kısa süreli fenalık geçirdi. Kulübün sağlık heyeti de, yapılan testler sırasında hastanede hazır bulundu. 

Rüştü sabır taşırdı 

Barcelona Başkan Yardımcısı Sando Rosell, ikisi Türkiye'den üç transfer teklifi gelen milli kaleciyi sert bir dille eleştirdi 

MEHMET ÇİFTÇİ 


Suçlamada bulundu 
İSPANYOL kulübünün başkan yardımcısı Sandro Rosell, düzenlediği basın toplantısında, Rüştü Reçber'i transfer görüşmelerinde yavaş davranmakla suçladı. Milli kaleciye ikisi Türkiye, biri de Fransa'dan olmak üzere üç resmi teklif geldiğini, ancak Rüştü'nün hiçbirine "evet" cevabı vermediğini söyledi. 

5 gün süre verildi 
RÜŞTÜ'NÜN teklifleri değerlendirmesini isteyen Rosell, Barcelona'da kalması halinde kendisinin ilk 18'e girmesinin zor olduğunu öne sürdü. Başkan yardımcısı, "Rüştü'ye düşünmesi için 15 Temmuz'a kadar süre verdik. Bizim düşüncemiz bir yıl başka bir kulüpte kiralık oynaması" diye konuştu. 

Yıldırım zirve 
BAŞKAN Aziz Yıldırım, Almanya kampı öncesi Teknik Direktör Daum ile bir araya gelerek, durum değerlendirmesi yapacak. Yıldırım'ın, Alman hocayı evinde misafir edeceği, bu toplantıda transferin yanı sıra, ikili arasında son dönemde başlayan görüş ayrılıklarının masaya yatırılacağı öğrenildi. Öte yandan Sarı - Lacivertliler, dün öğleden sonra yaptıkları tek çalışma ile yeni sezon hazırlıklarını sürdürdüler. 

1 trilyonluk ek kaynak 

YUSUF KOBAL 

156 koltuk yapıldı 
ŞÜKRÜ Saracoğlu Stadı'ndaki yeni düzenlemeler, Fenerbahçe'nin kasasına da ekstra gelir sağlıyor. Son olarak yönetim, futbolcuların çıkış tünelini iptal ederek, bu bölüme 156 adet koltuk yerleştirmişti. Sahayı en iyi gören yer olması nedeniyle bu koltuklara daha satışa çıkarılmadan talep başladı. 

Kapış kapış gidiyor 
LOCALARDAN sonra stadın en değerli koltukları kabul edilen bu yeni bölmeden Sarı - Lacivertliler, bu sezon için yaklaşık 1 trilyon liralık gelir bekliyor. Peşin olarak 3 milyar 600 milyon liraya satılan koltukların, büyük bir bölümünün kiralandığı, kısa süre içinde tamamen tükeneceği bildirildi. 

Bayanlarda işlem tamam 
BASKETBOLDA bayanlarda iç transferi tamamlayan Fenerbahçe, dün de üç oyuncu ile birer yıllık sözleşme imzaladı. BOTAŞ Spor'dan alınan Şaziye, Migrosspor'dan transfer edilen Nazlı ve geçen sezon sakatlığı nedeniyle forma giyemeyen Yulia'nın imzası için kulüp binasında tören düzenlendi. Şube sorumlusu Işık Eyigüngör, yeni sezonda çıtayı daha da yükselteceklerini söyledi. 


</TEXT>
</DOC>
