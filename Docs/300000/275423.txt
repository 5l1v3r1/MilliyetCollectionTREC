<DOC>
<DOCNO> 275423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas03.html </URL>
<DATE> 2004/09/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
'Dudaktan Kalbe'nin üçüncü versiyonu çekiliyor 
</HEADLINE>
<TEXT>

     Cesur SERT İZMİR, DHA 
TÜRK edebiyatının ünlü yazarlarından Reşat Nuri Güntekin'in 'Dudaktan Kalbe' adlı eseri TRT tarafından üçüncü kez sinema filmi olarak çekiliyor. 
     İlk kez 1951 yılında beyaz perdeye aktarılan film, yönetmen Ülkü Erakalın tarafından 1964 yılında tekrar çekildi. Dönemin yıldızları Cüneyt Arkın ve Hülya Koçyiğit'in başrollerinde oynadığı film 40 yıl aradan sonra bir kez daha Erakalın tarafından sinema filmi olarak TRT ekralarına gelecek. 
     Başrollerini Gökhan Arsoy, İpek Tuzcuoğlu, Murat Soydan, Vatan Şaşmaz'ın oynağı filmde eski İzmir Milletvekili Süha Tanık da konuk oyuncu olarak setteki yerini aldı. 
     Dudaktan Kalbe'nin çekimlerine Güner Ailesi'ne ait İsabey'deki Sevilen Bağları'nda başlandı. Sevilen Bağları'nın yanı sıra İzmir merkez, Bayındır ve Urla'daki değişik mekanlarda çekilecek film 90 dakika olacak. 
     TRT için 10 eski Türk filmini tekrar çekeceğini belirten Ülkü Erakalın, "Paydos ve Üvey Ana'dan sonra Dudaktan Kalbe'nin çekimlerine İzmir'de keyifli ve neşeli bir şekilde başladık. Genç ve tecrübeli oyuncularla güzel bir projeye imza atıyorum. İpek Tuzcuoğlu, Gökhan Arsoy, Murat Soydan, Vatan Şaşmaz gerçekten çok iyi bir performans sergiliyor. Üçüncü versiyon Dudaktan Kalbe'nin büyük ilgi göreceğine inanıyorum'' dedi. 
     
</TEXT>
</DOC>
