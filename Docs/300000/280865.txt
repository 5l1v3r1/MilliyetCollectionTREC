<DOC>
<DOCNO> 280865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/guncel/gun03.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalıda kalan piyano satılık 
</HEADLINE>
<TEXT>


Aksoy'un geçen hafta satılan yalısında bıraktığı piyano, 35 milyar liradan açık artırmaya çıkıyor 

LUBE AYAR İstanbul 

El konulan İktisat Bankası'nın eski sahibi Erol Aksoy'un borçlarına karşılık haczettiği Tahsin Bey Yalısı'nı geçen hafta 22.2 trilyona satan Tasarruf Mevduatı Sigorta Fonu TMSF , bu hafta da Aksoylar'ın yalıda kalan piyanosunu açık artırmaya sunacak. 
TMSF, geçen hafta önce Aksoy'un yalısından haczettiği 106 adet tablo ve antikanın satışından 1 trilyon 787 milyar lira gelir elde etti. TMSF, bu satıştan 2 gün sonra Aksoylar'ın Yeniköy'deki Tahsin Bey Yalısı'nı 22 trilyon 245 milyar liraya Sabancı Holding Perakende ve Gıda Grup Başkanı Haluk Dinçer'e sattı. 
Eşyalarını toplayan Aksoy, yalının salonundaki piyanoyu bıraktı. Yalıyla birlikte haczedilen piyano da Fon'a kaldı. TMSF, 1990 yapımı 2 metrelik Bösendorfer marka piyano için 35 milyar, sandalyesi için 300 milyon lira muhammen bedel belirledi. Açık artırma, 22 Ekim'de yalıda gerçekleştirilecek. Piyano için verilen bedel muhammen değerinin yüzde 75'inden az olursa, ikinci satış 28 Ekim'de olacak. 


</TEXT>
</DOC>
