<DOC>
<DOCNO> 290950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/ekonomi/eko04.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar daha da aşağı düşecek 
</HEADLINE>
<TEXT>


Bu hafta 2004 yılının en yüklü vergi ödemeleri yapılacak. Öte yandan Hazine'nin döviz ödemesine karşılık döviz cinsi itfa açmaması ve euro - dolar paritesinde beklenen yükseliş nedeniyle dolar kurunun 1.430.000 seviyelerine gerilemesini bekliyoruz 

Finans atölyesi SONGÜL HATISARU 

Dolardaki kan kaybı sürüyor. Kur cuma kapanışında 1.443.000 seviyesine kadar geriledi. Düşüşün devam edebileceği korkusu bu para birimine yatırım yapan yatırımcıların en büyük kabusu. Cari açığa karşın yurtiçi piyasalarda dolardaki gerilemenin en büyük nedeni parite etkisi. 
Paritede euro lehinde yaşanan yükselişin temel nedeni ise ABD'nin devasa bütçe ve dış ticaret açığı. G - 20 grubunun maliye bakanları ve merkez bankası başkanlarının Berlin'de yapılan yıllık toplantısında da zaman zaman euro - dolar paritesi gündeme taşındı. Fakat G - 20 toplantısında yapılan açıklamalardan edindiğimiz izlenim maliye bakanlarının dolardaki değer kaybından endişeli oldukları ancak herhangi bir müdahele konusunda şu an için fikir birliği içinde olmadıkları yönünde. Nitekim dün akşam itibariyle euro - dolar paritesinin 1.3030 seviyesinde olması da G - 20 toplantısının beklenildiği gibi parite üzerinde etki yaratmadığını gösterdi. 

AB'nin gücü sınırlı 
ABD büyük bütçe ve dış ticaret açığının sadece kendisinin sorunu olmadığını, AB ülkelerinin de büyümek için tedbirler alması gerektiği argümanına sarılmış görünüyor. 
AB ülkeleri ise ABD'nin tedbir almasından yana. Ancak ABD hızla büyüyen cari açığını azaltmak için doğal olarak daha bir süre zayıf dolar politikasına devam edecek gibi görünüyor. AB ülkeleri ise baskı yapsa dahi dolardaki değer kaybı tehdit oluşturacak noktaya gelene kadar seyirci konumunda kalacak gibi. 
Çünkü dolardaki değer kaybı ABD ekenomisindeki zayıflıktan kaynaklandığı için AB ülkelerinin euro satıp dolar alarak kısa vadede pariteyi etkilemesi zor. 
Uluslararası yatırımcılar orta vadede ABD ekenomisine güvenmedikleri için dolar satmayı tercih ediyor. Kaldı ki rezervlerini dolar cinsinden tutan Asya ülkelerinde dolara gelen satış dalgası da AB'nin müdahale gücünü kısıtlıyor. 

Umut Japonlar'da 
Japon ekonomisinin zayıf dolara tahammül etme gücü Avrupa Birliği ekonomilerine göre daha düşük. Japon yeninin hızla değer kazanması Japonya'nın ihracat rekabetini azaltıyor. Nitekim dolar - yen paritesi 1999 sonundan bu yana en düşük noktalara yani 103.5 seviyesine kadar geriledi. Parite 102'nin altına düştüğünde Merkez Bankası'nın müdahele etmesi bekleniyor. 

Paritede 1.3060 seviyesi hacimli aşılırsa... HABER ANALİZ 
Teknik olarak bakıldığında tarihi zirvelerini zorlayan euro - dolar paritesinin 1.3060 seviyesini hacimli olarak kırması durumunda herkesin çok konuştuğu 1.350 seviyesine doğru bir hareket gözlemleyebiliriz. 
İç piyasada ise euro - dolar paritesinde beklenen yukarı yönlü hareketin bu hafta Türkiye'de yaşanacak gelişmelerle birlikte değerlendirildiğinde dolar kurunun 1.430.000 seviyesine gerilemesini bekliyoruz. Çünkü euro - dolar paritesindeki yükseliş içeride de dolar kurunun gerilemesine neden olacak. 
Ayrıca Hazine'nin bu hafta yapacağı 670 trilyon TL tutarındaki döviz cinsi itfasına karşılık herhangi bir döviz cinsi veya dövize endeksli ihale açmamış olması piyasadaki döviz likiditesinin artacağı anlamına geldiğinden dolar kuru üzerinde aşağı yöndeki baskıyı artırabilir. 
Buna ek olarak bu hafta 2004 yılının en yüklü vergi ödemeleri yapılacağından kurumlar vergisi KDV, ÖTV ve bu yüklü vergi ödemeleri sırasında TL likiditesininzaten sıkışık olduğu düşünüldüğünde özellikle kurumların döviz satıp TL ödemelerini yapması beklenmeli. 
Bu üç gelişmeyi birleştirdiğimizde bu hafta dolar kurunun 1.445.000 binli seviyelerden 1.430.000'lara hareket edebileceğini öngörüyüruz. 


</TEXT>
</DOC>
