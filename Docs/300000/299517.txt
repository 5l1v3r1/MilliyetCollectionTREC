<DOC>
<DOCNO> 299517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy12.html </URL>
<DATE> 2004/12/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
CHP'li Koç "Bakan Şener, Erol Evcil ile ne görüştüğünü açıklasın" 
</HEADLINE>
<TEXT>

     CHP Grup Başkanvekili Haluk Koç, Devlet Bakanı ve Başbakan Yardımcısı Abdüllatif Şener'in, bir cinayete adı karışan ve çete sanığı olan İşadamı Erol Evcil'le görüştüğünü ileri sürerek, ''Sayın Devlet Bakanı ve Başbakan Yardımcısı Abdüllatif Şener'e soruyorum. Erol Evcil'le ne görüştünüz '' dedi. 
     Koç, bazı CHP milletvekilleri ile birlikte TBMM'de düzenlediği basın toplantısında, Başbakan Yardımcısı Abdüllatif Şener'in Erol Evcil ile ilişkisinin ortaya çıkarılması gerektiğini söyledi. 
     Alaattin Çakıcı ve dönemin Devlet Bakanı Eyüp Aşık arasındaki bir telefon konuşmasının 23 Eylül 1998 tarihinde basında yer aldığını ve haberin ardından Türkiye'nin ayağa kalktığını ifade eden Koç, şunları kaydetti 
     ''Bugün ise Türkiye Cumhuriyeti'nin Devlet Bakanı ve hatta Başbakan Yardımcısı Abdüllatif Şener, Malki cinayetinden mahkumiyet alan ve çete sanığı olarak yargılanan birisiyle görüşmeler yapıyor. Ne için görüşüyor, bir tek bilineni Sivas Demir Çelik'in satışı. 
     Eğer geçmişte o telefon görüşmesinin ortaya çıktığında bu ülke ayağa kalktı ise bugün de amuda kalkmalıdır. Abdüllatif Şener, gerek Evcil ile ne görüştüğünü gerekse Turkcell ve Yapı Kredi Bankası hisseleri ile ilgili olarak Gary isimli bir Amerikalı ve bazı spekülatörlerle ne görüştüğünü kamuoyuna açıklamalıdır. '' Bakan Şener'in, sorumluluğu gereği geçmişte Devlet Bakanı Eyüp Aşık'ın yaptığı gibi istifa etmesi gerektiğini savunan Koç, ''Buna cesaret edemeyeceğini biliyoruz. Ancak hiç değilse bu sorularımıza cesaretle yanıt vermelidir''dedi. 
     
</TEXT>
</DOC>
