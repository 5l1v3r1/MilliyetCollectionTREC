<DOC>
<DOCNO> 283014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/guncel/axgun02.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinleri buluşturan iftar 
</HEADLINE>
<TEXT>


Gazeteciler ve Yazarlar Vakfı'nın verdiği iftar yemeğinde, Diyanet İşleri Başkanı Bardakoğlu, Fener Rum Patriği Bartholomeos ve Hahambaşı Haleva bir araya geldi 

İSTANBUL Milliyet 

TBMM Başkanı Bülent Arınç, toplumsal barışın önemine dikkat çekerek, "Toplumsal barışın yolu, birbirini sevmekten, farklılıkları kabul etmekten ve bu farklılıklarla toplum içinde özgürce yaşamaktan geçiyor" dedi. 
Gazeteciler ve Yazarlar Vakfı'nın kuruluşunun 10. yıldönümü nedeniyle Lütfi Kırdar Uluslararası Kongre ve Sergi Sarayı Rumeli Salonu'nda dün bir iftar verildi. 
Konuşmasında bir siyaset ve ekonomi programının başarıya ulaşabilmesinin, toplumsal barışa ulaşmakla mümkün olduğunu belirten Arınç, söyle devam etti "Toplumdaki insanlar birbirlerine, devletlerine, hükümetlerine bir şeyleri vesile kılarak bir dostluk projesi etrafında birleşmezlerse, kaç tane IMF programının, kaç tane ekonomik programın başarısızlıkla sonuçlanması muhtemeldir. Hiç kimse kendi özelliklerini ve 'öteki' saydığındaki özellikleri bir farklılık ve bir realite olarak kabul etmedikçe, barışın gerçekleşmesi mümkün değil." 

'Bu tablo örnek olsun' 
Diyanet İşleri Başkanı Prof. Ali Bardakoğlu da bu güzel birlikteliğin dünyaya örnek olmasını diledi. Fener Rum Patriği Bartholomeos ise, vakfın Türkiye'de dinler ve kültürler arası diyalog ve hoşgörüye ön ayak olduğunu söyledi. Türkiye Hahambaşısı İzak Haleva da el ele, gönül gönüle, herkesin birbiriyle sevgi enerjisini paylaşmasını isteyerek, şöyle konuştu "İşte Türkiye'mizin iftihar edeceği tablo budur. Bu tablo dünyaya örnek olsun, çünkü çok ülke buna hasret." 

Sanatçılar da yemekteydi 

İftar yemeğine, Başbakan Yardımcısı Mehmet Ali Şahin, DYP Genel Başkanı Mehmet Ağar, İstanbul Valisi Muammer Güler, İstanbul Büyükşehir Belediye Başkanı Kadir Topbaş, Süryani Kadim Metropoliti Yusuf Çetin, Vatikan Temsilcisi Marovitch, eski başbakanlardan Yıldırım Akbulut, Yaşar Okuyan, İlhan Kesici, eski İstanbul Büyükşehir Belediye Başkanı Ali Müfit Gürtuna, sanatçılar Mahzun Kırmızıgül ve Neco'nun da aralarında bulunduğu çok sayıda kişi katıldı. 


</TEXT>
</DOC>
