<DOC>
<DOCNO> 287472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy22.html </URL>
<DATE> 2004/11/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
KKTC'de erken genel seçimin 20 Şubat'ta yapılması öngörülüyor... 
</HEADLINE>
<TEXT>

     KKTC'de erken genel seçimin 20 Şubat Pazar günü yapılması öngörülüyor. 
     Özel bir davet için Ankara'da bulunan KKTC Başbakan Yardımcısı ve Dışişleri Bakanı Serdar Denktaş, A.A muhabirinin sorusu üzerine, mevcut koalisyon girişimlerinin sonuç vermemesi durumunda erken genel seçimlerin 20 Şubat'ta yapılacağını bildirdi. 
     Cumhurbaşkanı Rauf Denktaş, Cumhuriyetçi Türk Partisi CTP Genel Başkanı Mehmet Ali Talat'ı, dün 14 Aralık 2003 genel seçimlerinden sonra ikinci kez hükümeti kurmakla görevlendirmişti. 
     KKTC'de, Talat başbakanlığındaki CTP-Demokrat Parti DP koalisyon hükümetinin istifasıyla ülke gündemine oturan erken seçim, tarih konusuna kilitlenmişti. 
     Hükümetin istifasıyla başlayan 60 günlük anayasal süreyi beklemeden meclisin erken seçim tarihi belirlemesine ilişkin girişimler, iç tüzüğe takılmıştı. 
     KKTC Anayasası'nın 88. ve 106. maddeleri uyarınca, Cumhuriyet Meclisi seçimleri iki şekilde yenilenebiliyor. 
     Meclis, üye tam sayısının salt çoğunluğuyla seçim kararı alabilir veya Cumhurbaşkanı, meclis çoğunluğuna dayalı hükümet atanmasına olanak bulunmaması halinde ilk görevlendirmeden itibaren 60 gün içerisinde seçimlerin yenilenmesine karar verebilir. 
     İlgili 60 günlük anayasal süreç, hükümetin istifasının hemen ardından Eroğlu'nun 21 Ekim'de hükümeti kurmakla görevlendirilmesiyle başlamıştı. Bu durumda 60 günlük süreç 20 Aralık'ta tamamlanacak. Bu süre sonunda hala hükümet kurulamamışsa Cumhurbaşkanı Meclis Başkanı, Başbakan ve parti liderleriyle görüşüp seçime karar verebilir. 
     
</TEXT>
</DOC>
