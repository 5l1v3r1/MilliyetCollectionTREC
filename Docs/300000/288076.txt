<DOC>
<DOCNO> 288076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy17.html </URL>
<DATE> 2004/11/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Meclis Lokantası'nda tartışma... 
</HEADLINE>
<TEXT>

     TBMM üyeler lokantasında, dün iftar sırasında bazı CHP ve AK Parti milletvekilleri tartıştı. 
     CHP Balıkesir Milletvekili Orhan Sür, lokantada meydana gelen olayla ilgili olarak gazetecilere bilgi verdi. Sür, kendisiyle birlikte CHP Malatya Milletvekili Muharrem Kılıç ile eski milletvekili Ayhan Fırat'ın iftar için üyeler lokantasına gittiklerini, bu arada AK Parti İstanbul Milletvekili Hüseyin Kansu'nun 40 kişilik bir grupla birlikte iftar yaptığını ifade etti. İftarın ardından bu grubun topluca ilahi okuduklarını öne süren Sür, bunun üzerine kendisinin ''Burası tekke değil. Meclis çatısı altında ilahi okuyamazsınız'' diye müdahele ettiğini söyledi. 
     Bunun üzerine lokantada bulunan AK Parti Manisa Milletvekili Hakan Taşçı'nın ''terbiyesiz'' diye bağırdığını ifade eden Sür, Taşçı'nın daha sonra da ''Bunu sadece sana değil tüm CHP'lilere söylüyorum'' dediğini anlattı. Sür, Taşçı'nın bu sözleri üzerine orada bulunan diğer CHP milletvekilleri ile AK Parti milletvekillerinin birbirinin üzerine yürüdüğünü söyledi. 
     Bu arada hiç tanımadığı 2 kişinin üzerine saldırarak ellerini tırmaladığını ifade eden Sür, ellerindeki tırnak yaralarını da basın mensuplarına gösterdi. 
     Milletvekilleri ve danışman oldukları ifade edilen bazı kişilerin karşılıklı itişmelerini o sırada iftarını yapan TBMM Başkanvekili Nevzat Pakdil'in araya girerek engellediği bildirildi. 
     CHP'li Sür, Hüseyin Kansu'nun da kendisine ''Boşnak çocuklara ayıp oldu. Ne olur ilahiler dinleseniz Az önce de Kuran-ı Kerim okundu. Ona tepki göstermlediniz de buna niye tepki gösteriyosunuz '' dediğini söyledi. 
     Sür, o lokantanın normalde misafirlere kapalı olduğunu belirtirken, ''İzni TBMM İdare Amiri Feyzi Berdibek vermiş. Ama kendisi bize 'Benden rica edildi. Boşnak öğrencilere hayır için izin verdik. Bu durumdan dolayı özür dilerim' dedi'' diye konuştu. 
     CHP'li Sür, olayla ilgili olarak CHP grup başkanvekillerine ve Genel Başkan Deniz Baykal'a bilgi verildiğini söyledi. CHP Grup Başkanvekili Haluk Koç'un TBMM Başkanı Bülent Arınç ile görüşerek olayı aktardığını bildiren Sür, Arınç'ın da olaydan çok büyük üzüntü duyduğunu ifade ettiğini kaydetti. 
     
     ''METHİYE'' 

     AK Parti İstanbul Milletvekili Hüseyin Kansu da olayı anlatırken, Meclis idare Amiri Feyzi Berdibek'in bir süre önce kendisini arayarak, Türkiye'de okuyan bir grup Boşnak öğrenciye iftar vereceğini, öğrencilere kendisinin yerine ev sahipliği yapması ricasında bulunduğunu söyledi. Türkiye-Bosna Hersek Parlamentolararası Dostluk Grubu Başkanı olduğunu, bu nedenle bu ricayı yerine getirdiğini belirten Kansu, gençlerden 5-6'sının duygulanarak Bosna-Hersek eski Cumhurbaşkanı Alia İzzetbegovic'i ''yad eden ilahi tandansında methiye'' okuduğunu anlattı. 
     Hüseyin Kansu, bu olayın iftarın bitiminden bir süre sonra olduğunu, bu arada 4-5 CHP milletvekillinin ayak üstü ''Burası Meclis Üyeler Lokantası, niye başkaları giriyor '' dediğini kaydetti. 
     CHP'lilerin, Taşçı'nın ''hakaret içeren sözler sarfettiği'' şeklindeki iddiaların sorulması üzerine de Kansu, ''Ben Hakan Bey'in ifadelerini duymadım. Olay gereksiz yere büyüdü'' diye konuştu. 
     Konu hakkında AK Parti Grup Başkanvekillerini bilgilendirdiklerini belirten Kansu, ''Lokantada okunan, Alia'nın sağlığında bir şarkıcının, onu seven, methiyeler dizili bir şarkı gibiydi'' dedi. 

     
</TEXT>
</DOC>
