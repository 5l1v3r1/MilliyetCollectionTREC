<DOC>
<DOCNO> 252329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/guncel/gun08.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoşgörü yaprağı... 
</HEADLINE>
<TEXT>


SERHAT OĞUZ 

Çocuğunun vaftiz töreninde gelen difenbahya yapraklarını kurutarak üzerine kaligrafi eserleri işleten Nick Merdenyan, ABD Başkanı George W. Bush'un eşi Laura Bush'a, 3 dinin simgelerinden oluşan bir hoşgörü yaprağını hediye etti. Bush, Merdenyan'a böyle bir çalışmayı ilk kez gördüğünü ve çok etkilendiğini söyledi. Daha önce baba George Bush'a ve Hillary Clinton'a da Türkiye ziyaretleri sırasında eserlerini sunan Merdenyan, bu kez de Laura Bush'u büyüledi. Hilton Oteli'nde sergi açan Merdenyan, Bush'la tanışarak eserlerini gösterdi. Merdenyan, zehirli yapraklarıyla bilinen difenbahya yaprağı üzerine, Hıristiyanlık, Musevilik ve Müslümanlığın simgelerinden oluşan bir çalışmayı hediye ettiği Bush'un, yaprağı çok beğendiğini ve nasıl yaptığını sorduğunu söyledi. Çalışmalarına devam etmesini istediği Merdenyan'a, ortaya çıkan eserlerin tüm dünyada ilgi görecek parçalar olduğunu söyleyen Bush, hediyeyi Beyaz Saray'a götürdü. 


</TEXT>
</DOC>
