<DOC>
<DOCNO> 263449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur10.html </URL>
<DATE> 2004/08/14/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Yalova'da termal sularında depremin izleri takip ediliyor 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü, Marmara Depremi'nin ardından Yalova'nın Termal İlçesi'nde bulunan kaplıca sularındaki değişimleri 24 saat izliyor. 
     AA muhabirinin aldığı bilgiye göre, 17 Ağustos 1999 Marmara Depremi'nin hemen öncesinde sıcaklığının arttığı belirlenen Yalova Termal Kaplıca suları, 4 yıldır BÜ Kandilli Rasathanesi ve Deprem Araştırma Enstitüsü'nce 24 saat online bağlantıyla takip ediliyor. 
     Kaplıca membasına kurulan bilgisayar destekli bir sistem ile suyun debisindeki ve sıcaklığındaki değişikliklerin saniye saniye rasathaneye aktarıldığı bildirildi. 
     Termal Kaplıca Tesisleri İşletme Müdürü Dr. Sami Köseoğlu, termal suyun membadaki sıcaklık ortalamasının 62 derece, debisinin ise saniyede 50 litre olduğunu kaydederek, ''Ayrıca, kendi görevli personelimiz de bize her gün değişimleri bildirir. Bunlar bir deftere kaydedilir. Biz de dikkat çeken bir değişim olduğunda başta Kandilli olmak üzere gerekli yerleri durumdan haberdar ederiz. Uzun zamandır bir değişim olmadı. Şu anda her şey gayet normal seyrediyor'' dedi. 
     Bu arada, Yalova Meteoroloji İstasyon Müdürlüğü'nün de her sabah düzenli olarak deniz suyundaki sıcaklık değişimlerini izlemeyi sürdürdüğü bildirildi. 
     
</TEXT>
</DOC>
