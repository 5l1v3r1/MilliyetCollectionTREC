<DOC>
<DOCNO> 297026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy01.html </URL>
<DATE> 2004/12/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Meclis bu hafta AB için fazla mesai yapacak... 
</HEADLINE>
<TEXT>

     TBMM bu hafta, 17 Aralık'ta yapılacak AB Zirvesi için yoğun bir gündemle çalışacak. 
     Meclis, AB Zirvesi öncesinde yasalaşması planlanan ''Ceza ve Tedbirlerin İnfazı Yasa Tasarısı'' için mesai yapacak. 
     Ceza ve tedbirlerin infazını yeniden düzenleyen ve cezaevlerinin yapılanmasını belirleyen ''Ceza ve Güvenlik Tedbirlerinin İnfazı Yasa Tasarısı'', yarın Genel Kurul'da görüşülecek. Genel Kurul, yarın saat 10.00'da toplanacak ve tasarı yasalaşıncaya kadar çalışacak. 
     Genel Kurul'da 14 Aralık Salı günü ise CHP'nin istediği AB konulu genel görüşmenin öngörüşmesi yapılacak. Dışişleri Bakanı ve Başbakan Yardımcısı Abdullah Gül'ün, AB konusunda gelinen nokta hakkında milletvekillerine bilgi vermesinin ardından gruplara söz verilecek. 
     Geçen hafta görüşmeleri yarım kalan ''Tarım Ürünleri Lisanslı Depoculuk Yasa Tasarısı'', ''Tohumculuk Yasa Tasarısı'' ile uluslararası anlaşmaların onaylanmasının uygun bulunduğuna dair bazı yasa tasarıları da bu hafta Genel Kurul'da ele alınacak. 
     
     KOMİSYONLARIN GÜNDEMİ 

     TBMM'deki ihtisas komisyonları ile araştırma komisyonları da bu hafta toplanarak gündemlerindeki konuları görüşecek. 
     KİT Komisyonu, denetimini sürdürecek. Komisyon, 14 Aralık Salı günü Sümer Holding, Antalya Pamuklu Dokuma Sanayii T.A.Ş, Bergama Pamuk İpliği ve Dokuma Sanayii T.A.Ş, Manisa Pamuklu Mensucat Sanayii A.Ş, Sivas Dokuma Sanayii A.Ş SİDAŞ , Sümerhalıcılık El Sanatları Sanayii ve Ticaret A.Ş 15 Aralık Çarşamba günü Türkiye Kalkınma Bankası A.Ş 16 Aralık Perşembe günü Türkiye Patent Enstitüsü Başkanlığı'nın 2002 yılı hesaplarını görüşecek. 
     Sanayi, Ticaret, Enerji, Tabii Kaynaklar, Bilgi ve Teknoloji Komisyonu, 15 Aralık Çarşamba günü Sanayi ve Ticaret Bakanlığı'nın Teşkilat ve Görevleri Hakkında Kanun'a bir madde eklenmesini öngören yasa tasarısı ile Sıvılaştırılmış Petrol Gazları LPG Piyasası Kanunu Tasarısı'nı görüşecek. 
     Tarım, Orman ve Köyişleri Komisyonu, 16 Aralık Perşembe günü toplanarak, gündemindeki Türkiye Orman Enstitüsü'ne ilişkin sözleşmenin onaylanmasının uygun bulunduğuna dair yasa tasarısı, Gıda ve Tarım İçin Bitki Genetik Kaynakları Uluslararası Antlaşmasının onaylanmasının uygun bulunduğuna dair yasa tasarısı ile Tarım Sigortaları Kanunu Tasarısı'nı ele alacak. 
     İçişleri Komisyonu, 15 Aralık Çarşamba günü Polis Yükseköğretim Kanunu'nda değişiklik yapılmasını içeren yasa tasarısını görüşecek. 
     Sokak çocuklarıyla ilgili Araştırma Komisyonu, 14 Aralık Salı günü toplanarak, bazı bakanlık yetkililerini dinleyecek. 
     
     ''İSRAF'' TARTIŞILACAK 

     Türkiye İsrafı Önleme Vakfı ile Başkent Üniversitesi tarafından yarın TBMM'de ''İsrafı Önleme Sempozyumu'' düzenlenecek. 
     TBMM Başkanı Bülent Arınç, Başbakan Recep Tayyip Erdoğan, CHP Genel Başkanı Deniz Baykal, AK Parti Diyarbakır Milletvekili ve Türkiye İsrafı Önleme Vakfı Mütevelli Heyeti Başkanı Aziz Akgül'ün açış konuşmalarını yapacağı sempozyuma, Ankara Ticaret Odası Başkanı Sinan Aygün, Bilkent Üniversitesi öğretim üyesi Prof. Dr. Ümit Berkman, ODTÜ öğretim üyesi Prof. Dr. Hakan Ercan ile Başkent Üniversitesi öğretim üyesi Prof. Dr. Tamer Müftüoğlu konuşmacı olarak katılacak. 
     
</TEXT>
</DOC>
