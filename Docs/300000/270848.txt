<DOC>
<DOCNO> 270848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/siyaset/asiy.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Memleketimize hayırlı olsun 
</HEADLINE>
<TEXT>


Kamu Görevlileri Etik Kurulu Başkanlığı'na getirilen Prof. Sağlam, YÖK Başkanlığı ve Bakanlığı sırasında birçok 'etik dışı davranışla' suçlandı 

Sibel Kahraman - İstanbul 


Kamu kurumlarında çalışacak personel ve kurumlara ahlaki standart getirmek amacıyla cumhuriyet tarihinde ilk kez oluşturulan "Kamu Görevlileri Etik Kurulu" başkanlığına, Prof. Dr. Mehmet Sağlam getirildi. Sağlam, YÖK Başkanı ve Milli Eğitim Bakanı olduğu dönemlerde çok sayıda "etik dışı davranışta bulunmak"la suçlandı. 
Ondokuz Mayıs Üniversitesi Rektörü iken YÖK Başkanlığı'na atanan Prof. Sağlam, DYP'den siyasete girdikten sonra milletvekili seçildi, 1996 - 1997 yıllarında Milli Eğitim Bakanlığı yaptı. 10 kişiden oluşan Kamu Görevlileri Etik Kurulu Başkanlığı'na hazırlanan Sağlam'la ilgili bugüne kadar kamuoyuna yansıyan bilgi ve iddialar şöyle 
Sınavda düşük puan alarak Ankara Mamak Ali Naili Erdem Anadolu Lisesi'ne yerleşen oğlu Sina Sağlam, "bedensel ve ruhsal durumu göz önüne alınarak ikamet adresine en yakın okulda okuması" yönünde alınan raporla çok daha yüksek puanlı Gazi Anadolu Lisesi'ne nakledildi. Oğul Sinan Sağlam, bu nakille okul değiştirirken baba Mehmet Sağlam YÖK Başkanı'ydı.Prof. Dr. Kemal Gürüz, YÖK Başkanlığı sırasında hazırladığı raporda, Sağlam'ın başkanlığı döneminde, puanları yasadışı olarak yükseltilen çok sayıda öğrencinin yurtdışına gönderildiğini iddia etti. 

Sahte memur suçlaması 
Kapatılan RP ve DYP ortaklığıyla kurulan Refahyol hükümetinde yaptığı Milli Eğitim Bakanlığı'nın son döneminde, Sağlam'ın adı sahte memur atanması olayına karıştı. Sağlam'ın memleketi Kahramanmaraş'taki bazı ilçe belediyelerinde çalışıyormuş gibi gösterilen 156 kişi, sahte belgelerle, bakanlığa tayin edildi. 
Sağlam'ın, Kahramanmaraş'taki kardeşi Bekir Sıtkı Sağlam'ın da adı skandala karıştı ve hakkında tutuklama kararı çıkarıldı. Dönemin Valisi Saim Çotur ile İl Milli Eğitim Müdürü, Mehmet Sağlam'ın bütün atamalardan bilgisi olduğunu açıkladılar. Durumu tartışılan isimlerden bazıları, memur olabilmek için 3 - 8 bin mark rüşvet verdiklerini iddia ettiler. Bu kişiler hakkında sahte evrak düzenlemekten dava açıldı. 
Davayı çok yakından takip eden eski ANAP Kahramanmaraş Milletvekili Esat Bütün'ün dün verdiği bilgiye göre, Sağlam hakkında suç duyurusu yapılmadığı için dava açılmadı. Elbistan Ağır Ceza Mahkemesi'nde yargılanan kardeşi Bekir Sıtkı Sağlam da, dava sürerken hayatını kaybetti, 35 sanık ise mahkum oldu. Bazı sanıkların davaları da devam ediyor. 

Söz verdiği '8 yılı' reddetti 

Sağlam'ın, bakanlığı döneminde 2300 kişinin atamasını kuraya sokmadan yaptığı iddia edildi. Olayı doğrulayan dönemin Milli Eğitim Bakanı Hikmet Uluğbay, "Öğretmenlerin vicdanını yaralayan bunlar. Çoğunluğu tek imzayla yapılmış" dedi. Sağlam, şeriat eğitimi veren Mısır El Ezher Üniversitesi mezunlarına da öğretmenlik hakkı tanıdı. Bu hak daha sonra iptal edildi.8 yıllık zorunlu eğitim hakkında "gelecek yıl geçilecek" sözüyle garanti verdi ve 8 yılın savunucularından biri olarak tavır sergiledi. Ancak TBMM'deki oylamada sekiz yıla ret oyu verdi. 

Başkanı azarladı tepki topladı 

Londra'daki Türk Gecesi'ne girişte kendisini tanımayan görevliye küfrettiği, havaalanında ise kendisine "business class"ın ön sırasında yer ayırmayan THY görevlisine bağırdığı iddiasıyla da gündeme geldi.Bölgenin sorunlarını anlatan Hakkari Belediye Başkanı'nı "Tamam kardeşim kısa kes artık" diyerek azarladı.Bakanlık döneminde "YÖK'le sidik yarışında değiliz" sözleriyle tepki topladı. 

Kurul ne yapacak 

Kamu Etik Kurulu Başbakanlık, üst kurullar ve bakanlıkların idari yapısına göre etik kurallar belirleyecek. Örneğin, Başbakanlık'ta göreve başlayacak üst düzey yöneticinin etik sözleşmesinde 'yakınlarını işe alamaz' ifadesi yer alabilecek. Etik sözleşmesinin dışına çıkan personele ilişkin kurul kararı Resmi Gazete'de yayımlanabilecek.Kurul üyeleri üst düzey görevlilerin mal bildirimini inceleyebilecek. 

Denetleyen de denetlenecek 

Memurlar, Kamu Etik Kurulu'nun hazırlayacağı etik sözleşmesini imzalayarak göreve başlayacak. Teftiş kurulu etik kurallarına uyulup uyulmadığını yıl içinde denetleyecek.Personelin sözleşmeye uyup uymadığını ilgili kurum, kurumları da Kamu Etik Kurulu izleyecek.Tüm birimler Kamu Etik Kurulu ile koordineli çalışacak. Kurul üyeleri hükümet tarafından atanacak. 

</TEXT>
</DOC>
