<DOC>
<DOCNO> 259240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun24.html </URL>
<DATE> 2004/07/30/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Irak'ta öldürülen Bulgar şoföre işkence yapıldığı tahmin ediliyor... 
</HEADLINE>
<TEXT>

     Irak'ta kaçırılan Bulgar TIR şoförü Georgi Lazov'un teröristlerce işkence edilerek öldürüldüğü tahmin ediliyor. 
     ''Tevhid ve Cihad'' örgütü tarafından öldürülen Lazov'un Bulgaristan'a getirilen cesedine otopsi yapan adli tıp doktorları, şoförün öldürülmeden önce zincirle bağlandığını, vücudunun çeşitli yerlerinde 6 bıçak darbesi bulunduğunu açıkladı. 
     Kaçırıldıktan yaklaşık 20 gün sonra 15 Temmuz'da, Irak'ın Musul kenti bölgesinde ölü olarak bulunan Lazov'un ölümünün kesin nedeniyle ilgili raporun önümüzdeki günlerde yayınlanması bekleniyor. 
     Doktorlar, başı kesilmiş olarak bulunan Lazov'un şeker hastası olduğunu anımsatarak, öldürülmeden önce şeker komasına girip ölmüş olabileceğini de ileri sürdüler. 
     Öte yandan, Lazov ile 28 Haziran'da aynı örgüt tarafından kaçırılan İvaylo Kepov adlı diğer Bulgar şoförün durumu konusunda halen resmi açıklama yapılmadı. 
     Bulgaristan Dışişleri Bakanlığı, Irak'ın Dicle nehri yakınlarında bulunan başka bir cesedin Kepov'a ait olup olmadığına yönelik incelemenin devam ettiğini kaydetti. 
     
</TEXT>
</DOC>
