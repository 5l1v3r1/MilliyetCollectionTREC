<DOC>
<DOCNO> 295482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun28.html </URL>
<DATE> 2004/12/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hollanda PKK'yı terörist örgütler listesine aldı... 
</HEADLINE>
<TEXT>

     Hollanda hükümeti, terör örgütü PKK'nın terörist örgütler listesine alınmasını kararlaştırdı. 
     Adalet Bakanlığı'nın istemi üzerine Bakanlar Kurulu'nda kabul edilen kararla AB'nin terörist örgütler listesinde yer verdiği bütün örgütlerin, Hollanda'da da yasaklanması ve mal varlıklarının dondurulması benimsendi. 
     Buna göre, aralarında PKK'nın da bulunduğu, Hamas, El-Aksa Hollanda Vakfı, El-Tekfir, NPA New Peoples Army gibi örgütler, Hollanda'da faaliyet gösteremeyecek ve bu örgütlerin faaliyetlerine katılma suç kabul edilecek. 
     Adalet Bakanlığı'ndan verilen bilgiye göre, hükümet, terörizmle uluslararası düzeyde mücadele çerçevesinde bu örgütlerin yasaklanmasını kararlaştırdı. 
     Yasaklanan terör örgütlerinin bir başka isim altında yeni bir yapılanmaya giderek faaliyet göstermesine de izin verilmeyecek. 
     Terör örgütü PKK, Hollanda'da yıllardır açıktan ve başka isimler altında faaliyet gösteriyordu. 
     Hollanda, AB'nin terör listesine almasına rağmen, PKK'yı uzun süre bu liste içinde kabul etmemişti. 
     Hollanda'da geçen ay PKK yanlılarına düzenlenen geniş kapsamlı bir operasyonla Eindhoven yakınlarındaki bir köyde PKK'nın bir eğitim kampı ortaya çıkarılmıştı. 
     Adli makamlar, kampta eğitim görenlerin, Türkiye'deki terörist faaliyetlere hazırlandıkları konusunda ciddi bilgi ve belgelere ulaşıldığını açıklamıştı. 
     
</TEXT>
</DOC>
