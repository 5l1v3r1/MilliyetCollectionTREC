<DOC>
<DOCNO> 257908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur25.html </URL>
<DATE> 2004/07/24/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Tren kazasında bir aile yok oldu .. 
</HEADLINE>
<TEXT>

     Fransa'da yaşayan 5 kişilik Tınas ailesinden üç kişi ile İngiltere'de iş görüşmesinden dönüp ağabeyi ve ailesiyle İstanbul'da buluşan kardeş, doğum yerleri Eskişehir'e gelmek için bindikleri hızlandırılmış trenin Pamukova'da kaza geçirmesi sonucu yaşamlarını yitirdi. 
     AA muhabirinin aldığı bilgiye göre, Fransa'da işçi olarak çalışan Arif Tınas 31 , eşi Nazlı Tınas 29 ve çocukları Sedanur, Edanur ve Mısra Tınas 4 ile birlikte 4 gün önce tatil için uçakla Türkiye'ye geldi. 
     Arif Tınas, telefonla görüştüğü ve İngiltere'ye iş görüşmesine giden kardeşi Hıdır Tınas'ın 29 iki gün sonra İstanbul'a geleceğini öğrenince doğum yeri Eskişehir'e hemen gitmekten vazgeçip, kardeşini beklemeye karar verdi. 
     İki gün sonra kardeşi Hıdır Tınas ile buluşan Arif Tınas ve ailesi, doğum yerleri Eskişehir'e önce otobüsle, daha sonra rahat ve konforlu olduğu için hızlandırılmış trene binmeye karar verdi. 
     Arif Tınas, eşi Nazlı Tınas ve çocukları Sedanur, Edanur ve Mısra Tınas ile kardeşi Hıdır Tınas, doğum yerleri Eskişehir'e gelmek için Yakup Kadri Karaosmanoğlu Ekspresi'ne bindi. 
     Arif Tınas, eşi Nazlı Tınas, ortanca çocuğu Mısra Tınas ile kardeşi Hıdır Tınas, hızlandırılmış trenin Sakarya'nın Pamukova İlçesi'nde kaza yapması sonucu olay yerinde yaşamlarını yitirdi. 
     Kazadan sağ kurtulan çocuklardan 4 yaşındaki Edanur Tınas, Kartal Dr. Lütfi Kırdar Eğitim ve Araştırma Hastanesi'nde, Sedanur Tınas da Sakarya Devlet Hastanesi'ne kaldırıldı. İki kardeş daha sonra Eskişehir'deki Osmangazi Üniversitesi Tıp Fakültesi Hastanesi'ne sevk edildi. 
     Hayatlarını kaybeden Tınas ailesinden 4 kişinin cenazeleri hastanelerden alınarak, doğum yerleri Eskişehir'e getirildi. 
     Arif Tınas, Nazlı Tınas, Mısra Tınas ve Hıdır Tınas'ın cenazeleri, Hasan Polatkan Bulvarı'ndaki Mahmut Sami Ramazanoğlu Camii'nde kılınan namazın ardından Asri Mezarlık'a defnedildi. 
     Tınas ailesinin yakınları ve çok sayıda vatandaşın katıldığı cenaze töreninde ölen Hıdır Tınas'ın eşi Serap Tınas fenalık geçirdi. 
     
</TEXT>
</DOC>
