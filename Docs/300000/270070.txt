<DOC>
<DOCNO> 270070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko40.html </URL>
<DATE> 2004/09/08/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Sanayi üretimi Temmuz'da arttı... 
</HEADLINE>
<TEXT>

     Sanayi üretimi, Temmuz ayında geçen yılın aynı dönemine göre yüzde 12.8 artarken, üretim artışının Ocak- Temmuz dönemini kapsayan yedi aylık ortalaması yüzde 13.2 düzeyinde gerçekleşti. 
     DİE, 403 önemli sanayi maddesinin üretim bilgilerinden oluşan 1997 bazlı Temmuz ayı aylık sanayi üretim endeksi, 2004 yılının yedi aylık ortalamasını içeren sonuçları açıkladı. 
     Sanayi üretimi artışı 2003 yılı Temmuz ayında yüzde 9.8, 7 aylık üretim artışı da yüzde 6.8 oranlarında olmuştu. 
     2004 yılı Temmuz ayında imalat sanayi sektörü yüzde 14.2, elektrik, gaz ve su sektörü yüzde 6.2 oranlarında büyürken, madencilik sektörü yüzde 1.1 geriledi. 
     2003 yılının aynı döneminde sanayi üretimi, imalat sanayi sektörü yüzde 10.2, elektrik, gaz ve su sektörü yüzde 7.9, madencilik sektöründe yüzde 5.1 artmıştı. 
     
     YEDİ AYLIK ORTALAMA 

     Sanayi üretimi 2004 yılının Ocak-Temmuz aylarını kapsayan yedi aylık artış ortalaması yüzde 13.2 olarak belirlendi. Sanayi üretimi 7 aylık ortalaması, 2003 yılının aynı döneminde yüzde 6.8 olarak tespit edilmişti. 
     2004 yılının yedi aylık ortalaması bazında üretim, imalat sanayi sektöründe yüzde 14.5, elektrik, gaz ve su sektöründe yüzde 7.1 artarken, madencilik sektöründe yüzde 1.2 düzeyinde gerileme görüldü. 
     2003 yılının aynı döneminde imalat sanayi sektörü 7.5, elektrik, gaz ve su sektörü yüzde 7.7 artış, madencilik sektöründe yüzde 11.8 azalış olmuştu. 
     
     İKTİSADİ FAALİYET KOLLARINA GÖRE 

     Bu arada, iktisadi faaliyet kollarına göre, imalat sanayinde Temmuz ayında en yüksek üretim artışı, yüzde 212.3 ile büro, muhasebe bilgi işlem makinaları imalatında görüldü. 
     Üretim artışları tıbbi, hassas optik aletleri, saat imalatında yüzde 61.3, taşıt araçları ve karoseri imalatında yüzde 61, mobilya imalatı ile derinin işlenmesi bavul ve çantada yüzde 49.2, diğer ulaşım araçları imalatında yüzde 41.9, radyo, TV, haberleşme cihazları imalatında yüzde 41.8, makina ve teçhizat imalatında yüzde 41.3, kimyasal madde ürünleri imalatında yüzde 32.4, kağıt ve kağıt ürünleri imalatında yüzde 20.7 oldu. 
     Aynı dönemde, gıda ürünleri ve içecek imalatı yüzde 2.4, tütün ürünleri imalatı yüzde 3.2, kok kömürü ve rafine edilmiş petrol ürünleri imalatı yüzde 6.2 oranında azaldı. 
     İktisadi faaliyet kollarına göre, imalat sanayinin 2004 yılının Ocak ve Temmuz ayları ortalaması bazında en yüksek üretim artışı, yüzde 337.5 ile diğer ulaşım araçları imalatı, yüzde 56.6 ile taşıt araçları ve karoseri imalatı, yüzde 47.3 ile makina ve teçhizatı imalatı, yüzde 41.9 ile basım ve yayım imalatı, yüzde 33.7 ile büro, muhasebe, bilgi işlem makinaları imalatında görüldü. 
     Aynı dönemde, tütün ürünleri imalatı yüzde 10.9 tekstil ürünleri imalatı yüzde 5, giyim eşyası imalatı yüzde 7.5, derinin işlenmesi bavul ve çanta yüzde 51.2, ağaç ve mantar ürünleri imalatı yüzde 5.2, kağıt ve kağıt ürünleri imalatı yüzde 14, elektrikli makina cihazları imalatı yüzde 15.2, tıbbi hassas ve optik aletleri, saat imalatı yüzde 13, mobilya imalatı yüzde 16.4 oranında azaldı. 
     
</TEXT>
</DOC>
