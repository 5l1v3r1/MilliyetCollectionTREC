<DOC>
<DOCNO> 270090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy13.html </URL>
<DATE> 2004/09/08/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Anayasa Mahkemesi, CHP'nin açtığı 9 davadan 8'ini esastan görüşecek 
</HEADLINE>
<TEXT>

     Anayasa Mahkemesi, anamuhalefet partisi CHP'nin adli tatil süresince açtığı 9 davadan 8'ini esastan görüşmeye karar verdi, 1'ini dosyadaki eksiklik nedeniyle iade etti. 
     Anayasa Mahkemesi'nin ilk incelemesini yaptığı ve esastan görüşmeye karar verdiği davalar şöyle 
     ''- 5176 sayılı Kamu Görevlileri Etik Kurulu Kurulması ve Bazı Kanunlarda Değişiklik Yapılması Hakkında Kanun'nun bazı maddelerinin iptali istemiyle açılan dava, - 6831 sayılı Orman Kanunu'nun 17. maddesinin 17.6.2004 günlü, 5192 sayılı Yasa'nın 1. maddesiyle yeniden düzenlenen üçüncü ve dördüncü fıkralarının iptali istemiyle açılan dava, - 5189 sayılı Çeşitli Kanunlarda Değişiklik Yapılması Hakkında Kanun'un bazı maddelerinin iptali istemiyle açılan dava, - 5179 sayılı Gıdaların Üretimi, Tüketimi ve Denetlenmesine Dair Kanun Hükmünde Kararnamenin Değiştirilerek Kabulü Hakkında Kanun'un bazı maddelerinin iptali istemiyle açılan dava, - 5177 sayılı Maden Kanununda ve Bazı Kanunlarda Değişiklik Yapılmasına İlişkin Kanun'un bazı maddelerinin iptali istemiyle açılan dava, - 5216 sayılı Büyükşehir Belediyesi Kanunu'nun bazı maddelerinin iptali istemiyle açılan dava. 
     - 5187 sayılı Basın Kanunu'nun 9. maddesinin ikinci fıkrasının ikinci tümcesini iptali istemiyle açılan dava. 
     - 5204 sayılı ''Milli Eğitim Temel Kanunu ve Devlet Memurları Kanununda Değişiklik Yapılmasına İlişkin Kanun''un 1. maddesiyle 1739 sayılı Milli Eğitim Temel Kanunu'nun 43. maddesinin sonuna eklenen fıkraların, 2. maddesiyle 657 sayılı Devlet Memurları Kanunu'nun 152. maddesinin ''II- Tazminatlar'' kısmının ''B- Eğitim, Öğretim Tazminatı'' bölümünün birinci fıkrasından sonra gelmek üzere eklenen fıkranın, iptali ve yürürlüklerinin durdurulması istemiyle açılan dava.'' Anayasa Mahkemesi, 5232 sayılı Memurlar ve Diğer Kamu Görevlilerinin Yargılanması Hakkında Kanunda Değişiklik Yapılması Hakkında Kanun'un bazı maddelerinin iptali istemiyle açılan davayı dosyadaki eksiklik nedeniyle iade edilmesine karar verdi. 
     
     DGM'LERİ KALDIRAN YASA 
     Anayasa Mahkemesi, Van 3. Ağır Ceza Mahkemesi'nin, 5190 sayılı Ceza Muhakemeleri Usulü Kanununda Değişiklik Yapılması ve Devlet Güvenlik Mahkemelerinin Kaldırılmasına Dair Kanun'un 1. maddesi ile 1412 sayılı Yasa'ya eklenen 394 a maddesinin ve geçici 2. maddesinin iptali istemiyle yaptığı başvuruda da ilk inceleme yaptı ve davayı esastan görüşmeye karar verdi. 
     İptali istenen yasanın 394 a maddesi, kaldırılan DGM'ler yerine kurulan ağır ceza mahkemelerinin hangi suçlara bakacağını düzenliyor. İptali istenilen geçici 2. madde ise şöyle 
     ''Bu Kanunun yayımı tarihinde görev ve yetkileri sona eren Devlet Güvenlik Mahkemelerinde ve Devlet Güvenlik Mahkemeleri Cumhuriyet Başsavcılıklarında mevcut dava ve soruşturma dosyaları ayrıca bir karar verilmesine gerek kalmaksızın durumlarına, mahiyetlerine ve kanun hükümlerine göre, bulundukları aşamadan itibaren yargılama ve soruşturmaya devam edilmek üzere görevli ve yetkili ağır ceza mahkemelerine ve bu mahkemelerin bulundukları illerin Cumhuriyet Başsavcılıklarına devredilir. 
     Bu Kanun kapsamına girmeyen suçlar nedeniyle hazırlık soruşturma safhasında bulunan dosyalar hakkında ilgili Cumhuriyet Başsavcılıklarınca, son soruşturma safhasında bulunan dosyalar hakkında ağır ceza mahkemelerince dosya üzerinden, kanun hükümlerine göre gerekli kararlar verilmek suretiyle, dosyalar görevli ve yetkili Cumhuriyet Başsavcılıklarına veya mahkemelere gönderilir.'' 
     
     EL KONULAN BANKALARDAKİ ALACAKLARIN TAHSİLİ 
     Yüksek Mahkeme, İstanbul 3. İdari Mahkemesi'nin, 4969 sayılı Bazı Kanun ve Kanun Hükmünde Kararnamelerde Değişiklik Yapılmasına Dair Kanun'un geçici 2. maddesinin 2. ve 4. fıkraları ile 5020 sayılı Bankalar Kanunu ile Bazı Kanunlarda Değişiklik Yapılmasına İlişkin Kanun'un 20, 21, 23, 26 ve 27. maddelerinin iptali istemiyle yaptığı başvuruda, ilk incelemeyi gerçekleştirdi. 
     Anayasa Mahkemesi, eksiklik nedeniyle dosyanın yerel mahkemeye iadesine karar verdi. 
     Anayasa Mahkemesi, Bakırköy 8. Asliye Hukuk Mahkemesi ile Üsküdar 4. Asliye Hukuk Mahkemesi'nin aynı hükümlerin iptali istemiyle yaptıkları başvuruları, mahkemelerin yetkisizliği nedeniyle reddetmişti. 
     
     İŞ GÖREMEZLİK GELİRİ 
     Anayasa Mahkemesi, Kartal 1. İş Mahkemesi'nin, 506 sayılı Sosyal Sigortalar Kanunu'nun Sigortalının bağışlanmaz kusuru başlıklı 111. maddesinin iptali istemiyle açılan davayı da dosyadaki eksiklik nedeniyle iade etti. 
     -İŞKENCE SUÇUNA VERİLEN CEZALAR- Anayasa Mahkemesi, Boğazlıyan Asliye Ceza Mahkemesi'nin, Türk Ceza Kanunu'nun 245. maddesinin 4778 sayılı Uyum Yasası ile eklenen ikinci fıkrasının iptali istemi de esastan görüşmeye karar verdi. Aynı maddeyi daha önce Sivrihisar Asliye Ceza Mahkemesi ve İzmir 10. Asliye Ceza Mahkemesi de iptalini istemiş, Anayasa Mahkemesi de başvuruları esastan görüşmeye karar vermişti. 
     İptali istenen hüküm, TCK'nın 243. maddesindeki ''işkence'' ve 245. maddesindeki ''kötü muamele'' suçlarından verilecek cezaların, para cezasına veya tedbirlerden birine çevrilemeyeceğini ve ertelenemeyeceğini düzenliyor. 
     
</TEXT>
</DOC>
