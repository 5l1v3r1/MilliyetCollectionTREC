<DOC>
<DOCNO> 292282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/kohen.html </URL>
<DATE> 2004/11/26/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
AB oyuna gelir mi 
</HEADLINE>
<TEXT>


KIBRIS Rum hükümeti, 17 Aralık'taki AB zirvesinde Türkiye'ye müzakere tarihinin verilmesine engel olabilir mi 
Son günlerde Papadopulos yönetiminin çabaları ve bazı AB yetkililerinin demeçleri, bu konuda zihinlerde kuşkular yaratıyor. 
Lahey'deki Troyka toplantısında esen hava - ve dönem başkanı Hollanda Dışişleri Bakanı Bernard Bot'un basın toplantısındaki sözleri - bu kuşkuları derinleştirecek nitelikte. Yani AB içinde, en azından Türkiye'nin Kıbrıs Rum devletini 17 Aralık'a kadar tanıması lehinde bir eğilim var. Tüm üyeler bunda ısrarlı değillerse de, açıkçası birçoğu - ima yoluyla da olsa - Ankara'nın bu yönde bir "jest" yapmasının "yararlı" olacağını söylüyor. 
Ama bu konuda Türkiye'nin kararlı tutumu belli. AB zirvesinden önce Kıbrıs Rum devletinin tanınması söz konusu değil. Öyleyse ne olacak Papadopulos yönetimi "veto" hakkını kullanıp müzakerelerin başlamasına engel mi olacak AB liderleri 17 Aralık'ta Kıbrıs Rumlarının Birliği ipotek altına almasına izin verecek mi 

ASLINDA Papadopulos bir kumar oynuyor. Ancak bu oyunu zirvede vetosunu kullanma noktasına kadar götüreceği çok şüpheli... 
Gerçi Rum kesimindeki son bir anket, kamuoyunun yüzde 62'sinin vetodan yana olduğunu gösteriyor ama aklı başında Rum politikacıları ve gazetecileri hükümete böyle bir serüvene girişmemesini tavsiye ediyor. Yunan Başbakanı Karamanlis de Lefkoşa'yı son ziyaretinde Papadopulos'a benzer bir uyarıda bulundu. 
Bu koşullarda Papadopulos'un 17 Aralık zirvesinde "Türkiye bizi tanımazsa, vetomuzu çekeriz" şeklinde bir tehditte bulunması, çılgınlık olur. Bunu Rumlar da biliyor, AB yetkilileri de... Dolayısıyla Avrupalı liderlere düşen, Papadopulos'u zamanında bu kumardan vazgeçirmektir... 

ŞİMDİLİK gördüğümüz şey, bazı AB ülkelerinin de bir uzlaşı arayışı - ve de Ankara'yı ikna çabası - içinde olduğudur. Dışişleri Bakanı Gül başta olmak üzere, Türk yetkilileri geçen nisan ayındaki referandumda çözüme "hayır" diyen Rumları ödüllendirme anlamını taşıyan böyle bir "jest"in hiç beklenmemesi gerektiğini açıkça söylüyorlar. 
Türk yetkililerinin söylediği önemli bir husus daha var Evet, Türkiye müzakereler başladığı zaman, 25 üyeden biri olan Kıbrıs Rum devletiyle aynı masada oturacağının bilincindedir. Bu da, Ankara'nın onu bir şekilde tanımasını gerektirecektir. O zaman Türk diplomasisi uygun bir "tanıma formülü" bulacaktır. Diplomatik ilişki kurmadan Ermenistan'ı tanıdığı gibi ... 

BAŞTAKİ sorumuza dönersek, Papadopulos yönetiminin AB'nin Türkiye'ye müzakere tarihi vermesine engel olacağını sanmıyoruz. Ama bu arada "Ne koparırsam k rdır" düşüncesiyle, ön şartlarını gündemde tutmaya, AB'de Türkiye'nin üyeliği konusunda tereddütleri olan ülkeleri devreye sokmaya çalışacaktır. 
Umarız karar günü Avrupalı liderler bu oyuna gelmezler... 



</TEXT>
</DOC>
