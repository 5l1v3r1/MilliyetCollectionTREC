<DOC>
<DOCNO> 269277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonyas04.html </URL>
<DATE> 2004/09/05/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ev sahibi olmak da zulüm... 
</HEADLINE>
<TEXT>

     İnşaatı yeni tamamlanmış binadan ev satın almayı düşünüyorsanız sizi birçok masraf bekliyor. Çünkü, yeni bir binadan ev alanlar sadece su, elektrik ve doğalgaz aboneliği için ortalama 2 milyar lirayı gözden çıkarmak zorunda kalıyor. 
     AA muhabirinin yaptığı derlemeye göre, Başkentte ASKİ'ye giderek yeni aldığı evi suya abone yapmak isteyen bir kişi, arsanın parseline, yerine ve cephesine göre 400 milyon ile 3 milyar lira arasında ilk abone bedeli ödüyor. 
     Abonelik bedeli için ödenmesi gereken ücretler yalnızca su ile sınırlı kalmıyor. Yeni bir binadan ev aldıysanız, doğalgaza, elektriğe ve eğer isterseniz kablolu televizyona da abone olmanız gerekiyor. 
     Doğalgaz kullanmaya başlamak için kombi projesi çizdirip, EGO'ya başvurduktan sonra doğalgaz saati için 300 dolar ödeyerek abonelik işlemleri yaptırılabiliyor. Doğalgaz saati için istenen bu bedel, EGO'ya 6 taksitte ödenebiliyor. 
     Yeni bir evi yaşanabilir hale getirmek için sadece su ve doğalgaz aboneliği de yeterli olmuyor. Bir de elektriğe abone olunması gerekiyor. 
     Evin elektriğe abone yapılması için ilgili elektrik idaresine 80 milyon lira abone ücreti ödeniyor. 
     Gündelik ihtiyaçlarınızı karşılamak amacıyla yürüttüğünüz abonelik faaliyetleri tüm bunlarla bitmiyor. Ev, normal antenle televizyon seyredilmeyecek bir konumda ise Telekom tarafından kablolu televizyon hizmetinden yararlanabilirsiniz. 
     Kablolu televizyona da abone olmanın bir bedeli var. Bu hizmetten sürekli yararlanmak isteyenlerden ilk etapta 43 milyon lira talep ediliyor. 
     
</TEXT>
</DOC>
