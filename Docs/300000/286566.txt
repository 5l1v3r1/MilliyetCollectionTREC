<DOC>
<DOCNO> 286566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/spor/aspo.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a bakır kafes 2-0 
</HEADLINE>
<TEXT>


Galatasaray doksan dakika vasatı aşamadığı, tek bir pozisyon bile bulamadığı maçta Yasin ve Sylla'nın gollerine engel olamadı, bu sezon ikinci kez başı önde sahadan ayrıldı 

HALİL ÖZER 


Koca bir 90 dakikanın her anında bu kadar aciz ve kötü olmak hiç yakışmadı Galatasaray'a. Karşısındaki rakibin sınırlı gücüne rağmen maç boyunca gol pozisyonuna bile giremeyen, rakibine yüklenmeyen, orta alanda yok olan, hücumda ezilen, savunmada sıkıntılar duyan, kanatları hiç kullanamayan Galatasaray, Sebatspor maçından sonra bir kez daha sınıfta kaldı. Ve yenilgiyi hak etti. 
Futbolculara afyon içirsen, ancak bu kadar olurdu. Sahada oynayan herkes geminin gezinti güvertesinde sanki volta atıyordu. Hiçbir aksiyon, hiçbir futbol araştırması, mücadele yoktu. Hele ilk yarıda Galatasaray rakip yarı alanı bile geçmekte güçlük çekti. Herkes çaresiz, herkes hayali fener gibiydi. 
Bu devrede hücumda sadece Hakan Şükür vardı. Necati, Sabri'nin yanına çakılınca, Şükür çaresiz kaldı. Yardım alamadı. Orta alan ile arasında neredeyse 20 metrelik boşlukla oynadı. 
Galatasaray'ın ilk atağı 33. dakikada geldi. Hakan Ünsal soldan uzun ortaladı. Önce Şükür, sonra Sabri vuramadı. 
41'de Diyarbakırspor'un ilk yoklaması geldi. Cem Yanık soldan uzun bir orta yaptı. Sinan Demircioğlu önce topla buluştu, sonra vurdu. Top üst direği sıyırdı. 
45'te ise oynanan futbola bakarak "kesin gol olmaz" diyenler yanıldı. Orta alanda topu kaptıran Cim - Bom göz göre göre golü yedi. Sinan Kaloğlu sağdan sarktı, sıfıra kadar indi. Geriye doğru çıkardı. Yasin gelişine vurdu, top yerden ve köşeden filelerle buluştu. 1-0 

Hagi teşhis koyamadı 
İkinci yarı ilk yarının kopyasıydı Galatasaray açısından. Ve hatta daha da kötü diyebiliriz. Hagi de sahadaki kötü futbola teşhisi koyamadı. Baliç'in soyunma odasında kalıp, Ümit'in çıkması hataydı. Çünkü Baliç çıkınca sol kanat da iyice kayboldu. Orta alanda Saidou ile Conceiçao'yu kulübede bırakan Hagi, bu alanı bir tek Ergün'e teslim etti. Volkan ise sadece yan top yaptı. Diyarbakır bu yarıda daha kontrollü ve sık sık kontraatak aradı. Burhan ile Göksel de yıldızlaştı. Diyabakır zayıf kadrosuna rağmen akıllı ve yüreği ile oynadı. 
71'de Galatasaray, 90 dakika boyunca ikinci tehlikeli atağını geliştirdi. Sabri, Necati'yi gördü. Necati kalecinin üzerinden aşırtamadı. 
Bundan sonraki dakikalar Galatasaray'ın doldur boşaltları ile geçti. Diyarbakırspor savunması bu atakları o kadar rahat engelledi ki, kendileri bile şaşırdı. Ümit Karan'dan sonra Arif de girdi. Ama o da ilaç olamadı. 
Son dakikada Sinan Demircioğlu, soldan ortaladı. Top Hakan Ünsal'a geldi. Hakan rahat pozisyonda topu Mondragon yerine Sylla'ya verdi. Sylla'ya boş kaleye yuvarlamak kaldı. 2-0 
Sebat maçındaki en büyük tehlikenin Galatasaray futbolunun rakip tarafından çözülme işaretleriydi. O maçı Ümit Kayıhan da izlemişti. Dersini almış ve takımını öyle sürmüştü. Diyarbakırspor'un belki de ligdeki en rahat maçını kazanması, Galatasaray için en acı yöndü herhalde. 

'Forvetsiz gibiydik' 

GALATASARAY Teknik Direktörü Hagi, forvet oyuncularının ağır hareket etmesinin takımı olumsuz yönde etkilediğini söyledi. Rumen teknik adam, "Diyarbakırspor çok iyi hazırlanmış. Biz hiçbir şey hak etmedik. Sahada sanki forvetsiz oynuyor gibiydik. Ağır kalınca pozisyona giremedik" diye konuştu. 
SAHA zeminin ıslaklığından da şikayetçi olan Hagi, "Zemin çok kötüydü. Sanki günlerdir yağmur yağmış gibiydi. Milli maçlar nedeniyle lige verilen iki haftalık arada her şeyi tekrar inceleyeceğiz. Hata yapılan noktaları masaya yatıracağız. Lig uzun bir maraton" ifadelerini kullandı. 

Maçın hakemi 
İş düşmedi 

HAKEM Selçuk Dereli doksan dakikayı hatasız tamamladı. Pozisyonlara yakındı, avantaj kurallarını iyi uyguladı. İkili mücadeleleri iyi süzdü, çıkardığı kartlarda haklıydı. Temposu fazla yüksek olmayan maçta kendisine de fazla iş düşmedi. 


</TEXT>
</DOC>
