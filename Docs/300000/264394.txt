<DOC>
<DOCNO> 264394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko07.html </URL>
<DATE> 2004/08/18/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Bu kış İran ve Çin elması yiyeceğiz... 
</HEADLINE>
<TEXT>

     Olumsuz hava şartları nedeniyle elma üretiminin geçen yıla göre yüzde 50 oranında düşmesinin beklenmesi elma ithalatını akıllara getirirken, iç piyasada bu kış Çin ya da İran elmasının tüketilebileceği bildirildi. 
     Karaman Ziraat Odası Başkanı Ercüment Yılmaz, AA muhabirine yaptığı açıklamada, elma üretimi açısından dünyanın önde gelen ülkelerinden Türkiye'de yılda 2 milyon tonun üzerinde elma üretimi yapıldığını kaydetti. 
     2000 ve 2001 yılında 2.4 milyon ton, 2002'de 2,2 milyon ton ve geçen yıl 2,5 milyon ton olan üretimin bu yıl olumsuz hava şartları yüzünden yüzde 50 oranında düşmesinin beklendiğini ifade eden Yılmaz, şunları söyledi 
     ''Kıştan ilkbahara geçişte görülen don, elmayı olumsuz etkiledi. Türkiye elma üretiminin yaklaşık yüzde 20'sini karşılayan Karaman'da geçen yıl 450 bin ton olan rekolte, bu yıl 40 bin ton olarak gerçekleşecek. Çok sayıda elma bahçesi önümüzdeki hasat dönemini sessiz geçirecek. Geçen yıl üretim fazlası tonlarca elması çürüyen çiftçi, şimdi de kara kara düşünüyor.'' Yılmaz, Isparta dışında kalan Denizli, Çanakkale ve Niğde'de de durumun çok farklı olmadığını dile getirerek, bu illerde de üretimin çok düşük olmasının beklendiğini bildirdi. 
     
     İTHALAT ARTACAK, İHRACAT OLMAYACAK 
     Üretilecek elma miktarına bakıldığında geçen yıllarda yapılan ortalama 6 milyon dolarlık ihracatın bu yıl mümkün olmayacağını vurgulayan Yılmaz, ''Bu yüksek ihracata karşın 1999 yılında 1,8 milyon dolar, 2000 yılında 1,2 milyon dolar, 2001 yılında 1,5 milyon dolar ve 2002 yılında 1,2 milyon dolar elma ithalatı yapıldı. Bu yıl bu rakamlar tam tersine dönecek. İthalat artacak ihracat düşecek, hatta ihracat hiç olmayacak. Bu yıl ciddi anlamda döviz kaybı yaşanacak'' dedi. 
     Yılmaz, yılda yaklaşık 2 milyon ton iç tüketimin olduğu elmada 1,5 milyon tonun altında verim beklenmesi nedeniyle Çin ya da İran'dan ithalatın konuşulmaya başlandığını belirterek, ''Üretilecek elma iç piyasaya yetmeyeceğinden bu kış İran ya da Çin'den elma ithal edilir. Fiyatlar, ciddi anlamda yükselebilir. Bunun için ilgili yerlerin gereken önlemleri alması gerekir. Geçen yıl satamadık, bu yıl elma bulamıyoruz'' diye konuştu. 
     
</TEXT>
</DOC>
