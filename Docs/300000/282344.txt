<DOC>
<DOCNO> 282344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/magazin/axmag01.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tevfik Gelenbe toprağa verildi 
</HEADLINE>
<TEXT>


ABDULLAH MALKOÇ 

Türk tiyatrosunun 'Arap Bacı'sı Tevfik Gelenbe, son yolculuğuna uğurlandı. Acıbadem Hastanesi'nde hayatını kaybeden Gelenbe için dün Kadıköy Haldun Taner Tiyatrosu'nda bir tören yapıldı. Törene Yıldız Kenter, Enis Fosforoğlu, Zihni Göktay, Rutkay Aziz, Hadi Çaman ve Mesut Akusta gibi tiyatrocuların yanı sıra Gelenbe'nin sevenleri katıldı. Gelenbe'nin 3 evliliğinden olan 4 çocuğu Arkın, Ecem, Aslı ve Ali Gelenbe, babalarını son yolculuğuna uğurladı. Gelenbe'nin üçüncü ve son eşi Sevim Gelenbe, "Sağlığında görmediğim insanları cenazesinde gördüm. Çok kırıldım" dedi. Gelenbe, Söğütlüçeşme Camii'nde kılınan cenaze namazının ardından Merdivenköy Mezarlığı'nda toprağa verildi. Çelenk gönderenler arasında Kültür ve Turizm Bakanı Erkan Mumcu da vardı. 


</TEXT>
</DOC>
