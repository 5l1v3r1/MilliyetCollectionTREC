<DOC>
<DOCNO> 289812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko08.html </URL>
<DATE> 2004/11/18/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ekonomiye 20.3 milyar dolarlık sermaye dopingi 
</HEADLINE>
<TEXT>

     Ekonomideki canlanmanın da etkisiyle şirketlerin sermaye artırımlarının tutarı, ilk on ay itibariyle 17.6 milyar doları buldu. Yeni kurulan şirketlere ise 2.7 milyar dolarlık sermaye konuldu. Sermaye artırımları ve yeni şirket kuruluşlarıyla ekonomiye toplam 20.3 milyar dolar girdi. 
     ANKA'nın Devlet İstatistik Enstitüsü DİE verilerinden yaptığı belirlemeye göre, ekonomideki canlanmaya paralel olarak iş hacimleri giderek artan şirketlerin sermaye artırımları da hızla artıyor. İlk on ayda 28 bin 34 şirket, sermayesini 25 katrilyon 45.5 trilyon lira 17 milyar 575.8 milyon dolar 
     artırdı. 
     Sermaye artıran şirket sayısı, geçen yıla göre yüzde 12 azaldı. Artırılan sermaye tutarı ise Türk Lirası bazında yüzde 10, dolar bazında yüzde 15.3 büyüdü. 2003 yılının eş döneminde 
     31 bin 845 şirket, sermayesinde 22 katrilyon 760.7 trilyon 
     liralık 15 milyar 244.2 milyon dolar artırıma gitmişti. 
     
     YILLIK BAZDA REKORA GİDİYOR 
     Şirketlerin yılın ilk on ayındaki aylık ortalama sermaye artırımlarının tutarı 1 milyar 757.6 milyon dolar oldu. Aylık ortalamalar dikkate alındığında, 2004 yılının tümündeki sermaye artırımlarının tutarı 21 milyar 91 milyon doları buluyor. Aylık ortalamaların yıl sonuna kadar aynı düzeyde devam etmesi durumunda sermaye artırımları son altı yılın en yüksek düzeyine yükselecek. 
     
     KRİZ DÖNEMİNDE HIZLA AZALMIŞTI 
     Sermaye artıran şirket sayısı ve artırılan sermaye tutarı kriz döneminde hızla azalmıştı. 1998 yılında 79 bin 644 şirket 20 milyar 545 milyon dolar, 1999'da 14 bin 197 şirket 11 milyar 
     204 milyon dolar, 2000'de 13 bin 815 şirket 13 milyar 326 milyon 
     dolarlık sermaye artırımına gitmişti. 
     Kriz yılı olan 2001'de sermaye artıran şirket sayısı 12 bin 295, artırılan sermaye tutarı ise 10 milyar 522 milyon dolar 
     düzeyinde kalmıştı. 
     İzleyen dönemde ekonomide gözlenen toparlanmaya bağlı olarak sermaye artırımları da hızla artmıştı. 2002'de 42 bin 354 şirket 15 milyar 638 milyon dolar, 2003'te 43 bin 637 şirket 19 milyar 836 milyon dolarlık sermaye artırımı yapmıştı. 
     
     KURULAN ŞİRKETLER 
     Yeni kurulan şirketlerin sermayeleri ise daha düşük düzeyde oluştu. İlk on ayda yeni açılan 34 bin 177 şirkete toplam 3 katrilyon 918.1 trilyon liralık 2 milyar 749.5 milyon dolar 
     sermaye konuldu. 2003 yılının eş döneminde ise toplam sermayesi 2 katrilyon 354 trilyon lira 1 milyar 576.6 milyon dolar olan 27 bin 137 yeni şirket açılmıştı. 
     
     EKONOMİYE 20.3 MİLYAR DOLAR GİRDİ 
     Buna göre, yılın ilk on ayında yeni şirket kuruluşları ve sermaye artırımları yoluyla ekonomiye toplam 20 milyar 325 milyon dolarlık giriş oldu. 2003 yılının eş döneminde şirket kesiminin ekonomiye katkısı 16 milyar 821 milyon dolar düzeyinde kalmıştı. 
     
</TEXT>
</DOC>
