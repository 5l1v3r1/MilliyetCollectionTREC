<DOC>
<DOCNO> 273581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun06.html </URL>
<DATE> 2004/09/21/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
''Gafçı'' Bush sürekli aynı hatayı yapıyor .. 
</HEADLINE>
<TEXT>

     Gaflarıyla bilinen ABD Başkanı George Bush, bunlardan birini sürekli tekrarlıyor. 
     Bush, dün seçim kampanyasında yaptığı bir konuşmada, Filistinli militanlar tarafından 1985'de kaçırılan Achille Lauro yolcu gemisinde tekerlekli sandalyesiyle birlikte denize atılan Amerikan Yahudisi Leon Klinghoffer'i öldüren kişinin Ebu Nidal olduğunu söyledi. 
     Bu, Bush'un aynı konuda yaptığı ilk hata değildi. Şimdiye kadar en az 10 kez bu hatayı yapmıştı ve Beyaz Saray'dan niçin ısrarla aynı hatayı tekrarladığı konusunda henüz bir açıklama yapılmadı. 
     Bush, dün New Hampshire'daki konuşmasından sonra, akşam New York'taki bir konuşmasında da aynı hatayı yaptı. 
     Halbuki Klinghoffer'i öldüren Ebu Nidal değil, Ebu Abbas'dı. 
     Ebu Abbas'ın, geçen yıl Bağdat'ta yakalandıktan sonra 10 Martta, Irak'ta Amerikalıların elinde göz altında iken kalp krizinden öldüğü açıklandı. Ebu Nidal da 2002'de yine Bağdat'ta öldü. Ebu Abbas ile devrik Irak lideri Saddam Hüseyin arasında varsayılan bağlantıyı, ''Saddam'ın terörizme destek verdiği'' iddiasının örneği olarak anmak isteyen Bush, Ebu Nidal ile Ebu Abbas'ı, 28 Ağustos, 13 Eylül ve 16 Eylülde yaptığı konuşmalarda da sürekli karıştırdı. 

     
</TEXT>
</DOC>
