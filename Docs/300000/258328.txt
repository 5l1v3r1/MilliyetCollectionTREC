<DOC>
<DOCNO> 258328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur28.html </URL>
<DATE> 2004/07/26/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Haydarpaşa gümrüğüne operasyon 87 bin telefon ele geçirildi 
</HEADLINE>
<TEXT>

     Haydarpaşa Gümrüğü'nde yapılan kontrollerde, farklı olarak beyan edilen 87 bin telefon ile protez diş yapımında kullanılan malzeme, cihaz ve aletler, 24 fotokopi makinesi ve 1 faks cihazı ele geçirildi. 
     Haydarpaşa Gümrük Müdürü Recep Bilgin, gazetecilere yaptığı açıklamada, önceki gün bir konteynerde 87 bin kaçak telefon makinesi ele geçirildiğini söyledi. 
     Çin'den yüklenen ve Mardin'deki paravan bir şirkete götürülmek istenen bu cihazların, telefon aksamı olarak beyan edildiğini anlatan Bilgin, ''Bunların gümrüklenmiş değeri 383 milyar lira. Piyasa değeri ise bu rakamın en az 2 katı'' dedi. 
     Bilgin dün yapılan başka bir kontrolde de, İtalya'dan Ro-Ro gemisine yüklenen ve kaçak olarak Türkiye'ye sokulmak istenen protez diş yapımında kullanılan malzeme, cihaz ve alet ele geçirildiğini söyledi. 
     Ele geçirilen 10 tıbbi cihaz, diş yapımında kullanılan 2 kutu kimyasal madde, 3 kova dolusu protez dişin temeli olan kurşun yapımında kullanılan malzeme, 8 kutu tıbbi cihaz aksamı, 24 fotokopi makinesi, 1 faks cihazı, 1 bilgisayar kasası ve 24 ton rulo halinde kartona ait herhangi bir beyan bulunmadığını belirten Bilgin, bunların hepsine el konulduğunu kaydetti. 
     Bilgin, ele geçirilen protez diş yapımında kullanılan malzemenin bir kısmının kullanılmış ve hayli eski olduğunu belirterek, ''Protez diş yapımında kullanılan kaçak malların gümrüklenmiş değeri 65 milyar liradır'' dedi. 
     
</TEXT>
</DOC>
