<DOC>
<DOCNO> 261038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/yazar/akyol.html </URL>
<DATE> 2004/08/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Hocam Sulhi Dönmezer 
</HEADLINE>
<TEXT>


İSTANBUL Hukuk Fakültesi'nde ceza hukukunu Ord. Prof. Sulhi Dönmezer ve Prof. Sahir Erman'dan okumuştum. 
Ceza hukukumuzun en büyük isimlerinden ikisi. 
Sözlü sınavda Sulhi Hoca bana "ızdırar hali"ni sormuştu yani zaruret halinde yapılan bir hareket kişilere ve mallara zarar verirse bunun ceza hukuku teorisindeki yeri nedir 
Burada özellikle "hukuk teorisi" kavramına dikkat çekmek isterim "Mevzuat hukukçusu" kanunları, kuralları iyi bilen hukukçudur. Ama hukukun felsefi derinliğine ve teorik zenginliğine sahip olmadan "iyi hukukçu" olunamaz. 
Sulhi Dönmezer hukuk felsefesi ve teorisi alanında "büyük hukukçu" idi. Nitekim eserlerinden biri "Sosyoloji" adını taşımaktadır. 
Ömer Lütfi Barkan, Sabri Ülgener ve Sulhi Dönmezer... Osmanlı'nın son, Cumhuriyet'in Batı'da yetişmiş ilk neslinden bu üç ismin Türk ilmine katkısı muazzamdır. 

BEN öğrenci iken merhum Dönmezer ve merhum Erman'ın dört ciltlik "Nazari ve Tatbiki Ceza Hukuku"nu okumuştum. Dördüncü baskıydı, son olarak on dördüncü baskısı yayımlandı. 
Yarım asırda on dört baskı... Yarım asırda değişen kanunlar ve hukuk teorisinde yaşanan gelişmeler... Hoca, bunların hepsini takip ederek kitabını sürekli yeniledi. 
Hiç yorulmadı, hiç durmadı... 
Birkaç ay önce kendisini telefonla aramıştım. Yazacağım bir makale için "Kanunların geriye yürümesi" konusundaki bir tereddüdümü sordum. 86 yaşında değil de taze bir profesör gibi hafızasının bütün canlılığıyla anlattı. 
Sorduklarıma bazen şöyle cevap verirdi 
"Bu konuda Yargıtay içtihadı var, on dakika sonra beni ara, sana okuyayım " 
Sulhi Dönmezer ve Sahir Erman'ın bu anıtsal eseri, Yargıtay içtihatlarında en çok atıfta bulunulan bir bilim kaynağıdır. 

MERHUM Hocam'ın kitabını yıllarca muhafaza ettim, son baskısını da aldım. Sık sık bakmaya ihtiyaç duyuyorum. 
Mesela hukukta bir "uygun nedensellik" sorunu vardır sosyal ilimlerde 'düşünme metodu' bakımından da fevkalade önemlidir. Bu meseleyi bilmeyenler kafalarını komplo teorilerinden, paranoyalardan, hukukun totaliter yorumlarından kurtaramaz. 
Okuduğum hukuk kitapları içinde "uygun nedenselliği" en iyi Sulhi Dönmezer anlatmıştır, çünkü o aynı zamanda sosyologdu.. 
Ömer Lütfi Barkan iktisat tarihçiliğinde, Sabri Ülgener iktisat sosyolojisinde, Sulhi Dönmezer de ceza hukuku biliminde öncü isimlerimizdir. 
Yeni Türk Ceza Kanunu tasarısındaki imzaların başında onun imzası vardır. Ceza ve usul sahasında onun imzası olmayan düzenlememiz yok gibidir. 
Üniversitedeki törende, kızı Av. Zuhal Dönmezer Çakıroğlu, babasının çok sevdiği bir dörtlüğü okudu. Mahmud bin Kadı Manyas'ın Gülistan adlı kitabından Dönmezer Hoca'nın "Genel Ceza Hukuku" adlı eserinin önsözüne koyduğu dörtlük... Dönmezer'in engin ruh dünyasını yansıtan bu dörtlüğü size de aktararak, aziz Hocam'ı hürmet ve rahmetle anıyorum 
Bu kitabı kıl mübarek sahibine ey Kerim, 
K tibini affet rahmetinle ya Rahim, 
Hem günahlı kullarının suçunu affet dahi, 
Ol Habib'in hürmeti içün ya İlahel Alemin. 



</TEXT>
</DOC>
