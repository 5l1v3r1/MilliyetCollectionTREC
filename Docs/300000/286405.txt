<DOC>
<DOCNO> 286405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy11.html </URL>
<DATE> 2004/11/05/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Filistin Büyükelçisi "Tek bildiğimiz Arafat'ın sağ olduğu" 
</HEADLINE>
<TEXT>

     Filistin'in Ankara Büyükelçisi Fuad Yasin, Filistin Devlet Başkanı Yaser Arafat'ın sağlık durumuna ilişkin olarak ellerindeki tek bilginin, hastane yetkililerinin açıklaması olduğunu belirterek, ''Tek bildiğimiz Arafat'ın hala sağ olduğu, ancak durumu kritik'' diye konuştu. 
     A.A muhabirinin sorularını yanıtlayan Yasin, İsrail Başbakanı Ariel Şaron'un ''Arafat'ın ölmesi durumunda Kudüs'e gömülmesine izin vermeyecekleri'' yönündeki açıklamasının hatırlatılması üzerine, ''Bunun üzerine söylenecek bir şey yok, Şaron istediği kararı verebilir ama bizim de kendi kararlarımız var'' diye konuştu. 
     Filistin liderinin Kudüs'e gömülmesinin ''hayati bir konu olmadığını'' belirten Büyükelçi Yasin, ''Umarım Arafat bunları atlatır, hayatta kalır ve biz de bu konuları düşünmek zorunda kalmayız'' dedi. 
     ABD Başkanlık seçimlerinin sonuçlarını da değerlendiren Büyükelçi Yasin, seçimleri kazanan George Bush'un politikalarında Ortadoğu sorununa ilişkin önemli bir değişiklik beklemediklerini kaydetti. 
     ''Filistin halkı, hakları için ne olursa olsun mücadeleye devam edecektir'' diyen Büyükelçi Yasin, ''Bush'un ikinci döneminde bölgede her şey beklenebilir, hiçbir seçenek dışarıda bırakılamaz, bir dizi sorunla karşı karşıyayız, umarım bu sorunların sayısı artmaz'' dedi. 
     
</TEXT>
</DOC>
