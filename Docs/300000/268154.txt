<DOC>
<DOCNO> 268154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko33.html </URL>
<DATE> 2004/09/01/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
İstanbul'un zam şampiyonu karpuz oldu... 
</HEADLINE>
<TEXT>

     İstanbul'da geçen ayın zam şampiyonu, fiyatı yüzde 38 artan karpuz oldu. 
     Yıllık bazda ise devlet hastanesi hizmetlerinden enjeksiyon ücreti, yüzde 110 artışla ilk sırayı aldı. 
     İstanbul Ticaret Odası İTO , Ağustos ayı ve yıllık bazda fiyatları en fazla artan madde ve hizmetleri açıkladı. 
     Ağustos ayında en fazla artış yüzde 38 ile karpuzda olurken, biber yüzde 16.2 artış ile ikinci, kavun yüzde 12.4 artış ile üçüncü olarak belirlendi. 
     Yıllık bazda ise sağlık ve kişisel bakım harcamaları arasında yer alan devlet hastanesi enjeksiyon ücreti ilk sırayı aldı. Yüzde 110 ile en fazla artış kaydeden enjeksiyon ücretini, yüzde 103.8 ile karpuz, yüzde 70.8 ile fındık izledi. 
     İTO açıklamasında, mevsimsel özellik arz eden ve üretimi iklim şartlarına bağlı olarak değişen karpuzun, Ağustos'un ilk haftalarında yaşanan olumsuz hava koşullarının yarattığı ürün azlığı nedeniyle fiyatı en fazla artan madde olduğu vurgulandı. 
     Açıklamada, Ağustos ayında kamu kesimi zamlarını oluşturan akaryakıt ürünlerindeki ortalama yüzde 5 oranındaki fiyat artışlarının dikkat çekici boyutta olduğu da belirtildi. 
     
</TEXT>
</DOC>
