<DOC>
<DOCNO> 289232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko11.html </URL>
<DATE> 2004/11/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Müteahhit sektöründen bayram müjdesi... 
</HEADLINE>
<TEXT>

     Devlet Bakanı Kürşad Tüzmen, yurtdışı müteahhitlik sektörünün 2005 yılı hedeflerini aştığını bildirirken, ''10,5 ayda üstlenilen proje tutarı, 5 milyar 240 milyon dolara ulaştı'' dedi. 
     Tüzmen, yurtdışı müteahhitlik sektörünün 2004 yılında çok başarılı bir performans gösterdiğini kaydederek, sektörde yılbaşında 5 milyar dolarlık hedef konulduğunu ve bu hedefin şimdiden aşıldığını söyledi. Tüzmen, şöyle devam etti 
     ''Yılbaşından beri yurtdışı müteahhitlerimiz, Ortadoğu ülkelerinde 113, Doğu Avrupa ülkelerinde 6, BDT ülkelerinde 99, Afrika ülkelerinde 22, Asya ülkelerinde 11, diğer ülkelerde de 1 proje üstlenmiş durumdalar. 
     Bunların parasal değerlerine baktığımızda, Ortadoğu ülkelerinde üstlenilen projelerin tutarı bir milyar 669 milyon dolardır. Doğu Avrupa ülkelerinde üstlenilen proje tutarı bir milyar 292 milyon dolar, BDT ülkelerinde üstlenilen proje tutarı bir milyar 167 milyon dolar, Afrika ülkelerinde üstlenilen proje tutarı 916 milyon dolar, Asya ülkelerinde üstlenilen proje tutarı 193 milyon dolar, diğer ülkelerde üstlenilen projelerin tutarı da 3 milyon dolardır. Bu sonuçlar müteahhitlerimiz açısından ve önümüzdeki yıllar açısından umut vericidir.'' Petrol fiyatlarının artması nedeniyle petrol üreten ülkelerin gelirlerinde çok büyük artışlar olduğuna dikkati çeken Bakan Tüzmen, şunları söyledi 
     ''Petrol üreten ülkelerin gelirlerinde yaşanan artışlar, önümüzdeki dönemde bu ülkelerde alt ve üst yapı yatırımlarının hızla artmasını da beraberinde getirecektir. Yurtdışı müteahhitlik sektörü olarak buna hazır olmamız lazım. DTM'deki yurtdışı müteahhitlik dairesi bu konuda çalışmalarını sürdürüyor. Önümüzdeki günlerde müteahhitlerimizle birlikte bu ülkelere iş gezileri düzenleyeceğiz. Müteahhitlerimiz 2005 yılında çok daha başarılı projelere imza atacaklardır. 
     Yurtdışı müteahhitlik sektörümüz yeniden parlak günlerini yaşamaya başlamışlardır. Bugüne kadar çeşitli ülkelerde 60 milyar dolarlık projeyi tamamlayan müteahhitlerimiz, 2010 yılında 100 milyar dolar civarında projeyi bitirmiş olacaklardır.'' 
     
</TEXT>
</DOC>
