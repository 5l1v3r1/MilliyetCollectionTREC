<DOC>
<DOCNO> 275494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/bbas.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanjevic'in hesabı şaştı 
</HEADLINE>
<TEXT>



2 yenilgiyi göze almıştı 
A Milli Basketbol Takımı Antrenörü Bogdan Tanjevic, Ay - Yıldızlı ekibin altı maçta altı galibiyetle tarihinin en başarılı elemelerini geçirerek finallere kalışını "tatmin edici" olarak niteledi. Sırp çalıştırıcı, "Gerçeği söylemek gerekirse bu eleme serisinde iki maç kaybetmeyi göze bile almıştım. Ama oyuncularım çok kısa sürede takım olmayı başardılar. Atmosfer çok iyiydi. Dostluk ve arkadaşlığın bu derece üst düzeyde olması, başarının sebeplerinden biri" diye konuştu. 

'Bir yıl uzun bir süre' 
TANJEVİC, 2005'te Sırbistan - Karadağ'da oynanacak olan finaller için fikir yürütmenin ne sağlıklı, ne de mantıklı olacağını dile getirdi. A Milli Takımın çalıştırıcısı şöyle devam etti "Bir yıl gerçekten uzun bir süre. Bu sürede hem gençlerimiz, hem de hala genç olan tecrübeli oyuncularımız kendilerini geliştireceklerdir. Gelecek için ümitli olmayacak hiçbir şey yok. Ama tıpkı elemelerdeki gibi finallerde de rakiplerimize saygı duyarak, kendimize güvenerek oynamalıyız." 


</TEXT>
</DOC>
