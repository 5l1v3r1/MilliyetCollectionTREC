<DOC>
<DOCNO> 261313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/ykocaomer.html </URL>
<DATE> 2004/08/07/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Ödül Yönetmeliği II 
</HEADLINE>
<TEXT>



Geçen haftaki yazımızda Ödül Yönetmeliği'nin engelli sporcular açısından ortaya çıkardığı dengesizlik ve yanlışlara değinmiştik. Bugün de basketbol, voleybol, hentbol gibi takım sporlarına yönelik bir eksikliği yazacağız. 
Ödül Yönetmeliği'nin 5. maddesinin C fıkrasında Avrupa şampiyonalarında ferdi veya takım müsabakalarında derece alan sporculara verilecek ödüller belirtiliyor. Aynı husus 7. maddenin kulüplerin branşlarında katıldığı Olimpik Avrupa Kupaları'nda devam ediyor. Buradaki Avrupa Kupaları kavramına bir açıklık getirilmemiş. Oysa futbolda bu ayrım kesinlikle Şampiyonlar Ligi ve UEFA Kupası'nda dereceye girenler olarak ayrılmış. 
Bir örnek vermek gerekirse basketbolda Super Leaque, Saporta Cup, Koraç Cup isimli üç ayrı Avrupa Kupası yapılıyor. Aynı şey tekerlekli sandalye basketbolunda ve diğer takım sporlarında da geçerli. Eskiden takım sporlarında örneğin futbolda, Şampiyonlar Ligi ve UEFA'nın yanında bir de daha sonra kaldırılan Kupa Galipleri Kupası vardı. 
Şimdilerde basketbol, voleybol gibi takım yarışmalarında turnuvalar belli isimler alıyorlar. Örneğin tekerlekli sandalye basketbolunda Champions Cup, Andre Vergauwen Cup, Willi Brinkmann Cup yarışmaları var. 
Söz gelişi, yarın bir takımımız Super Leaque'yi kazanıp, diğeri Saporta Cup'ı kazanırsa veya dereceye girerse ne olacak Olacaklar belli. Eğer ikinci derecedeki Avrupa Kupası'nı kazanan kulübün siyasi ilişkileri yeterliyse kendilerine Başbakanlık onayı ile bir açık kapı bulunup bir özel ödül verilecek. Değilse bir şey yok. 
Daha önce de defalarca söyledik. Eğer futbolu iki ayrı şampiyona halinde yönetmeliğe alıyorsanız, diğer takım oyunları olan basketbol, voleybol, hentbol gibi spor dallarında I.'nci , II.'nci, III.'ncü kupa diye adlandırır, eğer bugün belli isimlerin verildiği bu turnuvalar isim değiştirirse her sezon başında da bunu açıklarsınız. 
Bir de bu yönetmelikle Gençlik ve Spor Genel Müdürlüğü dünyada ilk kez iki yeni terim yarattı. "PAROLİMPİK ve DEAFOLİMPİC" herhalde yönetmeliğin redaksiyonunu yapanlar Paralimpik kelimesini görünce "Para"nın ikinci "a"sını yanlış diye "o" ile değiştirmiş olsalar gerek. Biz her şeyi iyi biliriz ya Doğrusu "PARALİMPİK ve DEAFLİMPİK"tir. 
Sadece ödülleri arttırmakla iş bitmiyor. Bizce o ödülleri dünya gerçekleri ve hakkaniyet esaslarına göre paylaştırmak daha önemlidir. 
Bu şekildeki bir Ödül Yönetmeliği yarın ki kargaşaların ve tartışmaların bir habercisi olmaktan öteye gitmemektedir. 



</TEXT>
</DOC>
