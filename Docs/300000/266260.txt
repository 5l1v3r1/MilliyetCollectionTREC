<DOC>
<DOCNO> 266260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko07.html </URL>
<DATE> 2004/08/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Kışlıklar YTL'ye geçti... 
</HEADLINE>
<TEXT>

     Mal ya da hizmet bedellerinin, 1 Ocak 2005 tarihinden itibaren etiketlerde Türk Lirası TL ve Yeni Türk Lirası YTL üzerinden ayrı ayrı gösterme zorunluluğunun bulunması firmaları harekete geçirirken, kışlık ürünlerin etiketlerinde fiyatlar şimdiden YTL cinsinden de belirtilmeye başlandı. 
     Alınan bilgiye göre, 5083 Sayılı ''Türkiye Cumhuriyeti Devleti'nin Para Birimi Hakkında Kanun''un kabul edilmesi ile birlikte kamu kurum ve kuruluşlarının yanı sıra tüccar ve esnaf da YTL'ye sorunsuz uyum için hazırlıklara başladı. 
     1 Ocak tarihinden itibaren uyulamaya geçecek YTL konusunda sorunların bugünden çözümünü hedefleyen Hükümet, pilot bölgelerle çıkabilecek muhtemel sorunları belirlemeye ve çözüm yolu üretmeye çalışıyor. 
     Bu hazırlıklar sürerken yeni yıldan itibaren bir yıl süreyle mal ya da hizmet bedellerinin, etiketlerde TL ve YTL üzerinden ayrı ayrı gösterme zorunluluğunun bulunması firmaları da harekete geçirdi. 
     5083 Sayılı Kanun ile birlikte 4077 Sayılı Tüketicinin Korunması Hakkında Kanun'un 12. maddesinde yapılan geçici değişiklik sonucu, etiketlerinde ürün bedellerini TL ve YTL üzerinden ayrı ayrı göstermeyen firmalar, parça başına en az 128 milyon 500 bin lira ceza ödeyecek. 
     Bu çerçevede Sanayi ve Ticaret Bakanlığı, il müdürlüklerine YTL konusunda tebliğ gönderirken, müdürlüklerden sorumlu oldukları bölgede YTL konusunda bilgilendirme yapmaları istendi. 
     Konya'da kurulu Algü Örme, Konfeksiyon Ticaret Ltd. Şti. sahibi Mustafa Altuntaş, kendileri dahil bazı firmaların bugünden YTL'ye geçtiğini söyledi. 
     Özellikle kışlık ürünlerdeki etiketlerde TL ve YTL üzerinde fiyat belirtildiğini ifade eden Altuntaş, ''Bizim kadar tüketicinin de bu fiyatlara alışması gerekir. 1 Ocak 2005'de birden YTL geçilmesi durumunda ortaya çıkacak olumsuzluklar yüzünden alışverişlerin bir süre de olsa kesilmesi bizi olumsuz etkileyecektir'' dedi. 
     Altuntaş, bu yüzden giyim firmalarının ürünlerinde bugünden YTL'ye yer vermeye başladığını dile getirerek, ''Eylül ayının sonuna kadar giyim ürünlerinin tamamında YTL yer alacaktır. Giyim sektörü YTL'ye yaklaşık 4 ay önceden geçti. Bu şekilde hazırlık dönemi geçirilmesi olumlu sonuçlar doğuracaktır'' diye konuştu. 

     
</TEXT>
</DOC>
