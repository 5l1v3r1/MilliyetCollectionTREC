<DOC>
<DOCNO> 259280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko17.html </URL>
<DATE> 2004/07/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Ocak-Haziran döneminde ihracat yüzde 31.8 arttı... 
</HEADLINE>
<TEXT>

     Türkiye, bu yılın Ocak-Haziran döneminde, 28 milyar 589.4 milyon dolar ihracat, 45 milyar 433.8 milyon dolarlık da ithalat yaptı. 
     Devlet İstatistik Enstitüsü DİE , Haziran ayı itibariyle geçici dış ticaret verilerini açıkladı. Buna göre, geçen yılın Ocak-Haziran dönemi ile karşılaştırıldığında, Türkiye'nin ihracatı yüzde 31.8 artarken, ithalattaki artış yüzde 47.3 oldu. Geçen yılın ilk yarısında, 21 milyar 684.2 milyon dolarlık ihracat, 30 milyar 837.3 milyon dolarlık da ithalat yapılmıştı. 
     Ocak-Haziran döneminde dış ticaret açığı yüzde 84 artarak 9 milyar 1.1 milyon dolardan 16 milyar 844.4 milyon dolara çıkarken, ihracatın ithalatı karşılama oranı yüzde 70.3'ten yüzde 62.9'a geriledi. 
     Dış ticaret açığındaki Haziran ayı itibariyle gerçekleşmeler, Türkiye'nin yıl sonu itibariyle dış ticaret açığının 30 milyar dolarlar düzeyinde olacağını gösteriyor. 
     Haziran ayında ise geçen yılın aynı ayına göre, ihracat yüzde 33 artarak 5 milyar 50.7 milyon dolara, ithalat ise yüzde 47.5 artarak 8 milyar 446.2 milyon dolara yükseldi. Haziran'da dış ticaret açığı yüzde 75.8 artışla 3 milyar 395 milyon dolara çıkarken, aylık bazda en yüksek dış ticaret açığı geçen ay verildi. 
     Geçen ay, ihracatın ithalatı karşılama oranı da yüzde 66.3'ten yüzde 59.8'e geriledi. İhracatın ithalatı karşılama oranı, Şubat ayında da yüzde 59.7 ile ilk kez yüzde 60'ın altına düşmüştü. 
     
</TEXT>
</DOC>
