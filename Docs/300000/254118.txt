<DOC>
<DOCNO> 254118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko24.html </URL>
<DATE> 2004/07/09/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tüzmen TL aşırı değerli olmasaydı, ekstra ihracat yapabilirdik... 
</HEADLINE>
<TEXT>

     Devlet Bakanı Kürşad Tüzmen, Türk Lirası'nın şu anda yüzde 25-28 oranında aşırı değerli olduğunu belirterek, ''Aşırı değerli olmasaydı, geçen yıl 3 milyar dolar, bu yıl da 5-6 milyar dolar ekstra ihracat yapabilirdik'' dedi. 
     Tüzmen, bu durumda ithalatta da aynı şekilde 5-6 milyar dolarlık azalma olabileceğini söyledi. 
     9. İhracat Koordinasyon Toplantısı, Bilkent Otel'de yapıldı. Toplantıya, Devlet Bakanı Kürşad Tüzmen'in yanı sıra Devlet Bakanı Ali Babacan, Dış Ticaret Müsteşarı Tuncer Kayalar, Sanayi ve Ticaret Bakanlığı, Maliye Bakanlığı, Gümrük Müsteşarlığı, İhracatçı Birlikleri, Enerji ve Tabii Kaynaklar Bakanlığı, Ulaştırma Bakanlığı, Eximbank, Tarım ve Köyişleri Bakanlığı ile Türkiye Odalar ve Borsalar Birliği TOBB yetkilileri katıldı. 
     Tüzmen, toplantının açılışında yaptığı konuşmada, amaçlarının hükümet programına konulduğu şekilde, kalıcı, istikrarlı bir ihracat artışı sağlayabilmek olduğunu belirterek, 2000 yılında yapılan toplam ihracatın, bu yılın ilk 6 ayında gerçekleştirildiğini ve bu işin sırrının aile bilincinde yattığını ifade etti. 
     Bakan Tüzmen, yıl sonuna kadar 60 milyar dolar, 2006 sonunda 75 milyar dolar, 2010 yılında 100 milyar dolar, 2023 yılında da 500 milyar dolarlık ihracatı hedeflediklerini kaydetti. 
     
     SORULAR 
     Daha sonra gazetecilerin sorularını yanıtlayan Tüzmen, bir gazetecinin, Başbakan Tayyip Erdoğan'ın, ''Kriz dönemlerindeki o dik duruşunuz olmasaydı, Türkiye bir Arjantin, bir Brezilya olabilirdi'' şeklindeki sözlerini hatırlatması üzerine, ''Sayın Başbakan'ın burada ifade ettiği, Arjantin ve Brezilya'da yaşanan büyük kaos'' dedi. 
     Türk ihracatçısının en sıkıntılı dönemde dahi ihracat artışını sürdürerek, kriz ortamında krizin yumuşak geçmesini sağladığını kaydeden Tüzmen, Türkiye'nin çok ciddi krizleri ancak ihracat sayesinde doğru şekilde aştığını ve büyük sosyal çalkantılar olmadan söz konusu dönemlerin aşıldığını anlattı ve ''Çok doğru bir açıklama'' dedi. 
     Türk Lirası'nın aşırı değerli oluşu ile ilgili bir soru üzerine de Bakan Tüzmen, şu anda ihracat artışının olduğunu ancak, her zaman böyle dönemlerin yakalanamayacağını ifade ederek, kurun da biraz yardımcı olması ile çok daha iyi noktalara taşınıp, daha sonra geriye dönüşün yaşanmayacağı bir dönemin başlayabileceğini söyledi. 
     Şu anda TL'nin yüzde 25-28 oranında aşırı değerli olduğunu belirten Tüzmen, buna rağmen ihracatçının ihracat artışını sürdürmeye çalıştığını kaydetti. 
     Tüzmen, ihracatçıların karsız satışlarla, pazar payını artırmaya çalıştığını anlatırken, ancak sürekli olarak karsız satışın devam ettirilemeyeceğini söyledi ve şöyle konuştu 
     ''Özel sektör şu anda kar maximizasyonunu bıraktı, sadece hazır pazarını, pazar payını artıracak şekilde fiyat rekabetine de kendisini hazırlayarak devam ettirmeye çalışıyor. 
     Dışardan gelen ara malı ile ihracat artışı devam ettiriliyor. Bu durum, ara malı üreticilerinin fabrika kapasite kullanım oranlarını aşağı indirmesine neden oluyor. 
     Kurun aşırı değeri, dışarıdaki malları Türkiye için ucuzlatması nedeniyle, ciddi bir ithalat baskısı yapıyor. İhracatın ithalatı karşılama oranını menfi etkiliyor.'' 
     
     ''EKSTRA İHRACAT YAPABİLİRDİK'' 
     Tüzmen, bir gazetecinin ''TL aşırı değerli olmasaydı, daha fazla ihracat yapabilir miydik'' şeklindeki sorusu üzerine, ''Tabi'' yanıtını verdi. 
     Bakan Tüzmen, geçen yıl 3 milyar dolar ekstra ihracat yapabileceklerini ve 48 milyar dolarla tamamlanan ihracatın, 51.3-51.5 milyar dolar ile tamamlama imkanı elde edilebileceğini söyledi. 
     Bu yıl da 4-5 milyar dolar ekstra ihracat yaratılabileceğini ifade eden Tüzmen, ithalatda da aynı şekilde geriye doğru 5-6 milyar dolarlık azalma sağlanabileceğini kaydetti. 
     Makasın biraz daralabileceğini ancak, tamamen kapanmayacağını anlatan Tüzmen, Türkiye gibi gelişmekte olan ülkelerde ithalatın ihracattan fazla olduğunu söyledi ve ''Yani Türkiye gibi dinamikleri olan bir ülkede buna mecburuz'' dedi. 
     Tüzmen, bir başka soru üzerine de, enflasyonu aşağı çekmek için ciddi politikaların uygulanması gerektiğine ve şu anda da uygulandığına dikkati çekti. 
     Uzakdoğu ülkelerinde sürekli bir devalüasyon uygulandığını da anlatan Tüzmen, bunun bir devlet politikası şeklinde, dış pazarları ele geçirme amacıyla uygulandığını kaydetti. 
     Tüzmen, TL'nin değerli oluşu ve Uzakdoğu mallarının ucuz oluşunun 2 misli etkiye neden olduğunu belirterek, ''2 misli etkiyle ithalat baskısı yaratıyor'' dedi. 
     
</TEXT>
</DOC>
