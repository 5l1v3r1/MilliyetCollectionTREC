<DOC>
<DOCNO> 273987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy19.html </URL>
<DATE> 2004/09/22/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Alemdaroğlu "Tazminat davası için temyiz yolu açık" 
</HEADLINE>
<TEXT>

     İstanbul Üniversitesi İÜ Rektörü Prof. Dr. Kemal Alemdaroğlu, Kardiyoloji Enstitüsü'nün laboratuar sorumlusu Yrd. Doç. Dr. Hüseyin Bulur'u, mahkeme kararına rağmen göreve iade etmediği gerekçesiyle manevi tazminat cezasına çarptırılmasını değerlendirerek, ''Yargı işlemi sürmektedir. Temyiz yolu açıktır'' dedi. 
     Alemdaroğlu, yaptığı yazılı açıklamada, Hüseyin Bulur'un, Kardiyoloji Enstitüsü'nde Bio-Kimya uzmanı olarak laboratuar sorumlusuyken, Üniversitelerarası Kurul ve Yükseköğretim Kurulu YÖK kararları doğrultusunda, üniversite senatosunun 1999 yılından itibaren uygulattığı akademik yükselme kriterlerini tamamlayamaması nedeniyle 10 Mart 2002 tarihinde görevine son verildiğini belirtti. 
     Hüseyin Bulur'un bunun üzerine idari yargıya başvurduğunu ifade eden Alemdaroğlu, Bulur hakkındaki iddialar konusunda da soruşturma açıldığını kaydetti. 
     Alemdaroğlu, açıklamasında şu görüşlere yer verdi 
     ''Soruşturma sonunda 'üniversite öğretim mesleğinden çıkarma' cezası teklif edildi ve 29 Ağustos 2002'de YÖK'e gönderildi. Soruşturma konusu Fatih ilçesinde Sağlık Müdürlüğü'nden aldığı ruhsatla 1994 yılından itibaren, yani 8 yıldan beri yasadışı olarak laboratuar çalıştırmasıydı. 
     2547 sayılı Üniversite Yasası'nın 36. maddesi yardımcı doçentlerin kısmi statüde görev yapmalarına izin vermemektedir. 
     Bu sırada idari yargı kararı 4 Kasım 2002'de yürütmeyi durdurma şeklinde geldi. Ancak yaklaşık 2 ay öncesi 'üniversite öğretim mesleğinden çıkarma' teklifi YÖK'e bildirildiği için idari yargı kararı uygulanamadı. 
     Kardiyoloji Enstitüsü laboratuarlarında bazı usulsüzlük iddiaları üzerine ikinci bir soruşturma açıldı ve Hüseyin Bulur'a 'kamu görevinden çıkarma' cezası teklif edildi ve YÖK'e 20 Mayıs 2003'te gönderildi. 
     Hüseyin Bulur'a, 25 Aralık 2002 tarihinde YÖK tarafından 'üniversite öğretim mesleğinden çıkarma' ve 11 Temmuz 2003 tarihinde de 'kamu görevinden çıkarma' cezaları verilmiştir. 
     İlkin, üniversite öğretim mesleğinden çıkarılmış, sonra da kamu görevinden çıkarılmış bir kişinin, benim dışımdaki, yani YÖK'ün ceza vermedeki gecikmesi nedeniyle hakkımda açtığı tazminat davası, Fatih 2. Asliye Mahkemesi'nde karara bağlanmış ise de yargı işlemi sürmektedir. Temyiz yolu açıktır.'' 
     
</TEXT>
</DOC>
