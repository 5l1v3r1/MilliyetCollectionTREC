<DOC>
<DOCNO> 274360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur29.html </URL>
<DATE> 2004/09/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bineceği okul servisinin altında kaldı 
</HEADLINE>
<TEXT>

     Bitlis, bu sabah okula gitmek üzere sabah evden çıkan 5 yaşındaki anasınıfı öğrencisi Rumeysa Çevik'in, binmek için beklediği okul servisinin altında kalarak hayatını kaybettiği haberiyle yasa boğuldu. 
     AA muhabirinin aldığı bilgiye göre, Bitlis Polis Lojmanları'nda oturan, Türkiye Odalar ve Borsalar Birliği TOBB İlköğretim Okulu Anasınıfı öğrencisi Rumeysa Çevik, sabah saatlerinde okula gitmek üzere evinden ayrıldı. Ablasıyla birlikte evin önünde servis bekleyen Rumeysa, servisinin geldiğini görünce heyecanla koşmaya başladı. 
     Yusuf A. yönetimindeki Bitlis Emniyet Müdürlüğü'ne ait servis aracının altında kalan Küçük Rumeysa, İlköğretim Okulu 4. sınıfa giden ablasının kolları arasında olay yerinde can verdi. 
     Olayın duyulması üzerine emniyet camiasının yasa boğuldu. Babası Bitlis Emniyet Müdürlüğü'nde polis memuru olan Rumeysa'nın cenazesi, memleketi Adıyaman'a götürüldü. 
     
     SINIFINDA MATEM 
     Bu arada, Rumeysa Çevik'in sınıf arkadaşları da olayı öğrendiklerinde gözyaşlarını tutamadılar. Yaşları 4-5 arasında değişen minikler, duygularını ''Arkadaşımız ameliyat olup geri gelecek. O ölmedi'' şeklinde dile getirdiler. 
     Rumeysa'nın öğretmeni Sevgi Çakır, AA muhabirine, öğrencisinin ölümünün kendilerini çok sarstığını, okulda bugün ders işleyemediklerini söyledi. 
     Öğretmen olarak yaşadığı acıyı anlatmakta zorlandığını ve aynı acıyı bir daha yaşamak istemediğini dile getiren Sevgi Çakır, velilerin çocuklarını okula gönderirken tedbirli davranmalarını istedi. 
     ''Velilerden ilk istediğim şey çocukların okula güvenli şekilde geliş gidişlerinin sağlanmasıydı'' diyen Çakır, ''Okul öncesi eğitimde velilerden çocuklarını sınıfa kadar getirip, okuldan ayrılmalarını istemiştim. Çocuğu okula kaydederken de bu konuyla ilgili evrak doldurtuyoruz. Yani çocuğu okula getirecek kişiler o evrakta yer alıyor. Ancak bu üzücü durum gösteriyor ki bu konuda yeterince titizlik gösterilmiyor.'' Okul öğretmenleri ise Rumeysa'nın ölümüne çok üzüldüklerin ancak servislerle gidip gelen çocukların sürekli risk altında olduklarını, bu çocukların güvenli yolculuk yapması için her serviste şoför dışında bir görevlilin daha bulunması gerektiğini söylediler. 
     
</TEXT>
</DOC>
