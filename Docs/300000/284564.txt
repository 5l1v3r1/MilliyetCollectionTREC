<DOC>
<DOCNO> 284564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/yercan.html </URL>
<DATE> 2004/10/30/ </DATE>
<TIME>  </TIME>
<AUTHOR> Fuat ERCAN  </AUTHOR>
<HEADLINE>
Doğan'ın ince hesabı 
</HEADLINE>
<TEXT>



Olur olmaz yorum yapan, bol keseden cömertçe atan, her şeyi bildiğini sananlara iyi bir ders vermek istiyordu Ziya Doğan... Sahaya sürdüğü on bir bu konuda kararlı olduğunu açık açık gösteriyordu. Bordo - Mavili ekip Diyarbakır karşısında dört hücum oyuncusuyla sahadaydı. Doğan, inadından vazgeçmiş bu kez Yattara'ya da ilk on birde görev verdi. Bilenlere ya da bildiğini sananlara meydan okumanın bir teknik adam diliyle anlatımıydı sahaya yansıyan. Her fırsatta elindeki kadronun bu diziliş ve sistemle başarılı olamayacağını savunan Doğan, bu kez haklılığını eylemle kanıtlamak istemişti. 
Ama evdeki hesap çarşıya uymadı. Trabzonspor hücum ağırlıklı bir kadroyla çıktığı Diyarbakırspor karşısında farklı bir galibiyet elde ederken futbol olarak da son haftaların en doyurucu ve en iyi oyununu oynadı. 90 dakikalık enerjisi olmadığı gerekçesiyle bir türlü ilk on birde yer bulamayan Yattara dün gecenin yıldızıydı. Biri penaltıdan iki gol atan Gineli sihirbaz, Hüseyin'e attırdığı golün dışında kanatlardan taşıdığı toplarla net 7 - 8 mutlak gollük pozisyonlar hazırladı. Özellikle son iki haftada eski formundan oldukça uzak görünen kaptan Fatih Tekke dün de uyur - gezer rollerindeydi. Yattara'nın iki muhteşem ortasını hoyratça harcayan Fatih'in şampiyonluk yolundaki gemisini rotadan çıkarmamak için biran önce toparlanması ve işinin de bir tür "ibadet" olduğunu hatırlaması gerekiyor. 
Oyunu kendi alanında kabullenen Diyarbakırspor karşısında sezonun en bol gol pozisyonlu maçını oynayan Trabzonspor'da dün gecenin diğer bir kahramanı da orta sahanın dinamosu ve beyni Hüseyin'di. Başarı grafiği sürekli yükselen milli futbolcu formasını terinin son damlasına kadar ıslattı. 
Karşılaşmanın hakemi Bülent Demirlek kendisine pek fazla iş düşmeyen maçta yerinde kararlarıyla sahadan görevini yapmış olarak başarı ile ayrıldı. 


</TEXT>
</DOC>
