<DOC>
<DOCNO> 295812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun29.html </URL>
<DATE> 2004/12/08/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Putin'in Türkiye'deki kahkahaları Rusya basınında 
</HEADLINE>
<TEXT>

     Rus Komsomolskaya Pravda gazetesi, ''Rusya Devlet Başkanı Vladimir Putin'in Türkiye ziyaretinde, ilişkilerin donma noktasında olmadığının tespit edildiğini'' yazdı. 
     ''Putin 3 deniz ötesinde ne aradı '' başlığıyla verilen haberde, Putin'in birkaç gün içinde 20 bin kilometre yol kat ederek, Hindistan ve Türkiye'yi ziyaret ettiği hatırlatıldı ve ''Hindistan'dan sonra Türkiye'de hava sıcaklığı 30 derece değildi, ama en azından ikili ilişkilerin donma noktasında bulunmadığı tespit edildi'' ifadesi kullanıldı. 
     Putin'in, resmi görüşmelerden sonra Türk iş çevreleriyle buluştuğu belirtilen haberde, şu bilgi yer aldı ''İşadamlarından biri, 'Sizden aldığımız gaz karşılığında mal verelim' önerisi getirince, Putin sözü Gazprom Başkanı Aleksey Miller'e vermeden, ENKA Onursal Başkanı Şarık Tara'ya dönerek, 'Siz Rusya'da milyarlarca dolarlık iş yapıyorsunuz. Gelin bu iş karşılığında size Rus malları verelim. Kabul eder misiniz' diye sorunca, salonda kahkahalar duyuldu.'' Nezavisimaya gazetesi de Rusya'nın, Kuzey Kafkasya'da terörle mücadele konusunda Türkiye ile işbirliği yapacağını duyurdu. 
     
</TEXT>
</DOC>
