<DOC>
<DOCNO> 275814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/spo15.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Denizlispor'da prim 5 milyar 

BU sezon ligde iyi bir performans ortaya koyan Denizlispor gözünü Fenerbahçe'ye dikti. Son iki haftada yeniden yükselişe geçtiklerini belirten Basın Sözcüsü Osman Vural, galibiyet priminin 5 milyar lira olduğunu açıkladı. Yeşil - Siyahlılar haftanın ilk çalışmasını dün yaptı. 

'Lig yeni başlıyor' 

LİGDE 7 maçta sadece iki beraberlik bulabilen İstanbulspor'un Genel Müdürü Ergül Yücel, Kayserispor maçının kendileri için bir başlangıç olduğunu söyledi. "Bizim için lig yeni başlıyor" diye konuşan Yücel, bundan sonra oynayacakları Akçaabat Sebat maçını da kazanacaklarını ifade etti. Öte yandan Gökmen Yıldıran, sağ dizindeki sakatlığı nedeniyle artroskopi oldu. 

Urfaspor arayışta 

B Kategorisi ekiplerinden Şanlıurfaspor'da teknik direktör arayışları başladı. İkinci Başkan Abdulkadir Göncü, "Dünden beri bazı teknik direktörlerle görüşme fırsatımız oldu. Şartlarımızı kendilerine ilettik. Disiplinli, kendini ispatlamış bir hoca ile anlaşacağız" diye konuştu. 

Validen uyarı 

AYDIN Valisi Mustafa Malay, "Halkın güvenini alamayan yönetimlerin başarılı olması zor" dedi. Malay şunları söyledi "Aydınspor'un başarılı olması için önce halka güven veren, halkın sempati duyduğu insanların yönetimde olması gerekiyor. Yoksa işimiz zor" yorumunu yaptı. 

İnegölspor'da kırmızı krizi 

İNEGÖLSPOR Basın Sözcüsü Nihat Kuyumcu, 3 - 1 yenildikleri Uşakspor maçında Murat'ın ikinci yarının hemen başında kırmızı kart görmesinin, oyun düzenlerini bozduğunu söyledi. Kuyumcu, "Kazanabileceğimiz bir maçı kaybettik. Üst üste kalemizde gördüğümüz iki gol puanlarımızı götürdü" dedi. 

Eriş sabır istedi 

VESTEL Manisaspor Teknik Direktörü Levent Eriş, iç saha maçlarında sıkıntılar yaşadıklarını söyledi. Bundan dolayı taraftardan sabır istedi. Mersin İdman Yurdu karşısında başarılı bir performans ortaya koyup galip geldiklerini söyleyen Eriş, sakatlığı süren Soner'in 2 hafta sonra takıma dönmesini beklediklerini, Cafer'in dizinde yeniden ağrıların başladığını kaydetti. Levent hoca, Güngör ve Göksel'in sakatlıklarının tamamen geçtiğini vurguladı. 

Sutopu şöleni 

SUTOPUNDA Avrupa Şampiyonlar Ligi elemelerinde C Grubu maçları bugün Ataköy Avni Akyol kapalı Yüzme Havuzu'nda başlayacak. Türkiye'yi karşılaşmalarda İYİK temsil edecek. Ekibimiz ilk maçını bugün saat 18.30'da Hırvatistan'ın Havk Mladost Zagreb takımı ile oynayacak. 

Bileği bükülmez 

ŞANLIURFA'NIN Viranşehir İlçe Asayiş Şube Müdürü Numan Demirer, Türkiye Büyük Erkek ve Bayanlar Bilek Güreşi Şampiyonası'nda Türkiye Şampiyonu oldu. Çankırı'daki şampiyonada Demirer, artı 110 kiloda sağ ve sol elde birinciliği aldı. 

Vakıf'tan merhaba 

BAYANLAR Voleybol 1. Ligi'nin iddialı takımlarından Vakıfbank Güneş Sigorta, yeni sezonu bugün törenle açacak. Güneş Plaza'da gerçekleştirilecek sezon açılış töreninde teknik heyet ve oyuncuların tanıtımı yapılacak, ayrıca yeni sezonda takımın Türkiye Ligi ve Avrupa'daki hedefleri anlatılacak. 

Fenerbahçe farkı 

İSPANYA'DA yapılan 4. Gran Canaria Basketbol Turnuvası'na katılan Fenerbahçe, dün ilk maçını Türk Hava Yolları ile oynadı ve karşılaşmayı 67-59 kazandı. Sarı - Lacivertliler, devreyi de 34-24 önde kapattı. Fenerbahçe, turnuvadaki ikinci karşılaşmasını İspanyol Tenerife ile oynayacak. 

Aslan mağlup 

GALATASARAY Erkek Basketbol Takımı, özel maçta Rusya'nın Dinamo Moskova takımına 85-76 yenildi. Florya Metin Oktay Tesisleri'nde oynanan karşılaşmanın ilk yarısı da konuk ekibin 39-32 üstünlüğüyle kapandı. 

Engelliler bugün dönüyor 

ATİNA'DA düzenlenen Paralimpik Oyunları'na katılan Türk kafilesi bugün yurda dönüyor. 17 Eylül'den bu yana Atina'da bulunan engelli sporcularımızın 15.15'de Esenboğa Havaalanı'na ineceği belirtildi. 

Türe evlendi 

MİLLİYET Spor Servisi'ndeki arkadaşlarımızdan Gökhan Türe, İTÜ Sosyal Tesisleri Arıkovanı Restoranı'nda yapılan nikah töreniyle hayatını Pınar Mert Türe ile birleştirdi. Spor camiasından da birçok davetlinin katıldığı nikahı, Bakırköy Belediye Başkanı Ateş Ünal Erzen kıydı. Milliyet ailesi olarak Gökhan - Pınar çiftine ömür boyu mutluluklar dileriz. 


</TEXT>
</DOC>
