<DOC>
<DOCNO> 293589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas06.html </URL>
<DATE> 2004/11/30/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Trabzon'da yeni moda Hamsi dürüm 
</HEADLINE>
<TEXT>

     
     Bahadır ÖKTEM TRABZON, DHA 
     

DAHA önce pilav tatlısı ve birbirinden leziz çok sayıda yemeği yapılan hamsinin dürümü yapıldı. Trabzon'un Uzunsokak Caddesi üzerindeki Tıkıntı Piknik Restaurant' ın ortaklarından 42 yaşındaki Hasan Köse, zengin Türk mutfağında hamsi ile oluşturulan geniş menüye bir yenisini ekleyerek 'hamsi dürüm' satmaya başladı. 
     Trabzon'da 30 yıllık aşçı olduğunu belirten Hasan usta, hamsinin bu yıl bol avlandığını ve yörede çok sevildiğini kaydederek, "Farklı bir yemek yapmak, içine de hamsi katmak istedik. Daha sonra aklımıza hamsi döneri geldi. Hamsi küçük olduğu için şişe girmiyordu. Biz de döner sarıp çevirmeden dürümünü yapmaya karar verdik. Dürümü yerli hamsiden yapıyoruz. Halkın talebi oldukça fazla'' diye konuştu. 
     Hamsiyi ayıklayan Hasan Köse, daha sonra haşlama işlemine geçerken, balığın kılçığını kolayca alıp, özel salamura sosu ile terbiye ediyor. 1 gün boyunca terbiyede kalan hamsi geniş ağızlı bıçakla dürümlük halde parçalara ayrılarak ve yeşillikle bezenerek pide içinde servis yapılıyor. Hamsi dürümün 100 gramlık tek porsiyonu 1.5 milyon liradan satılıyor. 
     
</TEXT>
</DOC>
