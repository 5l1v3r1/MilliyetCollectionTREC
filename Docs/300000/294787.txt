<DOC>
<DOCNO> 294787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo26.html </URL>
<DATE> 2004/12/04/ </DATE>
<TIME> 19.16 </TIME>
<AUTHOR>  </AUTHOR>
<HEADLINE>
Denizlispor maçının ardından... 
</HEADLINE>
<TEXT>

     Denizlispor Teknik Direktörü Giray Bulak, 1 puanın ilerde çok önemli olabileceğini belirterek, ''Kazanamadık, ama 1 puan aldık'' dedi. 
     Bulak, Denizlispor-Malatyaspor maçının ardından yaptığı açıklamada, ligde 4. ve 5. sırada olan 2 takım arasında oynanan maçın zevk verdiğini ve sonucunda ise her iki takımında birer puana razı olduğunu söyledi. 
     Rakipleri Malatyaspor'un özellikle deplasman maçlarında etkili futbol oynadığını ve orta sahasının iyi oluşturulduğunu ifade eden Bulak, şöyle konuştu 
     ''Malatyaspor deplasman maçlarında daha başarılıdır. İyi takım kurmuşlar. Özellikle orta sahası, takımı galibiyete taşıyabiliyor. Kazanamadık, ama 1 puan aldık. Geçmiş haftalardaki 5 mağlubiyetin yerine berabere kalsaydık 5 puan fazlamız olurdu. Bu puanlarda Malatyaspor maçında daha riskli oynayıp galip gelmemizi sağlayabilirdi. Bu mağlubiyetler nedeniyle maçı riske etmek istemedik. Denizlispor, geniş kadroya sahip bir takım değil. Bu maçta bazı oyuncuların formsuz olduğunu gözledi. Ama yine de takımından memnunum.'' Malatyaspor Teknik Direktörü Aykut Kocaman da son 4 maçta istedikleri sonucu alamadıklarını söyledi. 
     Maçın oynanış şekliyle berabere bitmesinin öne çıktığını dile getiren Kocaman, ''Gelirken kazanmayı hedeflemiştik, ancak 1 puanla yetindik. Maçın hakkı beraberlikti. Takımım deplasmanlarda daha iyi oynuyor. Denizlispor da başarılı sonuçlar alıyor. Penaltıyla gelen galibiyet şansını yakalayamadık. Bu maçta Denizlispor ve Malatyaspor'un yenmesi ya da yenilmesi haksızlık olurdu'' dedi. 
     
</TEXT>
</DOC>
