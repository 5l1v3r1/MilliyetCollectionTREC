<DOC>
<DOCNO> 264440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy07.html </URL>
<DATE> 2004/08/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
TBMM'de "bikini giyme" tartışması... 
</HEADLINE>
<TEXT>

     CHP İzmir Milletvekili Canan Arıtman, TBMM Başkanı Bülent Arınç'ı, ''gerçek dışı diyaloglarla gündem değiştirmeye çalışmakla'' suçlayarak, ''kimin bikini giyip giyemeyeceğine kafa yoracaklarına, halkın yoksulluk, işsizlik, tren kazaları, sel baskmlarındaki mağduriyetlerini, çaresizliklerini giderecek tedbirler, çözümler getirmeye çalışsınlar'' dedi. 
     Arıtman, yaptığı yazılı açıklamada, ''TBMM Başkanı Bülent Arınç'ın günlük bir gazetede yayınlanan söyleşisinde şahsıyla ilgili açıklamalarını esefle ve şiddetle kınadığını'' bildirdi. 
     TBMM Başkanlığı'nın devletin en saygın makamlarından birisi olduğunu belirten Arıtman, şunları kaydetti 
     ''Bu makamı işgal edenlerin makamın saygınlığını koruyacak tavır ve söylem içinde olmaları gerekir. Makamın saygınlığını zedeleyen beyanlar tüm vatandaşlarımız tarafından esefle karşılanmaktadır. TBMM Başkanı'nın beyanı doğruyu yansıtmamaktadır.'' Canan Arıtman, ''TBMM Başkanı ile giyimle ilgili tek konunun 9 Haziran 2004 tarihli Meclis Başkanlığı'na sunduğu yazı olduğunu, bu yazıda da Meclis kampusu içerisinde giderek artan sayıda kara çarşaf ve dini kisveler içindeki kişilerin bulunduğunu belirttiğini'' aktardı. 
     Yazısında, kamusal alanda bunun olamayacağını, Meclis Başkanı olarak kılık kıyafet yasası ve ilgili yönetmelikleri uygulamak gibi bir görevi olduğunu ifade eden Arıtman, Arınç'tan bunun gereğini yapmasını talep ettiğini bildirdi. 
     
</TEXT>
</DOC>
