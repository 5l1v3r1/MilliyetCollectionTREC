<DOC>
<DOCNO> 268230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur17.html </URL>
<DATE> 2004/09/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yüzbaşı karısının ilişkisini biliyordu .. 
</HEADLINE>
<TEXT>

     Hüseyin TÜCCAR- Ceyhun KÖSE BURSA, DHA 
ANKARA Oran'daki subay lojmanlarında Yüzbaşı Hakan I'ın eşi Demet I. ile birlikte esrarengiz şekilde ölen Bursalı tesisatçı Hasan Demirpençe'nin kardeşi Deniz Demirpençe, ''Bu işin peşini bırakmayacağız. Ağabeyim ile Demet arasındaki ilişkiyi, yüzbaşı dahil herkes biliyordu. Demet, Hasan'ı çevresine kuzenim' diye tanıtıyordu'' dedi. 
     Ankara'da otopsisi yapıldıktan sonra cenazesi Bursa'da toprağa verilen Hasan Demirpençe'nin kardeşi Deniz Demirpençe, ağabeyinin intihar etmediğini, cinayete kurban gittiğini öne sürdü, ''Bu iş burada bitmedi. Devamı var'' diye konuştu. 
     Demet I.'nın evlendikten sonra da ağabeyi ile ilişkisine devam ettiğini, ağabeyini çevresindekilere kuzenim' diye tanıttığını söyleyen Deniz Demirpençe, ''Ağabeyim 15 günde bir mutlaka Ankara'ya gidiyordu. Çocukken başlayan aralarındaki ilişkiyi Demet'in kocası da biliyordu. Hatta Bursa'ya geldiklerinde mutlaka bizde misafir kalıyorlardı. Yemeğimizi yiyorlardı, suyumuzu içiyorlardı. Ağabeyim ile tesisatçılık yapıyorduk. Aylık ciromuz 100 milyar liraydı. Kendisi 1.5 yıl önce benden gereksiz yere ayrıldı. Sonra işini kaybetti. Son dönemlerde kredi kartı borcu vardı. Hem de çok fazla. Olayın aydınlanması için kendisine ait kartlarla nerede ne zaman harcama yapıldığı, hangi ilin bankasından para çekildiği araştırılsın'' dedi. 
     
     ONU BAŞKALARI ÖLDÜRDÜ 

     Ağabeyi Hasan Demirpençe'nin uzun boylu ve güçlü bir fiziği olduğunu, 3-5 kişinin kendisine hiçbir şey yapamayacağını iddia eden Deniz Demirpençe, ''O, intihara karşıydı. İntihar edenlere de çok kızıyordu. Kandan da çok korkardı. Onun intihar etmesi mümkün değil. Demet'in tek başına onu öldürmesi de deli saçması. Bu olay bir cinayet. Demet'in yanında bir veya bir kaç kişi daha vardı. Onlar öldürüp, balkondan attılar ve sonra işi kapatmaya çalışıyorlar'' diyerek iddialarını sürdürdü. 
     
     KARISI ÖLEN İNSAN GÜLMEZ 

     Demet I'nın Yüzbaşı eşi Hakan I'yı da eleştiren Deniz Demirpençe, ''O çok rahattı. Hem de çok. Ölen karısının cenazesinde tebessümlerle taziyeleri kabul ediyordu. Eşi ölen insan bu kadar rahat olamaz, bazı televizyon programlarında canlı yayına katılmaz. Bu işin peşini bırakmayacağız. Nereye gidiyorsa oraya kadar gideceğiz. Ağabeyimin mezarında rahat uyuması için herşeyi yapacağız'' diye konuştu. 

     
</TEXT>
</DOC>
