<DOC>
<DOCNO> 273902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun31.html </URL>
<DATE> 2004/09/22/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Yunan basını Türk-Yunan ilişkileri sakin sularda seyrediyor 
</HEADLINE>
<TEXT>

     Yunan basını, Dışişleri Bakanı ve Başbakan Yardımcısı Abdullah Gül ile Yunanistan Dışişleri Bakanı Petros Molivyatis'in dünkü New York görüşmesinin, ''Türk-Yunan ilişkilerinin sakin sularda seyrettiğini ortaya koyduğu'' yorumunu yaptı. 
     Türkiye ve Yunanistan'ın karşılıklı olarak askeri tatbikatları iptal etmesinin ve Ege'de güven artırıcı önlemler konusundaki yaklaşımlarının ilişkilerin düzeyinin göstergesi olduğunu vurgulayan gazeteler, tarafların işbirliği ortamını derinleştirmekte kararlı olduklarını yazdı. 
     AB Komisyonu'nun 6 Ekimde açıklanacak Türkiye raporu ve Aralık ayında AB Konseyi'nin alacağı müzakerelere ilişkin karara da değinen Yunan basını, AB'nin şartlı da olsa Türkiye ile müzakerelere başlanması kararı almasının Başbakan Recep Tayyip Erdoğan'ı güçlendireceğini, aksi durumdaysa ''saldırıya geçecek derin devlet karşısında'' zor duruma düşüreceğini savundu. 
     Atina'nın ''ılımlı bir liderle'' muhatap olmayı tercih ettiğini, bu çerçevede de Başbakan Erdoğan'ın işini kolaylaştırmak için elinden geleni yapacağını belirten gazeteler, Yunanistan'ın Rum Yönetimi'ni de bu yolda etkilemeye kararlı olduğunu kaydettiler. 
     Ege'deki anlaşmazlıkların AB'nin Türkiye'ye müzakere tarihi vermesi halinde çok daha kolay çözüleceğini vurgulayan Yunan basını, Molivyatis'in dün Gül ile görüşmesinden sonra söylediği gibi, Atina'nın Ankara'ya Aralık ayında vereceği desteğin ''Duygusal değil stratejik nedenlere dayandığının açık olduğunu'' yazdı. 
     
</TEXT>
</DOC>
