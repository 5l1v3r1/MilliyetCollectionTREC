<DOC>
<DOCNO> 292598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sondun17.html </URL>
<DATE> 2004/11/27/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Şii din adamları için Irak'ta seçimlerin ertelenmesi "kabul edilemez" 
</HEADLINE>
<TEXT>

     Şii din adamları, Irak'ta 30 Ocak 2005 tarihinde yapılması öngörülen genel seçimlerin ertelenmesinin ''kabul edilemez'' olduğunu bildirdi. 
     Büyük Ayetullah Muhammed Said El Hekim'in oğlu Muhammed Hüseyin el Hekim, Necef'te yaptığı açıklamada, ''Merce-i Taklit, seçimlerin ertelenmesinin kabul edilemez olduğunu düşünüyor. Seçimlerin tarihi tartışma konusu yapılamaz, bu kesindir'' dedi. 
     Aralarında Şii lider Büyük Ayetullah Ali Sistani'nin de bulunduğu dört büyük Ayetullah'ın da aynı tutumu paylaştığını belirten El Hekim, ''seçimlerin yapılmasının BM ve Irak hükümetinin kararı olduğunu ve bu konuda tüm siyasi partilerin anlaşma içinde olduğunu'' kaydetti. 
     Bu arada, İran Cumhurbaşkanı Muhammed Hatemi, Irak seçimlerinin ''en kısa sürede'' yapılması gerektiğini belirterek, ''Irak'taki seçimlere tüm grup ve aşiretlerin katılmasının gerektiğini'' vurguladı. 
     Öte yandan, Seçim Komisyonu Başkanı Abdül Hüseyin el Hindavi, devrik lider Saddam Hüseyin'in ''teorik olarak'' seçimlerde oy kullanmaya hakkı olduğunu belirtti. 
     El Hindavi, ''Teorik olarak mahkumların oy kullanma hakları var, ancak teknik nedenlerden ötürü bunu yapmayacaklar. Seçmen listelerinde adının bulunması durumunda Saddam Hüseyin'in bu hakkı var, ancak BM'nin eski 'gıda karşılığı petrol' programı çerçevesinde hazırlanan karnelerin yardımıyla oluşturulan listelerde adının bulunup bulunmadığını bilmiyoruz'' dedi. 
     Hindavi, buna karşın, suçtan dolayı kovuşturmaya uğramış veya Baas geçmişi bulunan kimselere, genel seçimlerde aday olma hakkı tanımayan seçim kanunu gereği, Saddam Hüseyin'in bu seçimlerde aday olamayacağını söyledi. 
     
</TEXT>
</DOC>
