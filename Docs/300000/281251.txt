<DOC>
<DOCNO> 281251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonsiy12.html </URL>
<DATE> 2004/10/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Bakanlar Kurulu kararı Köy Hizmetleri Genel Müdürlüğü'nün kapatılıyor 
</HEADLINE>
<TEXT>

     Köy Hizmetleri Genel Müdürlüğü'nün kapatılması, Arsa Ofisi Genel Müdürlüğü'nün kaldırılması ile kamu kurum ve kuruluşlarına ait sağlık birimlerinin Sağlık Bakanlığı'na devrine ilişkin yasa tasarıları Bakanlar Kurulu'nda imzaya açıldı. 
     Adalet Bakanı ve Hükümet Sözcüsü Cemil Çiçek, Bakanlar Kurulu toplantısının ardından açıklamalarda bulundu. 
     Kamu yönetimiyle ilgili zaman zaman şikayetler olduğunu kaydeden Çiçek, bunların başında kamunun etkin ve verimli çalışmadığı, hantal bir yapıda olduğu şikayetlerinin geldiğini ifade etti. Hükümetlerin kalkınma planlarında, bunun mutlaka giderilmesi gereken bir şikayet olarak yazılı olduğunu ifade eden Çiçek, bu kapsamda bazı yasa tasarılarının TBMM'ye sevkedildiğini söyledi. 
     Kamuda yeniden yapılanmanın aşikar olduğunu söyleyen Çiçek, bu konuda TBMM'ye sevkedilen yasa tasarıları içinde öncelikle çıkarılması gerekenler olduğunu ifade etti. 
     Aynı alanda birbirleriyle irtibatlı olması gerektiği halde ayrı ayrı çalışan bazı genel müdürlükler şeklinde ayrı ayrı bakanlıklara bağlı bazı kuruluşlar bulunduğunu hatırlatan Çiçek, bunların yeniden yapılandırılması için bazı tasarıların TBMM'ye sevkını kararlaştırdıklarını bildirdi. 
     
     KÖY HİZMETLERİ GENEL MÜDÜRLÜĞÜ KALDIRILIYOR 

     Bunların başında Köy Hizmetleri Genel Müdürlüğü'nün bulunduğunu anlatan Çiçek, 3202 Sayılı Kanunla kurulan Köy Hizmetleri Genel Müdürlüğü'nün bugün imzaya açılan tasarıyla ortadan kaldırılacağını ve bölge müdürlükleri dahil taşra teşkilatının aracı, gereci kadrosu ve pozisyonlarıyla birlikte İstanbul ve Kocaeli hariç, İl Özel İdareleri'ne devredileceğini bildirdi. 
     Çiçek İstanbul ve Kocaeli'nin ise vilayetin tümü büyükşehir sınırları içinde mütalaa edildiği için oralarda bu tür hizmetlerin belediyeler tarafından yürütüleceğini kaydetti. Çiçek, ''Böylece bu tasarının yasalaşmış olması halinde Köy Hizmetleri bundan böyle bir genel müdürlük tarzında değil, il özel idareleri emrinde çalışan bir kuruluş olarak varlığını sürdürecektir'' dedi. 
     
     ARSA OFİSİ VE TOKİ 

     Arsa Ofisi Genel Müdürlüğü ile Toplu Konut İdaresi'nin Türkiye'nin muhtelif yerlerinde birisi arsa birisi konut üreten iki ayrı kuruluş olduğunu hatırlatan Çiçek, ''Halbuki bunun beraberinde getirdiği pek çok sakınca var, hem tasarruf açısından hem hizmette verimlilik açısından...'' diye konuştu. 
     Çiçek, Arsa Ofisi Genel Müdürlüğü'nün kaldırılması, genel müdürlükçe yerine getirilen görev ve yetkilerinin Toplu Konut İdaresi Başkanlığı'na devredilmesini öngören bir kanun tasarısının da TBMM'ye sevkıne karar verildiğini bildirdi. 
     Bu birleşme sağlanırken orada çalışan personelin özlük haklarının tamamıyla korunacağını ifade eden Çiçek, bu personelin kayıplarının söz konusu olmayacağını vurguladı. 
     
     SAĞLIK KURULUŞLARININ DEVRİ 

     Hükümet Sözcüsü Cemil Çiçek, Türkiye'de bir Sağlık Bakanlığı olmasına rağmen, birçok bakanlığın ayrıca sağlık üniteleri bulunduğunu belirterek, bunun kamuda büyük bir israfa neden olduğunu söyledi. 
     Kamu kurum ve kuruluşlarına ait sağlık birimlerinin Sağlık Bakanlığı'na devredilmesine ilişkin yasa tasarısının da toplantıda ele alındığını ve imzaya açıldığını anlatan Çiçek, ''Bu kanun yürürlüğe girdiği takdirde TBMM, Cumhurbaşkanlığı, yüksek mahkemeler, Türk Silahlı Kuvvetleri, üniversiteler ve mahalli idarelere ait hastaneler ve sağlık tesisleri dışında, geri kalanların tamamı Sağlık Bakanlığı'na devredilmiş olacaktır'' dedi. 
     Cemil Çiçek, bu kamu kurum ve kuruluşlarına ait birimlerin bedelsiz olarak devredileceğini, SSK'ya ait olan sağlık tesislerinin ise bedeli karşılığında Sağlık Bakanlığı'na devredileceğini anlattı. 
     Sağlık ünitelerinin Sağlık Bakanlığı'nda toplanmasıyla sağlık hizmetlerinin tek elden yürütüleceğini belirten Çiçek, böylece sağlık hizmetlerine bir standart geleceğini ifade etti. Çiçek, sağlık kurum ve kuruluşlarının açılışı, kapanışı ve denetlenmesinde de aynı standartların uygulanabileceğini, koruyucu sağlık hizmetlerine ağırlık vermenin daha kolay olacağını, sağlık hizmetlerinin maliyetinin daha iyi kontrol edilmesinin sağlanabileceğini, sağlık yatırımları ve sağlık insan gücü planlamasının daha gerçekçi olarak yapılması ve uygulanmasının temin edileceğini, sağlık personelinin farklı kurumlarda çalışmış olmasından kaynaklanan özlük haklarındaki farklılıklar ve adaletsizliklerin de ortadan kaldırılmış olacağını anlattı. Cemil Çiçek, ayrıca, kurumlara ait binalar ve donanımların daha verimli olarak kullanılacağını böylece halkın daha kaliteli hizmet alacağını söyledi. 
     
     ÇİÇEK TASARRUFA GİDİYORUZ 

     Adalet Bakanı ve Hükümet Sözcüsü Cemil Çiçek, devlette ciddi bir tasarrufa gitmeye ve hizmet birleşmesi yapmaya, hizmeti de bu şekilde daha verimli hale getirmeye mecbur olduklarını söyledi. 
     Çiçek, Bakanlar Kurulu toplantısında görüşülen konulara ilişkin açıklamalarının ardından soruları yanıtladı. 
     Köy Hizmetleri Genel Müdürlüğü'nün ortadan kaldırılması, Arsa Ofisi Genel Müdürlüğü'nün görev ve yetkilerinin Toplu Konut İdaresi'ne TOKİ devredilmesi ve kamu kurum ve kuruluşlarına ait sağlık kuruluşlarının Sağlık Bakanlığı'na devredilmesiyle, ne kadar tasarruf sağlanacağının sorulması üzerine Çiçek, bu konuda şu anda net bir rakam tespit edilmediğini bildirdi. 
     Çiçek, Adalet Bakanlığı olarak, iş yoğunluğu olmayan 136 ilçede adliyeleri kapattıklarını ve yaklaşık 100 trilyon liralık kar sağlandığını kaydetti. 
     ''Devlette ciddi bir tasarrufa gitmeye ve hizmet birleşmesi yapmaya, hizmeti de bu şekilde daha verimli hale getirmeye mecburuz'' diyen Çiçek, bu sayede hem hizmette kalite ve verimlilik sağlanacağını, hem de devlet bütçesinde önemli bir tasarrufa gidileceğini vurguladı. 
     
     ''YETER Kİ VATANDAŞ SAĞLIĞINA KAVUŞSUN'' 

     Çiçek, sağlık hizmetlerinin etkin ve verimli şekilde yürütülmesinin para ile ölçülecek bir konu olmadığını ifade ederek, ''Yeter ki vatandaş sağlığına kavuşmuş olsun, verimli bir sağlık hizmeti sunulabilmiş olsun'' diye konuştu. 
     Bir başka soruyu yanıtlarken de Çiçek, SSK hastanelerinin bedelleri ödenerek, Sağlık Bakanlığı'na devredileceğini bildirdi. 
     Başbakanlık İnsan Hakları Danışma Kurulu'nun bir rapor hazırladığını, bu raporda Anayasa'nın değiştirilmesi dahi teklif edilemeyecek maddeleriyle ilgili değişiklik tavsiyelerinde bulunulduğunu belirterek, bu rapordan bilgisi olup olmadığını soran bir gazeteciye Çiçek, bu konunun Bakanlar Kurulu'nda görüşülmediği karşılığını verdi. 
     
     EKİM SONUNA 100 BİN KONUT 

     Bir gazetecinin, Köy Hizmetleri Genel Müdürlüğü'nün ortadan kaldırılması, Arsa Ofisi Genel Müdürlüğü'nün TOKİ'ye devredilmesi konularının, kamu yönetimi reformu içinde yer aldığını ve buna ilişkin tasarının Cumhurbaşkanı Ahmet Necdet Sezer tarafından TBMM Başkanlığı'na iade edildiğini hatırlatarak, ''Bu düzenlemeler ayrı ayrı mı Meclis'ten geçirilecek TBMM Başkanlığı'na iade edilen tasarının durumu ne olacak '' sorusunu Çiçek, şöyle yanıtladı 
     ''Kamu yönetimi reformu, bir çerçeve kanun niteliğindedir. Bu ise daha özel alanlarla ilgili düzenlemelerdir. Bu kanun tasarısını, önümüzdeki günlerde Meclis çalışmaları başladığında çıkarmayı düşünüyoruz. Ancak bunların süratle yapılması gerekmektedir. Özü itibariyle oradaki düzenlemelere de aykırı bir yanı yoktur. Kamu yönetimi reformu, temel, çerçeve yasa olması dolayısıyla zaten bunun çıkmış olması halinde diğer bakanlıkların teşkilat yasaları da yeni baştan gözden geçirilecektir. Onun için buna aykırı bir durum da söz konusu değil. 
     Özellikle, Köy Hizmetleri ile ilgili durum önemlidir, çünkü kış aylarına da giriyoruz. Bu düzenlemeyi süratle yapabilirsek, inşaat sezonu açıldığında, yeni mevsime girmiş olmamız gerekir. 
     Arsa Ofisi Genel Müdürlüğü ve TOKİ, hükümetin iddialı olduğu bir konudur. Ekim ayı sonu itibariyle 100 bin konut ya bitmiş olacak veya ihalesi tamamlanmış olacak. İktidarımız döneminde, yüz binlerle ifade edilebilecek başka konutların yapılması lazım. Bazı yerlerde arsa sıkıntısı çekilmektedir. İki ayrı teşkilatlanmanın hiçbir anlamı ve gerekçesi yok. Arsa Ofisi'nin TOKİ'ye bağlanması teknik zaruretten kaynaklanıyor. Beraberinde de pek çok tasarruf getirmiş olacak.'' 
     
     ''ÖZLÜK HAKLARINDA KAYIP YOK'' 

     Çiçek, ortadan kaldırılan veya başka kuruluşa devredilen kurumlarda çalışanların durumlarını ne olacağının sorulması üzerine de işten çıkarma gibi bir tasarrufta bulunulmayacağını, bunların önemli bir kısmının da 657 sayılı Devlet Memurları Kanunu'na tabi olduklarını kaydetti. 
     Devredilen veya ortadan kaldırılan kuruluşlarda çalışanların özlük haklarının herhangi bir kayba uğramayacağını, bir kısmının bu kuruluşlarda çalışacağını kaydeden Çiçek, geri kalanların da Devlet Personel Başkanlığı tarafından, kendi isteklerine uygun olarak başka kuruluşlarda istihdam edileceğini belirtti. 
     SSK ve bazı kuruluşlara ait sağlık birimlerinin, Sağlık Bakanlığı'na devredilmesiyle bazı illerdeki hastanelerin kapatılmasının gündeme gelip gelmeyeceğine yönelik bir soruya Çiçek, ''Şüphesiz biz hastane kapatmayı düşünmüyoruz. Tam tersi, hastanelerde azami şekilde verim sağlayabilmek adına bu hizmetlerin tek elden yürütülmesini arzu ediyoruz'' karşılığını verdi. 
     
</TEXT>
</DOC>
