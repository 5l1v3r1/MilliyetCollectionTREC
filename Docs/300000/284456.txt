<DOC>
<DOCNO> 284456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur38.html </URL>
<DATE> 2004/10/29/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Döner tezgahı, resmi geçit töreninde... 
</HEADLINE>
<TEXT>

     Şanlıurfa'nın Viranşehir İlçesi'nde Cumhuriyet Bayramı kutlamalarında, resmi geçit törenine, aralarında kasap ve marangozların da bulunduğu çok sayıda esnaf, ilk kez katıldı. 
     Hükümet Konağı'nda, İlçe Kaymakamı Yalçın Yılmaz'ın tebrikleri kabulüyle başlayan tören, Karacadağ Caddesi'nde ilköğretim okulu öğrencilerinin gösterileriyle devam etti. 
     Tören sonunda düzenlenen resmi geçide, traktör römorkunda sergilenen dikiş makinesi, döner tezgahı ve çay tepsileriyle katılan esnaf, vatandaşlardan alkış aldı. Tören, öğrenci ve askeri birliklerin geçişiyle son buldu. 
     Viranşehir Kaymakamı Yalçın Yılmaz, yaptığı açıklamada, Cumhuriyet coşkusunu herkese yaşatmak için, bu yılki kutlamaları, öğrenci, öğretmen ve esnafın katılımıyla gerçekleştirmeye karar verdiklerini söyledi. 
     Törene ilginin beklenenin üzerinde gerçekleştiğini ifade eden Yılmaz, şunları söyledi 
     ''Toplumun her kesiminden ve farklı meslek gruplarından çok sayıda kişi, kutlamalara katıldı. Çocukların yanı sıra büyüklerin de ilgiyle izlediği bir tören gerçekleştirildi. Bundan sonraki Cumhuriyet bayramlarını karnaval coşkusuyla kutlamaya devam etmek istiyoruz.'' 
     
</TEXT>
</DOC>
