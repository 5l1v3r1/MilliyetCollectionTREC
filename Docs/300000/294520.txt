<DOC>
<DOCNO> 294520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo31.html </URL>
<DATE> 2004/12/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Gaziantepspor'da Akçaabat Sebatspor maçı hazırlıkları... 
</HEADLINE>
<TEXT>

     Ligde kötü günler geçiren ve galibiyete hasret kalan Gaziantepspor, Akçaabat Sebatspor maçı hazırlıklarını sürdürüyor. 
     Son haftalarda aldığı başarısız sonuçlarla yönetim, teknik heyet ve taraftarı hayal kırıklığına uğratan kırmızı-siyahlı ekip, Akçaabat Sebatspor maçını kazanıp, hatasını telafi etmek istiyor. 
     Teknik Direktör Nurullah Sağlam yönetiminde çalışmalarını sürdüren futbolcuların oldukça hırslı ve istekli oldukları gözleniyor. 
     Teknik Direktör Sağlam, AA muhabirine yaptığı açıklamada, eskiyi unuttuklarını, geleceğe umutla baktıklarını, Akçaabat Sebatspor'u yenerek, istikrarlı bir çıkış yakalamak istediklerini söyledi. 
     Tek düşüncesinin Gaziantepspor'un başarısı olduğunu ifade eden Sağlam, ''Kulüp başkanımız Celal Doğan ile görüştüm. Şu anda, görevimin başındayım, tek düşüncem başarılı olabilmek. Futbolcularım da bu düşüncedeler'' diye konuştu. 
     Kayserispor maçının şokunu tamamen üzerlerinden attıklarını anlatan Sağlam, ''Şu anda tek düşüncemiz Akçaabat Sebatspor maçı, tüm hesaplarımız galibiyete yönelik. Yoğun bir hazırlık döneminden geçiyoruz. Yarın, son hazırlığımızı da yapıp, heyecanla maç saatini beklemeye başlayacağız'' dedi. 
     Sağlam, cezalı olan Bülent ile sakatlığı devam eden kaleci Hasagiç dışında bir eksikleri bulunmadığını da sözlerine ekledi. 
     
</TEXT>
</DOC>
