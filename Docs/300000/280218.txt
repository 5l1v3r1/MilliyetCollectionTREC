<DOC>
<DOCNO> 280218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/siyaset/asiy.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler barış istiyor 
</HEADLINE>
<TEXT>


Zana, Avrupa Parlamentosu'nda Türkçe ve Kürtçe konuşarak bir ilki gerçekleştirdi. Zana'nın, "Kopenhag kriterleri sözde değil, özde uygulanmalıdır" sözü alkış aldı 

Güven Özalp - Brüksel 


Avrupa Parlamentosu AP , yıllardır Türkiye aleyhine eleştiri unsuru olarak kullandığı Leyla Zana'yı genel kurul oturumunda ağırladı. Zana, konuşmasının yarısını Türkçe, yarısını da Kürtçe yaparak, AP tarihinde bir ilki gerçekleştirdi. Konuşmasına "kardeş dil" olarak tanımladığı Türkçeyle başlayan Zana, "Konuşmamı anadilim Kürtçeyle tamamlamak istiyorum. Amacım halkların, dillerin ve kültürlerin kardeşliğine bir kez daha vurgu yapmaktır" dedi. Sakharov Ödülü'nün aynı zamanda Türkiye'ye de verilmiş olduğunu söyleyen Zana, "Hangi gerekçeyle olursa olsun şiddete ve savaşa 'artık dur' demeliyiz. Şiddet miadını doldurdu. Çağımızın çözüm yöntemi, diyalog, uzlaşı ve barıştır" diye konuştu. 

Kürtler saygılı 
Sözlerini, "Çağrım ülkemedir, Türkiye'yedir" diye sürdüren Zana, Türk hükümetinin Kürt sorununun "adını koyması" ve gündemine alması gerektiğini savunarak, "Kürtler, sorunun Türkiye'nin coğrafi bütünlüğü içinde barışçıl çözümünde kararlıdır. Cumhuriyet'in kurucu asli unsurudurlar. Türkiye Cumhuriyeti'ni sembolize eden tüm değerlere saygılıdırlar" şeklinde konuştu. Türkiye'de demokrasi yolunda önemli adımlar atıldığını vurgulayan Zana, uygulamanın halen "makyaj" görünümünde olduğunu söyleyerek, "Kopenhag kriterleri sözde değil, özde uygulanmalıdır" dedi. Zana'nın bu sözleri AP üyelerinden büyük alkış aldı. Daha sonra konuşmasına Kürtçe devam eden ve AB'ye de çağrıda bulunarak, Kürtlerin uluslararası ilişkilerde pazarlık konusu yapılmamasını isteyen Zana, şunları kaydetti 
"Unutulmamalıdır ki, Kürt sorununu çözmüş AB üyesi bir Türkiye, Batı uygarlığını Mezopotamya'nın zengin kültürel birikimiyle buluşturur. Bu nedenle Türkiye'yle üyelik müzakerelerine hemen başlanmalıdır." 
Kürtlerin çoğunluğun üyesi olarak tanımlanarak güvenceye alınmalarını isteyen Zana, Türkiye'de sistematik işkence olmadığını, bazı lokal uygulamalar bulunduğunu söyledi. 
Zana, Türkiye'de toplumun bilinçlendiğini, işkence gibi olaylara karşı büyük duyarlılık gösterdiğini belirterek, "İktidar ötesi bir durum var" diye konuştu. 

Mehdi Zana dönüyor 

İHSAN DÖRTKARDEŞ DHA 

Avrupa Parlamentosu'nda AP konuşan Leyla Zana, eşi Mehdi Zana ve AP Başkanı Borrell ile birlikte fotoğraf çektirdi. Mehdi Zana, "Birlikte olmaktan çok mutluyuz. Leyla ile birlikte döneceğim. Hakkımdaki davalar, af kapsamına girdi. Ama yine de belli olmaz. Beni içeri atabilirler" dedi. 

NOTLAR... 
Provokasyona yanıt vermedi 

Zana'nın konuşmasıyla Kürtçe ilk kez AP Genel kurulu'nda kullanılmış oldu. AP Başkanı Josep Borrell, Zana'ya jest olarak konuşmadan önce Kürtçe olarak 'Aramızda bulunmanız bizim için onurdur" dedi. Katalan kökenli İspanya vatandaşı Borrell, Zana'nın konuşması sonrasında da, "Madem Türkiye benim ülkem dediniz, ben de size Türkçe bir şeyler söyleyeyim" diyerek, "Konuşmanız için içten teşekkürler" dedi. Zana da Borrell'e Katalanca ve İspanyolca teşekkür etti.Zana'ya AP'de temaslara başladığı andan itibaren en üst düzey protokol uygulandı. Zana, tüm siyasi grup liderleriyle görüştü. Kendisine 1995'te verilen Sakharov Ödülü'nü eşi Mehdi Zana aldığı için, Zana'ya ayrı bir ödül töreni düzenlenmedi.Zana'nın konuşması 732 üyeli AP'nin üyelerinin tamamına yakını tarafından dinlendi. Zana'yı ayakta alkışlarla karşılayan AP üyeleri, uğurlamayı aynı şekilde yaptı.Basın toplantısının düzenlendiği salona Zana'yla gelen heyetin oturacağı kesime "Türk Delegasyonu" ifadesi yer alan k ğıtlar konuldu. Daha sonra bu k ğıtlar görevlilerce toplandı.Kürt medya organları çalışanlarının provokatif sorularına Zana, objektif cevaplar verdi. Zana'nın tutumu ve basın toplantısında Türkçe konuşması bu basın mensupları arasında rahatsızlık yarattı. Zana, Türkiye aleyhine konuşmama yönünde özel çaba sarf etti.Kürtçe, 20 resmi AB diline çevrildi. Önce, Zana'nın tercümanı Kürtçeyi İngilizceye çevirdi. Daha sonra AB tercümanları diğer dillere çeviri yaptı. 

</TEXT>
</DOC>
