<DOC>
<DOCNO> 275325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonsiy06.html </URL>
<DATE> 2004/09/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
KESK Başkanı Şahin'in dediği gibi 72 katrilyon istemiyoruz 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, hükümetin şu anda uyguladığı ekonomik programın, istikrar değil, istikrarsızlık programı olduğunu savundu. 
     KESK Genel Başkanı Evren, Etap Altınel Oteli'nde düzenlediği basın toplantısında, kamu çalışanları toplu görüşmelerinde gelinen aşama ve talepleri konusunda bilgi verdi. 
     Toplu görüşmelere yarın devam edileceğini anımsatan Evren, hükümetin görüşmelere herhangi bir teklifle gelmediğini söyledi. 
     Evren, KESK Araştırma Merkezi tarafından hazırlanan rapora göre, ekonominin büyümesine rağmen kamu çalışanlarına refah payı verilmediğini anlattı. 
     2003 ve 2004 yıllarında kamu çalışanlarının ücretlerinde enflasyona göre yüzde 3, son 10 yılda ise yüzde 14.3'lük gerileme olduğunu belirten Evren, IMF programları ile yatırıma ayrılan payın azaldığını, işsizlik ve çalışma sürelerinin arttığını, kamu hizmetlerinin küçüldüğünü, eğitim ve sağlığa bütçeden ayrılan payın azaldığını ve gelir dağılımının bozulduğunu ifade etti. 
     Sami Evren, hükümetin uyguladığı sıkı mali politikaların borsada büyük oynayan bin 585, bankalarda büyük mevduat sahibi 11 bin 892 kişiye hizmet ettiğini savundu. 
     Kamu çalışanları için bütçeden ayrılan payın yüzde 12.94 olduğunu kaydeden Evren, toplu görüşmelerde en düşük maaşın 840 milyon, kira yardımının 154 milyon, her çocuk için 38 milyon, çalışmayan eş için 96 milyon lira talep ettiklerini bildirdi. Evren, ''Devlet Bakanı ve Başbakan Yardımcısı Mehmet Ali Şahin'in dediği gibi 72 katrilyon istemiyoruz. Taleplerimiz karşılandığında 2005 bütçesine getireceği yük 15 katrilyon liradır'' dedi. 
     Görüşmelerde, ekonomik taleplerin yanı sıra demokratik talepleri de olduğunu ifade eden Evren, bu taleplere hükümetin sırtını çevirdiğini söyledi. 
     Hükümetin şu anda uyguladığı ekonomik programın istikrar değil, istikrarsızlık programı olduğunu öne süren Evren, yarın yapılacak görüşmelerde de isteklerinden geri adım atmalarının söz konusu olmadığını kaydetti. 
     ''Hükümet samimi ise kamu çalışanına reva gördüğü rakamı masaya getirsin'' diyen Evren, yüzde 8'lik zammın gerçekleşmesi durumunda en düşük kamu çalışanı maaşında 48 milyon liralık artış olacağını belirtti. 
     Evren, bir gazetecinin, hükümet yetkililerinin, ''rakamlarda revizyon yapın getirin'' önerisini geri çevirip çevirmediklerini sorması üzerine, ''72 katrilyon liradan bahsediliyor. Bizim talebimiz karşılandığında maliyet 15 katrilyon liradır. Sorunu çözmek istiyorlarsa bu rakamı revize saysınlar' dedi. 
     
</TEXT>
</DOC>
