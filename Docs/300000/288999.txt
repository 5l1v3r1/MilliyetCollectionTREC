<DOC>
<DOCNO> 288999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy07.html </URL>
<DATE> 2004/11/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Bayramdan sonra diplomatik trafik hızlanacak 
</HEADLINE>
<TEXT>

     Bayram sonrası, Türkiye'nin üyelik müzakereleri konusunda karar verilecek olan 17 Aralık'taki AB zirvesinin de etkisiyle diplomatik trafik önemli ölçüde hızlanacak. 
     Başbakan Tayyip Erdoğan, salı günü, 1 Ocak'ta AB Dönem Başkanlığını üstlenecek olan Lüksemburg'a gidecek. Başbakanı Jean-Claude Juncker, Büyük Dük Henri ve Meclis Başkanı Lucien Weiler ile görüşecek olan Erdoğan'ın Lüksemburg'daki iki günlük temasları, AB Zirvesi kararı ve müzakelerenin tarihi açısından önem taşıyor. 
     Aralık Zirvesi açısından önemsenen diğer bir teması Dışişleri Bakanı ve Başbakan Yardımcısı Abdullah Gül gerçekleştirecek. Gül, 24 Kasım'da Lahey'de bakanlar düzeyinde yapılacak Türkiye-AB Troykası toplantısına katılacak. Toplantının, AB Dönem Başkanı Hollanda'nın, Aralık zirvesine öncesi 25 AB ülkesi arasında ortak bir pozisyonu oluşturmak amacıyla AB hükümetlerinin nezdinde yaptığı ve yapacağı çalışmalara olumlu katkıda yapabileceği ifade ediliyor. 
     Hollanda Dışişleri Bakanı Bernard Bot'un ev sahipliğini yapacağı Troyka toplantısına AB'nin Ortak Dış Politika ve Savunma Politikası Yüksek Temsilcisi Javier Solana da katılacak. Toplantıda Avrupa Komisyonu da temsil edilecek. 
     Bu arada, AB Zirvesi diplomasisinin çerçevesindeki diğer bir ziyaret, Avrupa Parlamentosu Sosyalist Grubu Başkanı Martin Schulz'un başkanlığındaki bir heyet gerçekleştirecek. 23-25 Kasım'da Ankara ve Diyarbakır'da temaslarda bulunacak olan heyetin ziyareti, AP'nin Türkiye'nin AB müzakereleri konusunda Aralık ayı başında alacağı tavsiye kararı açısından da önem taşıyor. AP'nin Türkiye'ye destek çıkmasının AB liderlerinin işini önemli ölçüde kolaylaştıracağı ifade ediliyor. 
     
     IRAK DİPLOMASİSİ 
     Bayram sonrası programın önemli bir diğer unsurunu, 22- 23 Kasım arasında Mısır'da, Şarm El Şeyh'te düzenlenecek 
     olan uluslararası konferans oluşturuyor. Irak'ın başlıca gündem konusu olacağı konferansta Türkiye'yi Başbakan Yardımcısı Abdullah Gül temsil edecek. Konferansa Irak'ın komşu ülkeleri, G8 ülkeleri, BM, Arap Birliği ve İslam Konferansı Örgütü katılacak. 
     
</TEXT>
</DOC>
