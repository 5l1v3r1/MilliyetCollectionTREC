<DOC>
<DOCNO> 263324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/siyaset/siy01.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan eleştirdi, AKP milletvekili savundu 
</HEADLINE>
<TEXT>


Teröristin ailesine ziyareti eleştiren Öcalan, Org. Büyükanıt'ı anlamak gerektiğini söyledi. AKP'li Torun, "Ziyaret suç değil" dedi 

FERİT ASLAN Diyarbakır DHA 


Diyarbakır Büyükşehir Belediye Başkanı Osman Baydemir'in operasyonda öldürülen teröristin evine yaptığı taziye ziyaretini eleştiren Abdullah Öcalan, Orgeneral Yaşar Büyükanıt'ın tepkisini anlamak gerektiğini söyledi. 
Ziyaretin suç olmadığını kaydeden AKP Diyarbakır Milletvekili Cavit Torun ise Türkiye'nin gündeminin saptırılmaya çalışıldığını savundu. 

Hassasiyetler önemli 
"Rojaciwan" adlı internet sitesine göre, İmralı'da avukatlarıyla görüşen Öcalan, taziye ziyareti için, "Yakışmıyor. Savaşınız da, barışınız da tuhaf. Kazandırmayan bir kumar mantığı var" dedi. Kara Kuvvetleri Komutanlığı'na atanan 1. Ordu Komutanı Orgeneral Büyükanıt'ın ziyareti "çirkin" olarak nitelendirmesinin de bir anlamı olduğunu belirten Öcalan, "Anlamak lazım, bunu niye dedirtiyorsunuz Hassasiyetleri görmek gerekir. Beni anlamamakta büyük bir inat var" diye konuştu. 
AKP'li Torun ise Baydemir'in de aralarında bulunduğu 5 belediye başkanının PKK'lı Mehmet Sait Özgün'ün ailesine taziye ziyaretine gitmesinin kanuna göre suç olmadığını belirtti. 

Gündem saptırılıyor 
Ziyaretle Türkiye'nin gündeminin saptırılmak istendiğini öne süren Torun, şunları söyledi 
"Türkiye'nin gündemi bu değildir. Keşke başkanlar her iki tarafı da hoşnut edecek davranışlarda bulunsalardı. Bekçinin de taziyesine gitselerdi. Dini vecibeleri yerine getirmek için gittiklerini söylüyorlar." 



</TEXT>
</DOC>
