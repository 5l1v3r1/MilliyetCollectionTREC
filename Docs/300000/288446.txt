<DOC>
<DOCNO> 288446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/dunya/dun01.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da toprağı varmış 
</HEADLINE>
<TEXT>


Filistin'in Ankara Büyükelçisi Yasin, Arafat'ın kendisine, İstanbul'da atalarından kalma arazisi olduğunu söylediğini açıkladı 

HABER MERKEZİ 


KKTC Cumhurbaşkanı Rauf Denktaş'a sürgünde olduğu dönemde "Gömülecek toprağım bile yok" diyen Filistin Devlet Başkanı Yaser Arafat'ın İstanbul'da toprak sahibi olduğu iddia edildi. Filistin'in Ankara Büyükelçisi Fuat Yasin, Arafat'ın kendisine İstanbul'da atalarından kalma toprağı olduğunu söylediğini açıkladı. 
atv'de önceki akşam yayımlanan Siyaset Meydanı programında Ali Kırca'nın sorularını yanıtlayan 9. Cumhurbaşkanı Süleyman Demirel, iyi bir devlet adamı olan Arafat'ın dostu olduğunu ifade etti. Demirel, Arafat'ın "başı sıkıştığında" kendisini aradığını belirterek, "Biz de elimizden geldiğince yardımcı olduk. Ülkelere giriş çıkışlarında, mali konularda yardımcı olmuşuzdur" dedi. 

Osmanlı mutfağı 
Demirel, Arafat'ın sofrasında Osmanlı mutfağına ait yemeklerin yer aldığını belirterek, "Bundan gurur duyardı" diye konuştu. 
Yasin de Arafat'ın bir Türkiye ziyaretinde kendisine, "Elimde atalarımın Osmanlı döneminde İstanbul'da toprakları olduğunu gösteren belgeler var. Ancak toprakların nerede olduğu konusunda bilgi sahibi değilim" dediğini kaydetti. Yasin, Arafat'ın kendisinden bu konuyu araştırmasını ve ortaya çıkarmasını istediğini de sözlerine ekledi. Arafat'ın annesinin Mısır'da yaşayan Osmanlılardan olduğunu belirten Yasin, "Türklerle ilişkileri çok iyiydi" şeklinde konuştu 

Ölüm nedeni devlet sırrı 

Fransa'ya götürülmeden önce kararg hında bu pozu veren Filistin Devlet Başkanı Yaser Arafat, gülümsemesiyle halkına umut vermişti. Arafat'ın ölüm nedeni üzerindeki esrar perdesi h l kalkmazken, yapılan tüm tahliller, biyopsi ve röntgen sonuçları "devlet sırrı" olarak saklanıyor. Fransa kanunlarına göre, doktorların bir hastanın sağlık durumu hakkında bilgi verebilmesi için, ya hastanın kendisi ya da ona en yakın kişinin izin vermesi gerekiyor. 


</TEXT>
</DOC>
