<DOC>
<DOCNO> 288848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/dunya/axdun02.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Felluce'de 1200 militan 38 ABD askeri öldü 
</HEADLINE>
<TEXT>


DIŞ HABERLER SERVİSİ 


Irak'ta direnişçilerin kalesi olarak değerlendirilen Felluce kentine düzenlenen ABD - Irak ortak operasyonunda 1200'den fazla direnişçi öldürüldü. ABD'nin kayıpları 38, Irak ordusunun kayıplarıysa 6 asker olarak kayıtlara geçti. Denetimin büyük ölçüde sağlandığı kentte cılız çatışmalar devam ediyor. 
ABD ordusundan yapılan açıklamada, Felluce operasyonunda şu ana kadar 275 Amerikan askerinin yaralandığı kaydedildi. Amerikan 1. Seferberlik Gücü Komutanı Korgeneral John Sattler, Felluce'deki evlerin tek tek arandığını ve bu işlemin 4 - 5 gün süreceğini belirtti. 
Bu arada Amerikan deniz piyadeleri, Felluce'de Batılı bir kadına ait olduğu sanılan parçalanmış bir ceset buldu. Irak'ta uluslararası yardım kuruluşu CARE çalışanı Margaret Hasan ve uzun süredir Irak'ta ikamet eden Polonya doğumlu Teresa Borcz Halifa, geçen ay kaçırılmıştı. Direnişçiler, kadınları serbest bırakmak için yabancı askerlerin Irak'ı terk etmesini istemişlerdi. 

Musul'da yine olay 
Öte yandan, Musul'da direnişçilerin bir polis karakolunu ele geçirdiği bildirildi. Amerikalı askeri yetkililer, bir grup direnişçinin dün sabah Şeyh Fatih karakoluna saldırdığını, Amerikan askerleriyle Irak güvenlik güçlerinin, karakolu direnişçilerin elinden almak için çatıştığını söyledi. Diğer yandan Irak Beyci yakınlarında bir Türk kamyon şoförünün daha öldürüldüğü bildirildi. 


</TEXT>
</DOC>
