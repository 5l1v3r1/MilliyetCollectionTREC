<DOC>
<DOCNO> 261817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo32.html </URL>
<DATE> 2004/08/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Demirören, bayan taraftarların maçlara gelmesini istedi... 
</HEADLINE>
<TEXT>

     Beşiktaş Kulübü Başkanı Yıldırım Demirören, Beşiktaşlı bayan taraftarlara seslenerek, ''Yeni sezonda Dolmabahçe'de yaşayacağımız mutluluklarda Beşiktaşlı anneler ve bayanların da ortak olmalarını istiyoruz'' dedi. 
     Beşiktaş Kulübü'nün resmi internet sitesinde bayanlara yönelik bir mektubu yayınlanan Yıldırım Demirören, bayan taraftarlardan maçlara gelmesini istedi. 
     Beşiktaşlılığın beşikte başladığını ifade eden Demirören, ''Beşiktaş gelenekleri aileden öğrenilir. Dürüstlük, çok çalışmak, hakederek kazanmak, mütevazı olmak ve emeğe saygı duymak en başta gelen özelliklerimizdir. Her aile çocuklarını bu geleneklerimize göre yetiştirir. Ben de Beşiktaş gelenekleriyle yetiştirildim, çocuklarıma da bu değerlerimizi öğretiyorum'' diye konuştu. 
     Demirören, mektubunda şu görüşlerine yer verdi 
     ''Bizler, diğer takımların aksine 'Ailece Beşiktaşlıyız'dır. Bu özelliğimizi yeni sezonda BJK İnönü Stadı'nın tribünlerinde tüm Türkiye'ye göstermemiz, benim en büyük dileğimdir. 
     Bayan taraftarlarımıza sesleniyorum özellikle BJK İnönü Stadı'ndaki maçlarımızda eşinizle ve çocuklarınızla birlikte sizleri de görmek istiyoruz. 
     Sevgili Beşiktaşlı anneler, Sizlerin Beşiktaşlı çocuklarımızın yetişmesinde emeğiniz çok büyük. Sizler bizim için çok değerlisiniz. Yeni sezonda Beşiktaşlı anneleri ve Beşiktaşlı bayanları tribünlerimizde görebilmek için kombine kartlarımızda yüzde 25 indirim yaptık. Dolmabahçe'de yaşayacağımız mutluluklara sizlerin de ortak olmanızı istiyoruz.'' Bu sezon BJK İnönü Stadı'nda yapacakları karşılaşmaların bir karnaval havasında geçeceğini vurgulayan Demirören, taraftarlar için maçlardan önce sürprizler ve çeşitli programlar düzenleneceğini anlattı. 
     Demirören, taraftarların vereceği destekle, sezon sonunda da şampiyonluğu ''ailece'' kutlayacaklarını sözlerine ekledi. 
     
</TEXT>
</DOC>
