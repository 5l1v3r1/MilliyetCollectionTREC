<DOC>
<DOCNO> 285891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas10.html </URL>
<DATE> 2004/11/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Soba yakmasını bilmediğimiz için ölüyoruz 
</HEADLINE>
<TEXT>

     Recep İSTEK KAYSERİ, DHA 

KÖMÜRLE ısıtılan evlerde bilinçsiz soba yakılması nedeniyle yaşanan zehirlenme olaylarına karşı soba yakma tekniğinin iyi bilinmesi gerektiği belirtildi. 
     Makine Mühendisleri Odası MMO Kayseri Şube Başkanı Doç. Dr. Mustafa İlbaş, Türkiye genelinde her yıl kış aylarında sobalarda kömürün bilinçsizce yakılması nedeniyle çok sayıda kişinin karbonmonoksit gazından zehirlendiğini söyledi. Zehirlenme olaylarının, soba yakma tekniğindeki yanlışlıklar ve standart dışı soba kullanımı nedeniyle meydana geldiğini belirten Doç. Dr. Mustafa İlbaş, şöyle dedi 
     "Zehirlenme nedeniyle ölümler kömürden değil soba yakma yönteminin bilinmemesinden kaynaklanıyor. Zehirlenmeleri önlemek için önce kaliteli kömür seçmeli, sonra soba üstten tutuşturulmalıdır. Ayrıca sobanın hava alıcı yerleri kapatılmamalıdır. Sobayı alttan yakmak, içindeki kömürün bitimine doğru üstünden ilave yapmak ve sürekli yanmasını sağlamak doğru değildir'' Alttan soba yakıldığı takdirde enerji kaybına yol açacağını, yine alttan yakıldığında hava kapaklarının kapatılmasının zehirlenmelere yol açtığını anlatan Doç. Dr. Mustafa İlbaş, "Alta kömür, üste çıta konularak yakılan sobalar yüzde 20 yakıt tasarrufu sağlar, çevreye daha az zarar verir. En önemlisi zehirlenme olaylarını önler. Ayrıca üsttün yakılan sobalara kömür ilavesi de yapılmamalıdır'' diye konuştu. 
     Kayseri Büyükşehir Belediyesi İtfaiye Müdürü Mustafa Cilasun, soba zehirlenmelerinin en önemli nedenleri arasında kaçak kömür kullanımı olduğunu da kaydetti. Kaçak kömürün ağır yandığını ve zehirleyici gaz içerdiğini anlatan İtfaiye Müdürü Cilasun, vatandaşları, kış sezonu öncesi sobalarını yakmadan, bacalarını temizletmeleri konusunda da uyardı 
     
</TEXT>
</DOC>
