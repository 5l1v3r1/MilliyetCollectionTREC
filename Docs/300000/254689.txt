<DOC>
<DOCNO> 254689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/siyaset/axsiy05.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurultayda DSP rüştünü ispat etmeli' 
</HEADLINE>
<TEXT>



DSP Genel Başkan adayı Şükrü Sina Gürel, 25 Temmuz'da yapılacak kurultayda delegelerin kendi haklarına sahip, özgür bireyler olduklarını kanıtlayarak demokratik haklarını kullanacaklarını belirterek, "DSP rüştünü ispat etmeli" dedi. 
Burdur İl Teşkilatı'nda partililerle bir araya gelen Gürel, şöyle konuştu "Bunu ispat edersek, dosta düşmana gösterebilirsek, ülkenin önünü açma doğrultusunda en önemli rolü oynamamız için hiçbir engel yoktur. DSP, çok kısa bir sürede yalnızca solun ana çatısı haline yeniden gelmekle kalmayacak, aynı zamanda ülkenin kaderinde de en önemli rolü oynayabilecek siyasal çizgiyi iktidara taşıyabilecek gücü olduğunu gösterecektir." Gürel, bazı teşkilatların, genel merkezin işaret ettiği adayın desteklenmesi tavrı takınmasını da, "Delegeler mutlaka kapıkulları olmadıklarını kanıtlamalı" diyerek eleştirdi. 



</TEXT>
</DOC>
