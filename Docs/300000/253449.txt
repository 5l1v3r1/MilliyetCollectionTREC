<DOC>
<DOCNO> 253449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/guncel/gun04.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Polise 'borç' cezası geldi 
</HEADLINE>
<TEXT>


Alım - satım, kefillik ve kredi gibi işlemlerle piyasaya borçlanan 740 polis, çeşitli cezalara çarptırıldı 

TOLGA ŞARDAN Ankara 

Emniyet Genel Müdürlüğü Disiplin Kurulları, piyasaya borçlanan 740 polisi cezaya çarptırdı. Emniyet, "borçlarını ödememeyi alışkanlık haline getirdiklerini" gerekçe gösterdi. 
Hükümetin maaşlarda düzenleme yapmaması, alım satım ve kefillik gibi işlemlerle borçlanan polisleri zor duruma soktu. Alacaklıların şik yetleri sonucunda disiplin cezalarıyla karşılaştı. 

Memurlar çoğunlukta 
Emniyet, 2003'te 650 personel hakkında borçlarını ödemedikleri gerekçesiyle soruşturma açtı. 550'sine disiplin cezası verildi. 1. sınıf emniyet müdürlerinden biri kısa süreli kıdem durdurma cezası alırken, bir polis memuru da meslekten çıkarıldı. 
Polislere en çok uzun süreli ve kısa süreli kıdem durdurma cezası verildi. Geçen yıl 463, bu yılın ilk 5 ayında da 174 polis kıdem durdurma cezası aldı. Bunlardan 416'sını polis memurları oluşturdu. Ayrıca, 1 üçüncü sınıf emniyet müdürüne, 2 başkomiser, 2 komiser, 5 komiser yardımcısı ve 9 sivil memura kısa süreli kıdem durdurma, 16 sivil memur, 8 komiser yardımcısı, 2 komiser ve 1 başkomisere de uzun süreli kıdem durdurma cezası verildi. 68 polis günlük maaş kesim cezası, 3 polis uyarma cezası alırken, 5 polis memuru da kınamayla cezalandırıldı. 



</TEXT>
</DOC>
