<DOC>
<DOCNO> 278197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonyas04.html </URL>
<DATE> 2004/10/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kudüs'te Osmanlı sergisine büyük ilgi 
</HEADLINE>
<TEXT>

     Nursel Gürdilek 
''Gözlerinizi kapayın ve kendinizi Topkapı Sarayı'nda, akik ve yakutlarla süslü bir fincandan Türk kahvesi yudumlar ve Harem'den içeriye kaçamak bir bakış atarken tahayyül edin.'' İsrail'in belli başlı gazetelerinden Jerusalem Post'ta çıkan yazıda, Kudüs'te, İsrail Müzesi'ndeki ''Turkish Delight - Kralların ve Sultanların Ülkesinden Gelen Hazineler'' adlı sergi için kullanıldı bu ifadeler. 
     Kültür ve Turizm Bakanlığı ile İsrail Müzesi tarafından ortaklaşa açılan ve açıldığı 18 Mayıs'tan bu yana büyük ilgi gören sergi halen devam ediyor. 
     Topkapı Sarayı, Türk İslam Eserleri Müzesi ve Askeri Müze'den derlenen 43 eserin yer aldığı sergide fincanlar, fincan zarfları, kaşıklar, altın gulabdan, sorguç yuvası, baş süsü, kemerler, tıraş önlüğü, kaftanlar, Kuranıkerim mahfazası gibi padişahların ve sultanların özel eşyaları da yer alıyor. 
     Sergide ayrıca, Kudüs'teki L.A. Mayer İslami Sanatlar Müzesi'nden ve özel koleksiyonlardan derlenen tablolar da yer alıyor. Sergi kapsamında, ''İstanbul'dan Kudüs''e konulu bir fotoğraf sergisi açıldı. 
     ''Yakındoğu Osmanlı Fotoğrafçıları'' olarak bilinen, aralarında Pascal Sebah 1823-1886 , Abdullah Kardeşler, James Robertson 1813-1888 ve Beato gibi fotoğraf ustalarının o dönem İstanbul, Kudüs, Kahire, Filistin'de çektiği fotoğraflardan oluşan sergi de büyük ilgi görüyor. 
     Sergi salonunun alt katında ise 2. Mahmut zamanında hazırlanan ve Mehmet Reşat döneminde, Bulgar Kralı'nı karşılamada kullanılan çadır da kuruldu. 
     Müzede görevli rehberler, belli saatlerde olmak üzere, sergiyi gezenlere İbranice, İngilizce ve Fransızca olarak, sergilenen ürünlerle ilgili ayrıntılı bilgi veriyor. 
     Müze yetkilileri, İsrail ve Arapça yayın yapan televizyon kanallarında sergiyle ilgili haberlere yer verildiğini, serginin binlerce kişi tarafından gezildiğini söylerken, Amerikalı bir sanatseverin, gazete haberlerinde okuyup, New York'tan sergiyi görmeye geldiğini de belirttiler. 
     İsrail'in Sukot Bayramı'nın da kutlandığı bugünlerde, özellikle çadırın çok ilgi gördüğü, aynı kişilerce bile defalarca gezildiği ifade edildi. 
     Sukot Bayramı, Museviler tarafından, İsrailoğullarının yüzyıllar önce çölü geçerken, çardaklarda yatıp kalkmalarının anısına kutlanıyor. En önemli simgelerinden birinin Suko çadır olması nedeniyle ''Çardaklar Bayramı'' olarak da adlandırılan bayram süresince, İsrailliler kentlerin çeşitli yörelerine çadırlar kuruyor. 
     Kudüs Müzesi'nin hemen girişindeki sergi, 9 Ekim Cumartesi günü sona eriyor. 
     GÜR-KB-SRP 10 10 07 10 04 
     
</TEXT>
</DOC>
