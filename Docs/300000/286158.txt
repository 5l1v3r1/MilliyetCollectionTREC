<DOC>
<DOCNO> 286158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur28.html </URL>
<DATE> 2004/11/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Fenerbahçe'de Pyramid'in yıkımına başlandı 
</HEADLINE>
<TEXT>

     Kadıköy Fenerbahçe'de bulunan Pyramid adlı alışveriş ve eğlence merkezinin yıkımına başlandı. 
     Mimarlar Odası İstanbul Şubesi'nin İstanbul 8'inci İdare Mahkemesi'nde açtığı davanın 2 yıl önce sonuçlanmasının ardından yıkımına karar verilen Pyramid'in yıkımı çalışmaları, bu sabahtan itibaren dozer ve kepçeler yardımıyla başladı. 
     Kurulduğu arazinin şehir imar planlarında yeşil alan görüldüğü gerekçesiyle açılan dava sonucu yıkılması kararlaştırılan Pyramid'in yıkım işlemlerinin hafta sonuna kadar bitirileceği bildirildi. 
     Kadıköy Belediyesi Zabıta Müdürü Hakkı Aydın da, ''yıkımın ardından söz konusu arazinin mahkeme kararı çerçevesinde yeşil alan olarak kullanılacağını'' söyledi. 
     Pyramid alışveriş ve eğlence merkezi, 13 yıl önce özel bir şirket tarafından ''yap-işlet-devret'' yöntemiyle inşa edilmiş ve 3 yıl önce de Kadıköy Belediyesi'ne devredilmişti. 
     
</TEXT>
</DOC>
