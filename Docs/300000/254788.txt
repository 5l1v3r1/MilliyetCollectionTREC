<DOC>
<DOCNO> 254788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko27.html </URL>
<DATE> 2004/07/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Akaryakıtçılar verginin azaltılmasını istiyor 
</HEADLINE>
<TEXT>

     Petrol Ürünleri İşverenleri Sendikası PÜİS ile Türkiye Akaryakıt Bayileri Petrol ve Gaz Şirketleri İşverenler Sendikası TABGİS , akaryakıt bayiilerin zarar ettiğini savunurken, fiyat oluşumunda alınan yüzde 67 oranında verginin süratle yüzde 20-25 oranında azaltılması ve fiyatların düşürülmesini istediler. 
     PÜİS ve TABGİS'ten yapılan ortak açıklamada, Ankara'daki akaryakıt bayiilerin bugün yapmayı planladıkları, ancak vazgeçtikleri uyarı niteliğindeki pompa kapatma eylemi hakkında, gerek görsel gerekse yazılı basında yanlış anlaşılabilecek bazı söylemlerin üzülerek izlendiği belirtildi. 
     Bu durumun sektöre büyük zarar verdiğinin görüldüğü ve kamuoyunun bilgilendirilmesine gerek duyulduğu ifade edilen açıklamada, şöyle denildi 
     ''Akaryakıt bayii, akaryakıt fiyat oluşumunda yüzde 67 oranında, litrede yaklaşık 1,330,000 TL dolayındaki verginin süratle yüzde 20-25 oranında düşürülmesini istemektedir. Bu sayede 2.5 milyar dolarlık vergi kaybının Hazinemize kazandırılacağına inanan akaryakıt bayileri, fiyat düşürülmesi halinde, kar marjlarıyla ilgili talepte bulunmayacağı gibi, kaçakçılığın da sona ereceğine inanmaktadır.'' 
     
     İKİ SENDİKA VAR 
     Türkiye'de akaryakıt bayileri adına örgütlenen ve tam 40 yıldır sektör hizmetinde olan, sadece PÜİS ve TABGİS'ten oluşan 2 işveren sendikası olduğu ifade edilen açıklamada, şöyle denildi 
     ''12 Temmuz 2004 tarihinde Ankara'da yapılmasına karar verilen uyarı niteliğindeki pompa kapatma eylemi, içlerinde sendikamız üyelerinin de bulunduğu Ankaralı meslektaşlarımızın aldıkları bir karar sonucu olup, sendikalarımızın bu alınan kararı desteklemenin dışıda bir katkıları yoktur.'' Açıklamada, sektörün kar marjları başta olmak üzere çığ gibi büyümekte olan sorunlarını, yasal ve demokratik bir ortamda enine boyuna tartışmak amacıyla bugün saat 14.00'te yapılmasına karar verdikleri ''Akaryakıt Bayileri Ulusal Toplantısı'nın'' ise olayın saptırılacağı kanaatiyle, her iki sendikaca durdurulduğu ve bunun bu tüm katılımcılara duyurulduğu kaydedildi. 
     1998 yılında litre başında 198,000 TL olan benzin satış fiyatı içindeki bayi kar marjı brüt yüzde 10 iken, 2004 yılında 9 kat artışla litrede 1,982.000 TL'yi bulan benzin satış fiyatı içindeki bayi kar marjının yüzde 4.5-5'lere düştüğü ifade edilen açıklamada, ''bir başka ifadeyle, kazancı yarı yarıya azalan bayinin işletme sermayesi ihtiyacı yüzde 1000 oranında artmıştır'' denildi. 
     
     KAÇAK AKARYAKIT SORUN 
     Sınır ticareti kaldırılmasına rağmen, halen devam eden kaçak akaryakıt hacminin yıllık 2.5 milyar doları bulduğunu ifade edilen açıklamada, bu kaçağın doğrudan Hazine'nin kaybı olup, korsan akaryakıt istasyonlarından pazarlanmasının, akaryakıt bayilerini haksız rekabetle karşı karşıya getirdiği savunuldu. 
     Açıklamada, yüzde 4.5-5 brüt kar marjı ile çalışan benzin istasyonlarının, yüzde 2.5 kredi kartı komisyonu ödeyerek devletin vergisini topladığı, kalan brüt yüzde 2 kar marjıyla işletme finansman giderlerini karşılamasının ise mümkün olmadığı kaydedildi. 
     
</TEXT>
</DOC>
