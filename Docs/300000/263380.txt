<DOC>
<DOCNO> 263380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun06.html </URL>
<DATE> 2004/08/14/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Eşcinsel vali skandalı büyüyor... 
</HEADLINE>
<TEXT>

     New Jersey Valisi James E. McGreevey'in sevgilisi olarak medyada duyurulan Golan Cipel, Vali McGreevey'in ''sevgilisi değil kurbanı'' olduğunu iddia etti. 
     Amerikan vatandaşı olmadığı halde Vali McGreevey ile tanıştıktan sonra hızla yükselen ve ABD İç Güvenlik Bakanlığı'nın New Jersey'deki Eyalet Ofisi'nin başına getirilen İsrail vatandaşı 35 yaşındaki Cipel, hakkındaki eleştirilerin artması üzerine bu görevi bırakmak zorunda kalmıştı. 
     Cipel, avukatı aracılığıyla yaptığı açıklamada, hakkındaki dedikodulara yanıt vererek, Vali McGreevey'in kendisine cinsel yönden saldırıda bulunduğunu ileri sürdü. 
     Avukatı Allen Lowy'nin basın mensuplarına okuduğu açıklamasında Golan Cipel, ''Ülkedeki en güçlü politikacılardan birinin, New Jersey Valisi McGreevey'in yanında çalışırken, defalarca kendisinin cinsel saldırısına maruz kaldım. Bu saldırılar bende duygusal gerginlik ve çöküntü yarattı. Ben, geleceğimin elinde olduğundan emin olan, ülkenin en güçlü politikacılarından birinin saldırısına maruz kalmış bir kurbanım'' dedi. 
     Cipel, açıklamasında, Vali McGreevey'in taleplerine olumlu yanıt vermediği için, bizzat kendisinin ve personelinin intikam alma yoluna gittiklerini iddia ederek, bunun istismardan başka bir şey olmadığını ileri sürdü. 
     
     ''CIPEL 5 MİLYON DOLAR İSTEDİ'' 
     Cipel'in iddialarını yalanlayan McGreevey'in Sözcüsü Micah Rasmussen ise ''Bunlar Vali ile ilişkisini sömürmeye çalışan bir kişinin tamamen yanlış olan iddialarıdır. Konu, soruşturulmak üzere federal yetkililerin masasındadır'' dedi. 
     Valilik ofisinden medyaya yapılan bazı açıklamalarda ise cinsel istismar konusunda dava açmama karşılığında Cipel'in McGreevey'den 5 milyon dolar istediği iddia edilirken, Cipel bu iddiaları yalanladı. 
     Cipel'in avukatı Lowy, tam tersine Vali McGreevey'in, susması karşılığında müvekkiline kaydadeğer bir para önerdiğini iddia etti. 
     Bu arada, bu iddialar hakkında Federal Soruşturma Bürosu FBI'ın soruşturma başlattığı bildirildi. 
     Cipel, İç Güvenlik Bakanlığı Eyalet Ofisi'ndeki görevi sırasında yılda 110 bin dolar maaş alırken, ABD vatandaşı olmayan bir kişinin bu kadar hassas bir göreve getirilmesinin de tartışma konusu olduğu kaydediliyor. 
     
     CUMHURİYETÇİ PARTİ ''DERHAL İSTİFA ETMELİ'' 
     Bu arada, Cumhuriyetçi Parti Eyalet Başkanı Joe Kyrillos, bu şartlarda görevin gereklerini yerine getiremeyeceğini söylediği Vali McGreevey'in görevden ayrılmak için 15 Kasım'ı beklemeden derhal istifa etmesi gerektiğini kaydetti. 
     Kyrillos, McGreevey'in makamını derhal boşaltması için yasal yollara başvuracaklarını da ifade etti Golan Cipel'in Vali McGreevey ile olan ilişkisine dair dedikoduların geçmişinin, hiçbir deneyimi ve niteliği olmamasına ve İsrail vatandaşı olmasına rağmen Cipel'in McGreevey tarafından ABD İç Güvenlik Bakanlığı'nın Eyalet Ofisi'nin başına atandığı 2002 yılına dayandığı ifade ediliyor. 
     Görev süresi normalde 2006 yılında sona erecek olan Vali McGreevey, istifasının 15 Kasım'dan itibaren geçerli olacağını açıklamıştı. 
     
</TEXT>
</DOC>
