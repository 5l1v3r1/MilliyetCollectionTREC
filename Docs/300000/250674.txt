<DOC>
<DOCNO> 250674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur74.html </URL>
<DATE> 2004/06/24/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Sabit telefonlara kontör kart geliyor... 
</HEADLINE>
<TEXT>

     Türk Telekom'un, vatandaşların kullanımına sunduğu, sabit telefonlara kontör yükleme kartı ''TTkart'' ile görüşmelerin yaklaşık yüzde 17 daha ucuz yapıldığı bildirildi. 
     Türk Telekom'dan yapılan yazılı açıklamada, TTkart'ın 21 Haziran'dan itibaren kullanıma sunulduğu, 50 ve 100 kontör değerinde satıldığı belirtildi. 
     Açıklamada, ön ödemeli TTkart'ın, ankesörlü telefonların yanı sıra ev ve işyeri telefonlarından da görüşme yapılabilmesine imkan sağladığı ve görüşmelerin yaklaşık yüzde 17 daha ucuz olduğu kaydedildi. 
     100 kontörlük TTkart'ın 6 milyon liraya, 50 kontörlük TTkart'ın ise 3 milyon liraya satıldığı belirtilen açıklamada, bu fiyatların promosyon fiyatı olduğu ve 6 ay devam edeceği vurgulandı. 
     
     TTKART, NASIL KULLANILIYOR 
     Mevcut uygulamada 1 kontör 72 bin lira iken, TTkart ile 1 kontör 60 bin lira olarak ücretlendiriliyor. 
     TTkart şeffaf bir ambalaj içinde kullanım kılavuzuyla birlikte satılıyor. TTkart'ın arka yüzünde bulunan şerit kazınarak özel 12 haneli PIN numarasına ulaşılıyor. 
     Ücretsiz 0811 2123636 nolu erişim numarası aranarak, PIN numarası giriliyor. PIN numarasının doğrulanmasının ardından konuşma yapılacak telefon numarası giriliyor. Ücretlendirmeyse bağlantı sağlandıktan sonra başlıyor. 
     TTkart'da yer alan veya kalan kontör miktarı, her aramada sistem tarafından kullanıcıya bildiriliyor. 
     TTkart ile GSM'den mobil telefonlarından erişim sağlanamıyor, ancak şehirlerarası veya milletlerarası görüşmelere kapatılmış telefonlar kullanılabiliyor. 
     Arama için kullanılacak telefonun, DTMF ton göndermeli tuşlu telefon özellikli olması gerekiyor. Kullanıcıların bilgi talebineyse 0800 314 34 34 numaralı TTkart Yardım Masası cevap veriyor. 
     
</TEXT>
</DOC>
