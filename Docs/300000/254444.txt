<DOC>
<DOCNO> 254444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur25.html </URL>
<DATE> 2004/07/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Siverek'te 6 ayda 7 bin bebek doğunca... 
</HEADLINE>
<TEXT>

     Şanlıurfa'nın Siverek İlçesi'nde, ilçede 6 ayda 7 bin yeni bebek nüfus kaydı yaptırınca, Belediye Başkanı Hasan Çelebi, aile planlama merkezi kurulması için girişim başlattı. 
     Başkan Çelebi, ilçede doğum sayısında görülen artışın araştırılması için oluşturdukları 4 kişilik ekiple, ilçe genelinde eğitim faaliyeti yürüteceklerini söyledi. 
     Belediye bünyesinde görev yapacak aile planlama merkezi kurmak için girişim başlattıklarını anlatan Çelebi, şunları kaydetti 
     ''Bu konuda halkın duyarlılığını arttırmak gerekiyor. Bu nedenle hemen harekete geçtik. Hazırlattığımız afişleri ilçe merkezlerindeki bilboardlara astırıyoruz. Görevlendireceğimiz doktorlar evleri tek tek dolaşarak kadınlarla bire bir iletişim kuracak. Ayrıca, yerel kitle iletişim araçlarını kullanarak eğitici programlarla konunun önemine dikkat çekeceğiz. Böylece vatandaşlara bakabilecekleri kadar çocuk yapmalarını önereceğiz.'' 
     
</TEXT>
</DOC>
