<DOC>
<DOCNO> 284202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas02.html </URL>
<DATE> 2004/10/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Zeplinle saatte 111 km yaptı, rekoru kırdı 
</HEADLINE>
<TEXT>

     Amerikalı maceraperest işadamı Steve Fossett, yeni model bir zeplinle saatte 111,8 kilometre hıza ulaşarak zeplinle dünya hız rekorunu kırdı. 
     Almanya'nın güneyindeki Friedrichshafen kentindeki denemede 2,5 saatlik uçuşta dünya hız rekorunu kıran 60 yaşındaki Fossett, yaptığı açıklamada, bu yeni model zeplinde üst düzey teknoloji kullanıldığını belirtti. 
     Fossett'in bu bölgede yaklaşık bir aydır zepliniyle deneme uçuşu yaptığı, Amerikalı milyarderin rekor kırdığı 75 metrelik zeplinin Zeppelin Luftschifftechnik firması tarafından üretildiği kaydedildi. 
     Zeplinle hız rekoru, İngiliz Jim Dexter ve Mike Kendrich'e aitti. 2 İngiliz, ''Lightship A 60'' tipi zeplinleriyle 19 Ocak 2000'de saatte 92,8 kilometre hıza ulaşarak rekor kırmıştı. 
     Balonla tek başına dünya turu atan ilk kişi olan Fossett, katamaran türü yelkenliyle Britanya Adaları etrafını en kısa sürede dolaşan kişi unvanını da almıştı. 
     
</TEXT>
</DOC>
