<DOC>
<DOCNO> 276297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur16.html </URL>
<DATE> 2004/09/30/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kaçırılan Türk şoför yine Irak'a gidiyor .. 
</HEADLINE>
<TEXT>

     Adıyamanlı 3 çocuk babası tanker şoförü Erdal Dalaş, geçen hafta Irak'ta kaçırılıp serbest bırakıldığını, ancak, geçim sıkıntısı nedeniyle tekrar Irak'a gideceğini söyledi. 
     AA muhabirinin Hatay'ın İskenderun İlçesi'nde Petrol Ofisi Dolum Tesisleri'nde, Irak'a götürmek üzere akaryakıt kuyruğunda beklerken görüştüğü Erdal Dalaş, geçtiğimiz hafta Irak'ta silahlı kişiler tarafından kaçırıldığını ve paralarının çalındığını anlattı. 
     Borçları olduğunu ve geçim sıkıntısı çektiği için yeniden Irak'a gitmeye mecbur kaldığını ifade eden Dalaş, yaşadıklarını şöyle anlattı 
     ''Geçen hafta tankerimi boşaltıp konvoyla dönerken, aracım arızalandı. ABD'liler konvoyla gittiği için yalnız kaldım. Bir süre sonra silahlı kişiler geldi ve ellerimi, ayaklarımı ve gözümü bağlayarak götürdüler. Gözlerimi bağladıkları için nereye gittiğimizi görmedim. Bir eve girdiğimizi anladım, bu sırada beni bayılttılar. Kendime geldiğimde sabah olmuştu. Evin dışına çıktım, tankerim orada duruyordu. Ancak, cebimdeki tüm paralarımı almışlardı. Kendime geldikten sonra, yola çıkarak Türkiye'ye döndüm.'' Kendilerine Suriye üzerinden gidilmesinin önerildiğini, ancak, bu yolun da güvenli olmadığını belirten Erdal Dalaş, ''Bize sahip çıkılmasını bekliyoruz'' dedi. 
     
</TEXT>
</DOC>
