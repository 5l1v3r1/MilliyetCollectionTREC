<DOC>
<DOCNO> 280706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy20.html </URL>
<DATE> 2005/03/15/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan-Buçkovski ortak basın toplantısı düzenledi... 
</HEADLINE>
<TEXT>

     Başbakan Recep Tayyip Erdoğan, Türkiye ile Makedonya arasındaki yetersiz olan ticaret hacmi ve olumlu giden ilişkilerin bugünkü görüşmelerden sonra daha da ivme kazanacağını belirtti. 
     Başbakan Erdoğan ile Makedonya Başbakanı Vlado Buçkovski, Başbakanlık Merkez Bina'daki başbaşa ve heyetler arası görüşmenin ardından ortak basın toplantısı düzenledi. 
     Toplantının başında iki ülke arasında TİKA İşbirliği Protokolü imzalandı. Protokole, Türkiye adına Devlet Bakanı Beşir Atalay imza koydu. 
     Başbakan Erdoğan, iki ülke arasında kültürel, tarihi ve insani boyutta geçmişe dayalı çok büyük bir derinlik olduğunu ifade ederek, geleceğe yönelik olarak atılması gereken adımlar konusunda iki ülke arasında müşterek bir tavır olduğunu kaydetti. 
     İki ülke arasında gelişmekte ve çeşitlenmekte olan işbirliğinin daha da artarak devamı konusunda mutabık kaldıklarını bildiren Erdoğan, yeni işbirliği konularının da değerlendirildiğini söyledi. Erdoğan, 2004 yılı sonu itibariyle iki ülke arasında 200 milyon dolar olan ticaret hacminin yeterli olmadığını, bunun artırılması için iki başbakan olarak mutabık kaldıklarını söyledi. 
     Erdoğan, özellikle son dönemlerde ekonomik ve ticari alanlarda Türkiye'de kendini ispatlamış güçlü firmaların Makedonya'da yatırıma yönelik adımlar attıklarını bildirdi. Doğrudan yatırımlarla iki ülke arasındaki ilişkilerin çok daha zenginleşeceğini ve güven esasını daha da geliştireceğini anlatan Erdoğan, Buçkovski'nin yarın İstanbul'da Türk-Makedonya İş Konseyi toplantısına katılacağını söyledi. 
     Erdoğan, programının müsait olması durumunda Mayıs ayı sonunda Makedonya'ya ziyarette bulunmayı planladıklarını bildirdi. 
     İki ülke arasında eğitim ve kültür konusunda atılması gereken adımları da ele aldıklarını belirten Erdoğan, Makedonya'da Ohri ve Üsküp başta olmak üzere çok zengin tarihi eserler bulunduğunu söyledi. Erdoğan, Üsküp'teki Fatih Sultan Mehmet Köprüsü'nün aslına uygun olarak tadilatının yapılması konusunda gerekli yardımı yapmaya hazır olduklarını belirtti. 
     Başbakan Erdoğan, iki ülke arasında imzalanan TİKA işbirliği protokolü anlaşması ile ilişkilerin daha da geliştirileceğini söyledi. 
     Erdoğan, Makedonya'daki ders kitaplarında Türkiye ile ilgili önyargılı ifadelerin çıkarılması için gerekli adımların atılacağını ifade etti. 
     Avrupa Atlantik kurumları ile bütünleşmesi konusundaki gayretlerinde Türkiye'nin, Makedonya'nın yanında olduğunu, bundan sonra da yanında olmaya devam edeceğini kaydeden Erdoğan, iki ülke arasındaki savunma ve güvenlik alanındaki işbirliğinin de devam ettiğini bildirdi. Erdoğan, sözlerini ''Görüşmelerin iki ülke arasındaki olumlu gelişmelere ivme kazandıracağına olan inancım bugün daha da artmıştır'' diyerek tamamladı. 
     
     SORULAR 
     Erdoğan, daha sonra Makedonyalı bir gazetecinin, ''iki ülke arasındaki doğrudan yatırımlarla ilgili somut yatırımların neler olacağını'' sorması üzerine, şu anda Türkiye'nin önde gelen firmalarının Makedonya'daki çalışmalarının sürdüğünü ve kısa zamanda gerekli yatırımları yapacaklarını söyledi. 
     Türkiye'nin Makedonya'ya vize uygulayacağına ilişkin haberler bulunduğunu anımsatan aynı gazeteciye Başbakan Erdoğan, ''Bu haberlerin aslı astarı yok. Bunlar uydurma haberler. Ancak AB'ye girdiğimiz zaman Schengen uygulaması başlıyor ama bunun ne zaman olacağı henüz belli değil'' yanıtını verdi. 
     Başbakan Erdoğan, başka bir Makedonyalı gazetecinin, Türkiye'den Makedonya'ya kayıt dışı ticaret yapıldığını ifade etmesi üzerine, şunları söyledi 
     ''Bu hepimizin ortak derdi. Kayıt altına almak için gerek dış ticarette, gerekse gümrüklerimizde müşterek bir çalışma şart. Bu arada ihracatçılarımızın insafı şart. Biliyorsunuz çift fatura çalışıyorlar. Birisi gerçek, birisi naylon. Bu konuda mali polislerimiz, gümrüklerimiz ve dış ticaret görevlilerimiz koordineli çalışırlarsa bunlara fırsat verilmez. Çünkü bu çok ciddi bir haksız rekabeti doğurduğu gibi dürüst çalışan insanlara da saygısızlık olur.'' 
     
</TEXT>
</DOC>
