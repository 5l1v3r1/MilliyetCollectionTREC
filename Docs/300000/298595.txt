<DOC>
<DOCNO> 298595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas13.html </URL>
<DATE> 2004/12/17/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Kansere karşı ceviz ve susam 
</HEADLINE>
<TEXT>

     Yücel DÖNMEZ - CHICAGO DHA 

AMERİKALI bilim adamlarının yaptığı bir araştırmaya göre, ceviz, susam ve mısırda bulunan E vitamini prostat ve akciğer kanserini durduruyor. 
     Purdue Üniversitesinde yapılan araştırmada, doğal olarak bitki çekirdeklerinde bulunan E vitamini formunun, laboratuarda kanser hücrelerinin çoğalmasını önleyerek kanseri durdurabildiği ve sağlam hücrelere zarar vermediği belirlendi. 
     
     YENİ ANTİ-KANSEROJEN MADDE 
     E vitamini tabletlerinde bulunmayan Gamma-tocopherol formu ancak doğal yollardan alınabiliyor. Gamma-tocopherolün gelecekte yeni bir anti-kanserojen madde olarak kullanılabileceğini söyleyen Dr. Qing Jiang, laboratuvarda etkili olan bileşimin canlılarda da aynı etkiyi göstermesi durumunda hastalara tavsiye edilebileceğini söyledi. 
     E vitamini üzerinde 75 yıla yakın araştırma yapıldığı ve E vitamininin 8 formunun saptandığı biliniyor. Kemoterapinin yerini alabileceği düşünülen Gamma-tocopherol bileşiminin kanserli hastaları kemoterapi ve radyasyon terapisinin yan etkilerinden de koruyabileceği belirtiliyor. 2000 yılında yapılan bir başka araştırmada ise Gamma-tocopherol maddesinin iltihaplanmayı önlediği belirlenmişti. 
     
     FAZLASI ZARARLI 
     Bilim adamları, susam ve mısır yağında da aynı maddenin bulunduğunu, ancak mısır yağının çok fazla kullanılması durumunda içeriğinde bulunan linolik asidin kanser hücrelerinin çoğalmasına yol açabileceğine dikkat çekti. Aynı zamanda ceviz ve susamın fazlaca yağ içerdiği çok fazla tüketilmesi durumunda başka sağlık sorunlarına yol açabileceği de ifade ediliyor. 
     Araştırma sonuçları, Proceeding dergisinin internet sayfasında yer aldı. 
     
</TEXT>
</DOC>
