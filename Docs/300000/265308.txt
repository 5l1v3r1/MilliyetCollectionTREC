<DOC>
<DOCNO> 265308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur04.html </URL>
<DATE> 2004/08/21/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Basketbolcu Özkan, trafik kazasında hafif yaralandı... 
</HEADLINE>
<TEXT>

     Efes Pilsen Basketbol Takımı'nın eski oyuncusu Hasan Özkan, Sarıyer'de geçirdiği trafik kazasında hafif yaralandı. 
     AA muhabirinin aldığı bilgiye göre, otomobiliyle Sarıyer sahil istikametine giden Efes Pilsen Basketbol Takımı'nın eski oyuncusu Hasan Özkan'ın kullandığı 34 V 8943 plakalı BMW marka otomobil, gece saatlerinde Hacıosman Bayırı Kazıklı Yol ayrımında kontrolden çıkarak trafik ışıklarına çarptı. 
     Beşiktaş'ta bir arkadaşını ziyaret ettikten sonra Sarıyer'deki evine dönmekte olduğu belirtilen Özkan, aracında bulunan hava yastıklarının açılması sayesinde sadece kolundan hafif şekilde yaralandı. 
     Olay yerine gelen polis ekipleri, Özkan'ın hastaneye kaldırılması için ambulans çağırdı. Sağlık görevlilerince olay yerinde müdahale edilen ve önemli bir sağlık sorunu olmadığı anlaşılan Özkan'ın, hastaneye götürülmesine gerek görülmedi. 
     Trafik ekiplerince yapılan kontrolde de, Hasan Özkan'ın alkol almadığı belirlendi. 
     
</TEXT>
</DOC>
