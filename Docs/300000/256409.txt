<DOC>
<DOCNO> 256409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/spor/aspo.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BORÇ ASLAN'IN KAMÇISI 
</HEADLINE>
<TEXT>


Galatasaray Yönetimi, 120 milyon dolarlık borcu temizleyebilmek için, başka bir borç almaya hazırlanıyor. Sarı - Kırmızılılar, bir Alman bankasıyla kredi pazarlıklarına başladı 

HALİL ÖZER 


Gizli operasyon 
BİR yanda futbolcu alacakları, diğer yanda da her gün, üzerine faiz yükü binen banka borçları... Galatasaray'ın gündeminden bu iki sorun bir türlü çıkmak bilmedi. 120 milyon dolara ulaşan borçları nedeniyle eli kolu bağlanan Sarı - Kırmızılı yönetim, "Temiz Galatasaray" için operasyona başladı. Başkan Özhan Canaydın ve ekibi, bu borcu ödeyebilmek için, yeni bir borca girmeye hazırlanıyor. 

Cevap bekliyorlar 
SARI - Kırmızılılar'ın, ismi sır gibi saklanan Alman bankasıyla 120 milyon dolarlık kredi için gizli bir şekilde pazarlıklara başladığı öğrenildi. Yöneticilerin, Alman bankası yetkilileri ile İstanbul'da bir görüşme yaptığı bildirildi. Mali İşler Sorumlusu Refik Arkan, yapılan görüşmeleri doğrularken, Alman bankasından son bir cevap beklediklerini dile getirdi. 

Faizi düşük olacak 
GALATASARAY'IN, 120 milyon dolarlık krediyi düşük faizle alacağı ve 10 yıl içinde geri ödeyeceği açıklandı. Kredinin gelmesi durumunda diğer bankalara hemen ödeme yapılacağı ve yüksek faizli borçlanmanın sona erdirileceği ifade edildi. Yeni stat projesinin ise yap - işlet - devret modeli ile yapılmasının gündeme geldiği de bildirildi. 



</TEXT>
</DOC>
