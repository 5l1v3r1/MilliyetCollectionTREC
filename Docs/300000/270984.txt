<DOC>
<DOCNO> 270984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur02.html </URL>
<DATE> 2004/09/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
TÜBİTAK'ta 2. görev aylıkları geri iade... 
</HEADLINE>
<TEXT>

     Türkiye Bilimsel ve Teknik Araştırma Kurumu TÜBİTAK , Kurum'dan Danıştay kararlarına aykırı olarak 2. görev aylığı alan bilim adamlarından fazladan ödemelerini geri istedi. Yaklaşık 2 aylık fazla ödemeyi iade edecek 82 bilim adamının arasında TÜBİTAK Başkanvekili Prof. Dr. Nüket Yetiş de bulunuyor. 
     AA muhabirinin aldığı bilgiye göre, TÜBİTAK'ta yıllardan buyana sorun olan 2. görev aylığı ödemelerinde Başbakanlığın yazısıyla ara formül bulundu. Buna göre, TÜBİTAK'ta 16 Kasım 2003 tarihinden itibaren sadece 2 aylık fazla ödeme geri alınacak. 
     TÜBİTAK'ta görev alan öğretim elemanlarına TÜBİTAK tarafından 2. görev aylığı ödeniyor. YÖK Yasası bu ödemeleri belirli sınırda tutarken, kurumun özel yasası ise bilim adamlarını kurumda görev almayı teşvik amacıyla ödemelerin sınırını yükseltiyor. TÜBİTAK'ın Danıştay kararlarına aykırı olarak geçmiş dönemlerde ödeme yaptığı İbra Kurulu'nca 1995 yılında tespit edilmesine karşın fazladan ödemeler devam etti. 
     Murakıplarca 2003 yılı Temmuz ayında düzenlenen raporda 2. görev aylığı sınırını aşan ödemelere devam edilmesinin hukuka aykırı olduğu ifade edilmesinin ardından Başbakanlık Müfettişi ile Maliye Başmüfettişinden oluşan iki kişilik heyet inceleme yaptı. Heyet, hazırladığı raporda, TÜBİTAK' ta görevli bulunan öğretim elemanlarına YÖK Yasası'ndaki sınırlara uygun ödeme yapılması gerektiğini belirtti ve 1994 yılından itibaren 31 Aralık 2003 tarihine kadar olan 10 yıllık dönemde, sınırın üstünde yapılan tüm fazla ödemelerin faiziyle birlikte geri alınmasını istedi. 
     
     2. GÖREV AYLIKLARI, YASAL SINIRLARA ÇEKİLDİ 
     TÜBİTAK, Başbakanlığa yeniden başvurdu ve bu arada 2. görev ücreti ödenmesinde yasal sınıra uygun ödeme uygulamasına geçti. 
     Başbakanlığın gönderdiği son yazı uyarınca TÜBİTAK, 16 Kasım 2003 tarihinden sonra kurumdan fazladan ödenen görev aylıklarını geri almak üzere yaklaşık 82 bilim adamına birer yazı gönderdi. 2003 yılının son 2 aylık dönemini kapsayan fazladan ödemeleri iade edecekler arasında, 2004 Ocak ayında ödemelerin yasal sınırlardan yapılması talimatını veren TÜBİTAK Başkan Vekili Prof. Dr. Nüket Yetiş ile TÜBİTAK Başkan Yardımcıları da bulunuyor. 
     
</TEXT>
</DOC>
