<DOC>
<DOCNO> 289859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy11.html </URL>
<DATE> 2004/11/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Denktaş Gençler aldatıldı 
</HEADLINE>
<TEXT>

     KKTC Cumhurbaşkanı Rauf Denktaş, ''geçici bir çıkar için devletin ve egemenliğin önemli olmadığı ve Rumların eşit şartlarda anlaşmaya hazır olduğu söylenerek gençlerin bir kısmının aldatıldığını'' söyledi. 
     Cumhurbaşkanı Denktaş, Hasan Keskin başkanlığındaki Mücahit Komutanları Derneği heyetini kabulünde yaptığı konuşmada, şunları söyledi 
     ''Bütün mesele gençlerimizin bir kısmının aldatılmış, kandırılmış olmasıdır. Geçici bir çıkar için devletin, egemenliğin önemli olmadığını, Rumların bizimle eşit şartlarda anlaşma yapmaya hazır olduklarını gençlere söylemişlerdir ki, herkes Rumlarla 1 Mayıs'ta kol kola AB'ye gireceğiz diye bayram, gösteriler yapmıştır. 
     Şimdi zannedersem gençlerin ve insanların birçoğu bunun böyle olmadığını anlamışlardır. Her iki tarafın bir araya gelmesi, birleşmesi mümkündür, eğer taraflar birbirlerine tahakküme kalkmazsa. Birbirlerinin varlığını kabul ederse.'' Cumhurbaşkanı Denktaş, ABD, İngiltere ve tüm Avrupa ülkelerinin Kıbrıs Rumlarına, ''Siz ancak kendinizi temsil edersiniz, Türkler için konuşamazsınız, tüm Kıbrıs için konuşamazsınız'' demesi gerektiğini ifade ederek, ''Kıbrıs meselesinin eşit, kalıcı bir anlaşmayla çözümlenmesinin bunun söylenmesine, idrakine ve bunu idrak edecek gençlerin kendileriyle beraber hareket etmesine bağlı olduğunu'' söyledi. 
     
     ''DEĞİŞİKLİK GEREKLİ" 
     Kıbrıs davasının kendisiyle özdeşleştirildiğini yineleyen Denktaş, bu yüzden Cumhurbaşkanlığı mevkiinde değişiklik gerektiğini belirtti ve ''Ben de göstermek istiyorum ki, Kıbrıs davası eşittir mukavemetçi Kıbrıs Türk halkı, Kıbrıs davası eşittir Türkiye'' dedi. 
     Denktaş, ''70 milyonun stratejik meselesi olan Kıbrıs davasında Türkiye'ye, 'Biz Rumlarla geçiniriz, sen işimize karışma, askerin çıksın ben istemiyorum' deme hakkı olmadığını ve olmayacağını' söyledi. 
     Cumhurbaşkanı Rauf Denktaş, ortaokullara yönelik hazırlanan Kıbrıs tarihi kitapları konusuna da değinerek, Milli Eğitim ve Kültür Bakanı ve kitapları yazan komisyonun başkanıyla bir araya geleceğini ve görüşlerini dinleyeceğini belirtti. 
     Yeni Kıbrıs Tarihi kitaplarının gençlere geçmişi unutturmaya yönelik olduğunu kaydeden Denktaş, ''Kıbrıs meselesini yaratanın milliyetçilik olduğunu söylemenin saçma olduğunu'' dile getirdi. 
     ''Her ülkenin milliyetçi olduğunu, ama önemli olanın bunun Makarios'un yaptığı gibi kötüye kullanılmaması olduğunu'' ifade eden Denktaş, ''Atatürk'ün 'Yurtta sulh, cihanda sulh' sözünün hem barışçı ol, hem de komşunun barışını tanı anlamına geldiğini'' söyledi. 
     Dernek Başkanı Hasan Keskin de, ''KKTC'nin 21. yıldönümünde Mücahit komutanları olarak Cumhurbaşkanı'na güvenlerini, inançlarını, bağlılıklarını bir kez daha arz etmek için geldiklerini'' belirterek, endişe duydukları konuları aktardı. 
     Keskin, ''hazırlayıcısının bile 'artık yok oldu' dediği Annan Planı'nın bazı siyasi parti ve kuruluşların hayata geçirmek istemesinden ve ortaokullar için hazırlanan Kıbrıs Tarihi kitabından endişe duyduklarını'' anlattı. 
     
</TEXT>
</DOC>
