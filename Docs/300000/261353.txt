<DOC>
<DOCNO> 261353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sondun15.html </URL>
<DATE> 2004/08/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
El Cezire televizyonuna Bağdat'taki bürolarını 1 ay kapatma emri verildi 
</HEADLINE>
<TEXT>

     Irak hükümetinin, merkezi Katar'da bulunan El Cezire uydu televizyonuna Bağdat'taki bürolarını bir ay için kapatma emri verdiği bildirildi. 
     Irak İçişleri Bakanlığı'ndan bir yetkili, Başbakan İyad Allavi'nin, kanalın bürolarının bir ay süreyle kapatılacağını bir basın toplantısıyla duyuracağını kaydetti. 
     İçişleri Bakanı Felah Ennakib, bu hafta yaptığı açıklamada, televizyonun Irak'ta rehin alınan kişilerin görüntülerini yayınlayarak kaçırılma olaylarını teşvik ettiğini ifade etmişti. 
     
     EL CEZİRE ''ŞİDDETİ KIŞKIRTMAK'' İLE SUÇLANDI 

     Irak hükümetinin, merkezi Katar'da bulunan El Cezire televizyonunun Bağdat bürosunu bir ay süreyle kapatması talimatını ''şiddete kışkırttığı'' gerekçesiyle verdiği bildirildi. 
     Irak Başbakanı İyad Allavi, düzenlediği basın toplantısında, söz konusu kararı doğrulayarak, son 4 haftadır bağımsız bir komisyonun şiddet ve nefreti kışkırtıp kışkırtmadığını belirlemek için kanalı gözlemlediğini söyledi. 
     Irak İçişleri Bakanı Felah Ennakib de, yaptığı açıklamada, ''Televizyonda çok fazla suç olayları gösteriyorlardı. Irak ve Iraklılar hakkında kötü görüntü yayınlıyorlar, suçluları eylemlerini artırmaya teşvik ediyorlardı'' dedi. 
     Ennakib, kapatılma kararının kanalın Irak'a karşı politikasını gözden geçirmesi için bir fırsat olduğunu belirterek, ''Halkımızı korumak istiyoruz'' dedi. 
     El Cezire sözcüsü Cihad Ballout ise kararı ''üzücü'' ve ''haksız'' bulduklarını kaydederek, ''Bu karar ifade ve basın özgürlüğü çerçevesinde Iraklı yetkililerin verdiği sözlerin aksi yönündedir. Biz siyasi bir örgüt değiliz. Neler olduğunu mümkün olduğunca objektif ve dengeli yoldan gösteriyoruz'' dedi. 
     
</TEXT>
</DOC>
