<DOC>
<DOCNO> 271161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko04.html </URL>
<DATE> 2004/09/12/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Düğünler bitti, altın yastık altına girdi... 
</HEADLINE>
<TEXT>

     Okulların açılacak olması, gurbetçilerin ülkelerine dönmesi nedeniyle düğünlerin azalması altınların yeniden yastık altına girmesine yol açtı. 
     Düğün sezonu olarak bilinen Haziran-Eylül döneminde kuyumcular en yoğun dönemini yaşadı. 
     Yastık altındaki altınların da piyasaya girmesiyle oldukça canlı bir yaz geçiren kuyumcuların işi, özellikle Orta Anadolu'da gurbetçilerin ülkelerine dönmesi ve okulların açılacak olmasına bağlı olarak düğünlerin azalması nedeniyle ciddi oranda düşüş gösterdi. 
     Konya Kuyumcular Odası Başkanı İsmet Çakır, Eylül ayının girmesiyle bir çok ailede düğünlerin yerini okul telaşının aldığını, düğün sayısının çok düştüğünü kaydetti. 
     Düğünlerin azalmasıyla yaz aylarında piyasaya çıkan altınların yeniden yastık altına girmesine yol açtığını belirten Çakır, ''Bugün milyarlarca dolar değerindeki altın yastık altında yatıyor. Ekonomiye canlılık kazandıracak altınların sadece küçük bir kısmı düğünlerde ortaya çıkıyor ve yaklaşık 3 aylık bir dolaşımdan sonra tekrar yastık altına giriyor'' dedi. 
     Çakır, bugünlerde işleri adeta bıçak gibi kesilen kuyumcuların düğünlerin artacağı Ramazan ve Kurban Bayramı'nı beklediğini vurgulayarak, ''Yaz ayları kadar olmasa da bir hareketlilik bekleniyor. Bu dönemde yılın son canlılığını yaşayacak kuyumcular, gelecek düğün sezonuna kadar fazla bir yoğunluk yaşamaz'' dedi. 
     
</TEXT>
</DOC>
