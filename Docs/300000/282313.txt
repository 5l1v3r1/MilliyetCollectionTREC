<DOC>
<DOCNO> 282313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/dunya/adun.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'a ağır eleştiri 
</HEADLINE>
<TEXT>


Başbakan Erdoğan, Fransa Cumhurbaşkanı Jacques Chirac'ı Türkiye konusunda duygusal hareket etmekle suçladı. Erdoğan, 'Devletlerarası ilişkilerde duygusallık gayri ciddidir' dedi 

Utku Çakırözer - Paris 


Başbakan Recep Tayyip Erdoğan, Türkiye'nin Avrupa Birliği AB sürecinde veto kararı alabileceğini belirten Fransa Cumhurbaşkanı Jacques Chirac'ı Paris'te eleştirdi. Erdoğan, "Ben arzu edersem olur, etmezsem olmaz anlayışı duygusallıktır. Devletlerarası ilişkilerde duygusallık gayri ciddidir" dedi. 
Paris'teki OECD Genel Merkezi'nde basın toplantısı düzenleyen Erdoğan, Fransa'nın tutumundaki belirsizliğe dikkat çeken bir gazeteciye, "Devletlerarası ilişkilerde münasebetler kriterlere bağlıdır. Aksi takdirde halkların birbirleriyle anlaşması mümkün olmaz" yanıtını verdi. 

Soykırım sürprizi 
Erdoğan, Ermeni soykırım iddialarıyla ilgili soruları da ilk kez "sözde" ya da "iddia" ifadelerini kullanmadan yanıtladı. TCK'nın 305. maddesine göre, Ermeni soykırımı iddialarını dile getirmenin Türkiye'de hapisle cezalandırılacağının hatırlatılması üzerine Erdoğan, "Ermeni soykırımı konusunda rahat bir ülkeyiz. Ne Osmanlı, ne de Türkiye arşivlerine bakılarak konuşulmuş bir konu değil. Türkiye'de piyasasını yapmaya uğraşan çevrelerin kendi arşivlerine dayalı açıklamalardır" diye konuştu. 
Erdoğan, "Ermenistan konusunda Türkiye'nin yaklaşımı ne sizde, ne de Ermenistan'da yoktur. Şu anda yönetimlerde Ermeni vatandaşlar var. Bundan haberiniz bile yok" şeklinde konuştu. Erdoğan, "Uzaktan bakarak, farklı yaklaşımlar getirerek bu işi ajite etmeye hakkınız yok. Ben İstanbul'a haftada 4 kez Ermenistan uçağı kabul eden ülkenin başbakanıyım" dedi. 

'Asker çekmeyiz' 
Erdoğan, Kıbrıs konusundaki bir soruyu da şöyle yanıtladı "Türkiye Kıbrıs'tan asker çekmez. 'Evet' diyen Türk tarafı dışlanırken, 'Hayır' diyen Rumlar AB'ye tam üye oldu. Bu çelişki değil mi KKTC'ye ve Türkiye'ye saldırmak taraflı, ideolojik yaklaşımdır." 

Türbana Fransa modeli 

PARİS Milliyet 

Başbakan Recep Tayyip Erdoğan, Türkiye'de türban yasağının, özel okul ve üniversitelerde kararı okul yönetimlerine bırakan Fransa'daki modelin örnek alınarak çözülmesinden yana olduğunu söyledi. Erdoğan böylece, türbanın üniversiteler ve özel okullarda serbest, liseler ve devlet okullarında yasak olmasını istediğini ortaya koydu. 
Erdoğan, önceki gece Fransa Uluslararası İlişkiler Enstitüsü IFRI 25. yıl kutlama yemeğinde Fransa'nın önde gelen patronlarıyla bir araya geldi. Yemekte 3 saat boyunca konuşarak soruları yanıtlayan Erdoğan, türbanla ilgili bir soru üzerine, "Türkiye'de üniversitelerde birkaç yıl önce bu yasak kondu. Bu öğrenim hak ve özgürlükleriyle bağdaşmıyor. Biz gerginlik konusu haline getirmedik. Toplumsal uzlaşmayla çözülebilir. Bence Fransa'nın bıraktığı yerde bir çözüm kabul edilebilir" dedi. Erdoğan'ın, Fransız hükümetinin orta dereceli okullarda türbanı yasaklama kararı öncesi geçerli olan "üniversite ve özel okullarda serbest liseler ve devlet okullarında yasak" olmasından yana olduğu anlaşıldı. 

Sarkozy, fikrini değiştirmedi 

PARİS Milliyet 

Fransa'da Türkiye'nin AB üyeliğine karşı çıkan ve Cumhurbaşkanı Jacques Chirac'ın en büyük siyasi rakibi olan Maliye Bakanı Nicolas Sarkozy, Erdoğan'ı Paris'ten "eli boş" gönderdi. Sarkozy'nin Erdoğan'a, "Türkiye karşıtı değilim, ama AB daha fazla genişlemeyi kaldıramaz. Onun için görüşüm olumsuz" dediği öğrenildi. Programa göre, Erdoğan'ı kaldığı otelde ziyaret etmesi gereken Sarkozy, son dakikada randevu yerinde değişiklik talep etti. Temaslar sonucu Türkiye'nin Paris Büyükelçiliği rezidansında buluşma kararı alınınca, Erdoğan rezidansa geçmek zorunda kaldı. Gazetecilerin sorularına muhatap olacağını sezen Sarkozy'nin, görüntü vermemek için böyle bir değişiklik talep ettiği kaydedildi. Erdoğan'ın, Türkiye ile Fransa arasındaki ekonomik işbirliğine yaptığı vurguya rağmen Sarkozy, "Fransa'nın kararını Chirac verecek. O da kararını verdi. Müzakereler başlayacak, ancak sonucu konusunda bir şey söyleyemem" dedi. 


</TEXT>
</DOC>
