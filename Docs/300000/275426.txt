<DOC>
<DOCNO> 275426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonyas06.html </URL>
<DATE> 2004/09/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
2000 yıllık inanış film oluyor 
</HEADLINE>
<TEXT>

     Kerem PULGAT- Özlem DOĞAN KONYA, DHA 
ABD'li ünlü yönetmen Ray Vander Laan, Hazreti İsa'nın havarilerinden olan ve Hristiyanlığı yaymak için Anadolu'da bir çok yeri gezdiğine inanılan Aziz Paul'un yaşamını konu alan filmi Türkiye'de çekiyor. İncil'de adı geçen ve Aziz Paul'ün ziyaret ettiğine inanılan 8 yerleşim yerini tek tek ziyaret edeceklerini belirten yönetmen Ray Vander Laan, "2000 yıl önce Aziz Paul buralarda yürümüştü, şimdi de ben yürümek istiyorum'' dedi. 
     
     TÜRKLER ÇOK MİSAFİRPERVER 
     Yönetmen Ray Vander Laan, 48 kişilik ekiple filmin çekimi için Konya'nın Meram İlçesi'ne bağlı Kayalı Köyü'ne geldi. Çekimlerden arta kalan zamanlarını köylülerle sohbet ederek geçiren ekip, köylü kadınların ikram ettiği taş fırın ekmeğini, çökeleği ve domatesleri büyük bir iştahla yiyor. Türkleri çok misafirperver bulduklarını söyleyen yönetmen Laan, "Biz burada Aziz Paul'un hayatının yanı sıra Hıristiyanlığın da doğuş ve yayılış öyküsünü film yapmaya gelmiştik. Ancak Türk misafirperverliği karşısında şaşırdığımız gibi aynı zamanda da büyülendik. Türk halkını tanıdığım için çok mutluyum. Keşke Amerika'daki insanlar da buradaki gibi sıcak kanlı olsa'' dedi. Laan, filmin öğretici özelliğinin yanısıra Türkiye'nin tanıtımına da büyük katkı sağlayacağını sözlerine ekledi. 
     
     DEV PROJE 
     ABD'li Focus firmasının sporsorluğunu üstlendiği filmin yaklaşık 2 milyon dolara malolması bekleniyor. 1.5 saatlik tanıtım filminde Aziz Paul'un ziyaret ettiğine inanılan Efes, Bergama, Akhisar, Denizli, Ürgüp, Konya, Yalvaç ve Alaşehir kentleri ziyaret edilerek buradaki tarihi mekanlarda çekimler yapılacak. 2005 Ocak ayında tamamlanacak filmin 2.5 milyon adet CD'si bastırılarak ABD'de ücretsiz olarak dağıtılacak. 
     
     AZİZ PAUL KİMDİR 
     M.S. 1'inci yüzyılda yeni yayılmaya başlayan Hıristiyanlık, çok tanrılı inanışın hakim olduğu Roma'da kabul görmeyince Saint Paul'un Aziz Paul başını çektiği bir grup Hıristiyan, korunmak amacıyla Anadolu'da Kapadokya Bölgesi'ne yerleşti. Paul, ilk resmi vaazını da M.S. 46 yılında Yalvaç'taki Sinogog'ta verdi. Havari Paul ve arkadaşları M.S. 46- 48 yıllarında daha çok İç Anadolu Bölgesi'nde hristiyanlığı yaymak için bölgeyi karış karış gezdi. Aziz Paul, böylece misyonerliğin de temelini attı. Daha sonraki yıllarda Aziz Paul'un Anadolu'da gezdiği yerler, Hıristiyanlar için mabet yerleri oldu. 
     
</TEXT>
</DOC>
