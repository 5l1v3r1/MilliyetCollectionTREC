<DOC>
<DOCNO> 272094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur14.html </URL>
<DATE> 2004/09/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Şişli'de trafik kazası 1 ölü, 1 yaralı 
</HEADLINE>
<TEXT>

     Şişli'de meydana gelen trafik kazasında, 1 kişi öldü,1 kişi yaralandı. 
     AA muhabirinin aldığı bilgiye göre, Topkapı yönüne giden Ahmet Kayacan'ın kullandığı 34 EMC 83 plakalı otomobil, E-5 Karayolu'nun Çağlayan mevkiinde kontrolden çıkarak yol ortasındaki bariyere vurdu. 
     Çarpmanın şiddetiyle otomobilin camından fırlayarak yolun karşı şeridine düşen sürücü Ahmet Kayacan'a 31 , bu sırada Mecidiyeköy yönüne giden Hasan Baş yönetimindeki 34 TJR 52 plakalı taksi çarptı. 
     Taksinin çarpması sonucu yol kenarına fırlayan Kayacan, olay yerinde öldü. Yanında bulunan Müslüm Odabaş ise yaralandı. 
     Kaza sonrası bir hayvana çarptığını sanarak bir süre ilerleyen Baş, yanındaki müşterisinin ikazı üzerine neye çarptığına bakmak için taksiyle geri geldi. 
     Kayacan'a vurduğunu fark eden Baş ile müşterisi, daha sonra durumu polis ile sağlık görevlilerine bildirdi. 
     Olay yerine gelen sağlık görevlilerince SSK Okmeydanı Eğitim ve Araştırma Hastanesi'ne kaldırılan Odabaş'ın hayati tehlikesinin bulunmadığı belirlenirken, yaşamını yitiren Kayacan'ın cesedi Şişli Etfal Eğitim ve Araştırma Hastanesi morguna kaldırıldı. 
     Kaza nedeniyle gözyaşlarını tutamayan taksi sürücüsü Baş, gözaltına alınarak Şişli Polis Merkezi'ne götürüldü. 
     Yetkililer, Kayacan'ın olay sırasında emniyet kemerinin takılı olmadığını belirlediklerini bildirdiler. 
     
</TEXT>
</DOC>
