<DOC>
<DOCNO> 263049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/yazar/oztrak.html </URL>
<DATE> 2004/08/13/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Aşırı iyimserliğe bağlı kırılganlık 
</HEADLINE>
<TEXT>


Bu hafta açıklanan ödemeler dengesi rakamları haziran ayında 12 aylık cari işlemler açığının 11.7 milyar dolarla Cumhuriyet tarihinin en yüksek seviyesine ulaştığını gösteriyor. 

ÖDEMELER DENGESİ Milyon 03-q2 03-q3 03-q4 04-q1 04-q2 TOPLAM FİNANSMAN 8970 11151 11883 16974 20224 Doğrudan Yatırımlar 440 259 76 450 1087 Portföy Yatırımları 1061 3136 2569 4697 4748 Uluslar. Para Fonu Kredileri 2602 256 -50 -1052 -2184 Uzun Vadeli Yükümlülükler 682 1059 23 1702 3871 Kısa Vadeli Yükümlülükler 711 3290 4290 4779 6901 Net Hata Noksan 3474 3151 4975 6398 5801 TOPLAM KULLANIM 8970 11151 11883 16974 20224 CARİ İŞLEMLER HESABI 5166 4805 6850 9264 11705 Bankaların Döviz Varlıkları -2180 -1804 -724 2253 2715 TCMB Rezerv Varlıkları 4297 6783 4047 4494 4361 Diğer Varlıklar 1687 1367 1710 963 1443 
Yukarıdaki tabloya baktığımızda son bir yılda cari açık kadar hızla artan bir başka kalem de kısa vadeli yükümlülükler ve net hata noksan kaleminin toplamından oluşan kısa vadeli sermaye hareketleri. Cari açığın ekonominin hassas karnı olarak tanımlanmasında bu finansman biçimi de önemli bir rol oynuyor. Kısa vadeli sermaye hareketlerindeki ani iniş ve çıkışlar bize benzeyen ekonomilerde ciddi sorunlara yol açıyor. 
Cari açık iç talebe dayalı hızlı büyümeden kaynaklanıyor. Haziran ayı üretim rakamları hızlı büyümenin sürdüğünü gösteriyor. Bu hafta açıklanan bütçe rakamlarına göre ise ilk yedi ayda faiz dışı fazla hedefinin yüzde doksanından fazlası gerçekleşmiş. 

KONSOLİDE BÜTÇE TEMMUZ GERÇEKLEŞMESİ Milyar TL 2003 2004 Artış Harcamalar 82.608.800 81.905.275 -0.9 Faiz Hariç Harcama 42.723.503 46.867.827 9.7 Gelirler 53.212.822 65.976.655 24.0 Vergi Gelirleri 44.056.062 53.622.018 21.7 Bütçe Dengesi -29.395.978 -15.928.620 -45.8 Faiz Dışı Denge 10.489.319 19.108.828 82.2 
Not 2004'te Ret ve İadeler dahil 

Bütçe büyüklükleri kamunun ciddi bir tasarruf artışı gerçekleştirdiğini gösteriyor. Dış açıktaki ve kamu tasarruflarındaki artışlar özel kesimin tasarruflarında bir azalışa işaret ediyor. 
Aslında bizim gibi birçok ülkede krizlerden sonra ortaya çıkan bu gelişme, özel kesimin ileriye dönük beklentilerinde yaşanan hızlı iyileşmeden kaynaklanıyor. Bireyler ileriye dönük gelir beklentileri arttıkça hem krizde güvenlik nedeniyle tuttukları tasarrufları azaltıyorlar hem de mevcut tasarruf eğilimlerini düşürüyorlar. Bu süreç, dış tasarruflarla desteklendiği ölçüde hızlı bir talep artışına yol açıyor. Talebin tüm mallara yayılmayan yapısı da bu görüşü doğruluyor. 
Mali piyasalarda ise, ileriye dönük beklentilerdeki iyileşmeye bağlı olarak yüksek faizlerdeki hızlı düşme beklentisi, kamu kağıtlarında kısa vadede ciddi sermaye kazancı imkanı sağlıyor. Uluslararası piyasalardaki risk iştahıyla birlikte bu gelişme yurtdışından kısa vadeli sermaye girişini hızlandırıyor. Buna bağlı olarak artan cari açığa rağmen yerli paranın değer kazanması, ithal malların yerli mallara göre nispi olarak ucuzlamasına yol açarak, iç talebin dış dengeyi bozucu etkisini artırıyor. 
Bu gün yaşadığımız süreç ekonomiyle ilgili beklentilerin çok hızlı düzelmesinden kaynaklanıyor. Ancak cari açıktaki bozulmanın sürmesi, yatırımcı bekleyişlerinde kötümserliğe ve kendi kendini besleyen hızlı bir istikrarsızlık sürecine yol açabilir. 
İlk altı aydaki gelişmeler büyüme hedefinin önemli ölçüde aşılacağını gösteriyor. Bu nedenle nominal faiz dışı fazla hedefi anlamını yitiriyor. Bu çerçevede ilk yedi aydaki sıkı maliye politikasının yılın kalan bölümünde de aynen devam etmesi önemli. Diğer taraftan Türk Lirası'nın değer kazanmasına yol açan kısa vadeli sermaye girişini yavaşlatacak tedbirler bundan sonra daha da önem kazanıyor. Bunların yanında ekonomik reformlarda atılacak kararlı adımlar cari açık artışının yol açtığı endişeleri azaltacaktır. 
Aşırı iyimserliğin ekonomide kırılganlıkları artırdığı bir dönemden geçiyoruz. Doğru politikaları hızla ve kararlılıkla uygulamaya her zamandan fazla ihtiyacımız var. 



</TEXT>
</DOC>
