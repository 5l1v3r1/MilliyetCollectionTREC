<DOC>
<DOCNO> 260833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonsiy05.html </URL>
<DATE> 2004/08/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Eski DEP'liler 22 Ekim'de yeniden yargılanmaya başlayacak 
</HEADLINE>
<TEXT>

     Yargıtay'ın haklarında yeniden yargılama sonucunda verilen kararı bozduğu kapatılan DEP'in 4 eski milletvekili, 22 Ekim 2004'te tekrar hakim karşısına çıkacak. 
     Edinilen bilgiye göre, Yargıtay 9. Ceza Dairesi, eski milletvekilleri Leyla Zana, Orhan Doğan, Hatip Dicle ve Selim Sadak hakkında 1994 yılında verilen 15'er yıl ağır hapis cezasını yeniden yargılama sonunda tasdik eden Ankara 1. No'lu DGM'nin kararını bozduktan sonra, dosyayı yerel mahkemeye gönderdi. 
     DGM'lerin kaldırılmış olması nedeniyle, dosya, Ankara 11. Ağır Ceza Mahkemesi'ne geldi. 
     Tensip tutanağını hazırlayan mahkeme, 22 Ekim 2004 tarihini duruşma günü olarak belirledi. Duruşma, saat 10.00'da başlayacak. 
     Mahkeme, kararlarda yazılı ve eski 4 milletvekilinin duruşmalarda bildirdikleri ikametgah adreslerinin bulunduğu ağır ceza mahkemelerine de talimat yazdı. Leyla Zana ve Hatip Dicle için Diyarbakır, Orhan Doğan için Cizre, Selim Sadak için de İdil'deki mahkemelere talimat yazan 11. Ağır Ceza Mahkemesi, nüfus ve sabıka kayıtlarını da ilgili yerlerden istedi. 
     Ankara 11. Ağır Ceza Mahkemesi, bozma gerekçeleri doğrultusunda yapacağı yargılama sonucunda eski hükmü tekrarlayabilecek. 
     
     DAVA SÜRECİ 

     Ankara 1 No'lu DGM, 1994 yılında eski milletvekilleri Zana, Dicle, Sadak ve Doğan'ı, terör örgütü PKK'nın liderlerinden aldığı emir ve talimatlar doğrultusunda ülke içinde ve dışında yoğun bölücü faaliyetlerde bulundukları gerekçesiyle Türk Ceza Kanunu'nun TCK ''yasadışı örgüt üyeliği'' fiilini düzenleyen 168 ve 3713 sayılı Terörle Mücadele Kanunu'nun ''ceza artırımını'' öngören 5. maddesi uyarınca 15'er yıl ağır hapis cezalarına mahkum etti. 
     DEP'lilerin temyiz başvurusunu inceleyen Yargıtay 9. Ceza Dairesi, kararı onadı. 
     Kapatılan DEP'in eski milletvekilleri, 28 Mart 2003 tarihinde Ankara 1 No'lu DGM'de yeniden yargılanmaya başlandı. DGM, 21 Nisan 2004 tarihinde ilk kararını tasdik etti. DEP'lilerin bu kararı temyiz etmesi üzerine dosyanın gittiği Yargıtay 9. Ceza Dairesi, 9 Haziran 2004'te tahliye kararı verdi. Yargıtay, yerel mahkemenin kararını da bozdu. 

     
</TEXT>
</DOC>
