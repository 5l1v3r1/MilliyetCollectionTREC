<DOC>
<DOCNO> 280163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas10.html </URL>
<DATE> 2004/10/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
ABD'li zengin turistler Antalya'yı tercih ediyor... 
</HEADLINE>
<TEXT>

     Antalya'ya gelecek yıl kruvaziyer gemilerle 40 bin ABD'li zengin turistin Antalya'ya geleceği bildirildi. 
     Ortadoğu Antalya Liman İşletmeleri A.Ş. Genel Müdürü Rasim Şinel, AA muhabirine yaptığı açıklamada, bu yılın 9 aylık döneminde Antalya Limanı'na, İsrail ve Mısır başta olmak üzere 39 bin 174 Avrupalı turistin kruvaziyer gemilerle geldiğini belirtti. 
     Geçen yıl kruvaziyer gemilerle gelen yolcu sayısının 26 bin 941 olduğunu vurgulayan Şinel, yıl sonunda Antalya Limanı'na 65 bin turistin gelmesinin hedeflendiğini kaydetti. 
     Antalya Limanı'na 7 yıl içinde deniz yoluyla toplam 238 bin 369 turist geldiğini anlatan Şinel, şöyle konuştu 
     ''Bu yılki yolcu hedefimiz 65 bin civarında. Bu hedefimize yıl sonu itibariyle ulaşmış olacağız. Gelecek yıl için yeni bağlantılarımız da devam ediyor. Gelecek yıl Antalya'ya ABD'den 2 bin 500'er yolcu kapasiteli kruvaziyer gemilerle 40 bin zengin turist gelecek. Bu konuda 6 ile 16 sefer yapılması konusunda anlaşmalar yapıldı. Yine gelecek yıl bölgeye deniz yoluyla 120-130 bin turistin gelmesini hedefliyoruz.'' Antalya'ya bu yıl gelen Aıda Cara, Costa ve İsrail gemilerinin gelecek yıl da geleceğini belirten Şinel, ''Antalya Limanı'na büyük talep var. Bir çok deniz yolu firması fiyat alıyor. İndirim istiyor. Limana girişler için bir çok firma ile görüşmelerimiz devam ediyor'' dedi. 
     
     ALANYA LİMANI DA HAREKETLİ 
     AA muhabirinin aldığı bilgiye göre, Antalya Limanı gibi özelleştirilen Alanya Limanı'na yılın 8 aylık döneminde 62'si transit olmak üzere toplam 118 yolcu gemisi geldi. Yolcu gemileriyle 48 bin 503 yolcu giriş ve çıkış yaptı. Alanya Limanı'na geçen yıl da 35 bin 297 yolcu gelmişti. 
     Alanya Liman ve Deniz İşletmeciliği A.Ş. ALİDAŞ , bu yıl limanın uluslararası standartlara kavuşturulması için gerekli yatırımları başlatacak. 
     
</TEXT>
</DOC>
