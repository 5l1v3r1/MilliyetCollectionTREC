<DOC>
<DOCNO> 283155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko34.html </URL>
<DATE> 2004/10/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
IMF'ye göre yüksek petrol fiyatları büyümeyi yavaşlatabilir 
</HEADLINE>
<TEXT>

     Dünya ekonomisinin 2005 yılındaki büyüme hızı için Nisan ayında yaptığı tahmini geçen ay aşağı çeken Uluslararası Para Fonu IMF , bu oranın daha da düşük olabileceğini düşünüyor. 
     IMF Başkan Yardımcısı Agustin Carstens, petrol fiyatlarının yüksekliği yüzünden dünya ekonomisindeki büyümenin 2005 yılında, kuruluşun Eylül ayında açıkladığı yüzde 4.3 oranının da altında gerçekleşebileceğini söyledi. 
     IMF'nin şu an için büyüme tahmininde yeni bir revizyon yapmayı düşünmediğini belirten Carstens, ''bununla birlikte risk artıyor'' dedi. 
     Fon Başkan Yardımcısı, gelecek yıl hakkında ''2005 yılı 2004 yılı kadar iyi olmayacak ama bir felaket yılı da olmayacak'' şeklinde konuştu. 
     IMF Başkanı Rodrigo Rato da, bugün Beyrut'ta katıldığı basın toplantısında, petrol fiyatlarında çabuk bir düşüş beklenmemesi, bu nedenle her ülkenin enerji politikasına dikkat göstermesi gerektiğini söylemişti. 
     IMF, dünya ekonomisi için Nisan ayında yüzde 4.4 olarak açıkladığı büyüme tahminini geçen ay yüzde 4.3'e indirmişti. 
     
</TEXT>
</DOC>
