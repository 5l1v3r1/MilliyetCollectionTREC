<DOC>
<DOCNO> 273128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/soneko12.html </URL>
<DATE> 2004/09/19/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
KESK Emeğimize, işimize, geleceğimize sahip çıkacağız 
</HEADLINE>
<TEXT>

     KESK Başkanı Sami Evren, ''emeklerine, işlerine ve geleceklerine'' sahip çıkacaklarını ifade ederek, hükümet üyelerine, ''Aklınızı başınıza alın, kamu çalışanlarına baskı, zulüm uygulamaktan vazgeçin. Gelir dağılımındaki adaletsizlikleri düzeltin'' diye seslendi. 
     Evren ve Danışma Meclisi üyeleri, Kolej kavşağında, Eskişehir, Zonguldak, Bolu, Konya, Kırşehir, Çankırı ve Kırıkkale'den gelen KESK şube yöneticilerini karşıladılar. 
     Kamu çalışanları, daha sonra ''Sadaka değil, toplu sözleşme'', ''İnsanca yaşamak istiyoruz'', ''Toplu sözleşme hakkımız, grev silahımız'' sloganları atarak, Ziya Gökalp ve Mithatpaşa Caddesi üzerinden Yüksel Caddesi'ne yürüyerek, ''İnsanca Yaşam ve Demokrasi Kürsüsü'nü ziyaret ettiler. 
     Burada konuşan Evren, tüm illerdeki KESK şubelerinin taleplerini kamuoyuyla paylaşmaya ve uygulanan ekonomik programı sorgulamaya başladığını ifade ederek, ''AKP hükümetinin IMF'den, Dünya Bankası'ndan ve sermayeden yana ekonomi politikalarını teşhir etmek için alanlara çıktık'' diye konuştu. 
     Toplu görüşme masasını ''sanal bir masa'' olarak değerlendiren Evren, şöyle devam etti 
     ''Toplu görüşme masasının, kamuoyunu aldatmasına izin vermeyeceğiz. Hükümet, binlerce insanı ilgilendiren görüşme sürecini, yüzde 8 zam açıklamasıyla tek taraflı tüketti. 10 milyon kişiye saygısızlık etti. Demokratik ülkelerde hükümet ile sendikalar masaya oturur ve ortaklaşa bir karara varır. AKP hükümeti bunu tercih etmedi.'' Evren, uygulanan ekonomik programın ''işsizlik ve yoksulluk'' ürettiğini savunarak, şöyle konuştu 
     ''Uygulanan ekonomik programdan vazgeçilmeyeceği, Maliye Bakanı'nın sıkı mali politika uygulamalarına devam edileceği yönündeki açıklamalarından anlıyoruz. Bu politikanın bugüne kadar uygulandığı kesim üretim sürecinde olan kesimdir. Bizden sıkarak alıp, başka yerlere aktarıyorlar. Artık emekçilerin bu programa 'dur' demeleri lazım. Türkiye'de artık sosyal bir program uygulanması gerekir. Yüzde 8'in 10'un anlamı yok. Bunun ötesini veremezler, çünkü IMF öyle diyor, program öyle diyor. Hatta IMF, kamu çalışanlarının sözleşmeli olmasını istiyor.'' 
     
     ''ENTRİKALARI ANLATACAĞIZ'' 
     Evren, ''toplu görüşme masasında dönen entrikaları'' kamuoyuna anlatacaklarını ifade ederek, ''Toplu görüşme 15 günlük bir süreç değil. Ekonomik programı teşhir süreci'' diye konuştu. 
     Sendikalılardan bir beklenti içine girmemelerini isteyen Evren, ''Dayanışma içinde olalım, bu hükümet ülkeden kaçar'' dedi. 
     Sorunun kamu çalışanlarının 3-5 kuruş fazla maaş alması olmadığını belirten Evren, şöyle konuştu 
     ''Bu ülkede kısa çöpü daha da kısaltan, uzun çöpü daha da uzatan bir ekonomik program uygulanıyor. Hak arayanlar horlanıyor. Biz, toplumun düzenini bozmuyoruz. Sorun, gelir dağılımındaki adaletsizliktir. Mücadelemizi büyüteceğiz. Toplu görüşme sürecinde 2 yıldır aynı şeyler oluyor. Bu defa bu duruma 'dur' diyeceğiz. Diğer konfederasyonlarla birlikte emeğimize, işimize, geleceğimize sahip çıkacağız. Buradan, hükümet üyelerine sesleniyorum Aklınızı başınıza alın, kamu çalışanlarına baskı, zulüm uygulamaktan vazgeçin. Gelir dağılımındaki adaletsizlikleri düzeltin.'' Kamu çalışanları daha sonra Kızılay'da bildiri dağıttılar. 
     
</TEXT>
</DOC>
