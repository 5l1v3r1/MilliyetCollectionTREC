<DOC>
<DOCNO> 277483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy13.html </URL>
<DATE> 2004/10/05/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Baykal "YTP kurultayı, bir ay içinde toplanacak." 
</HEADLINE>
<TEXT>

     CHP Genel Başkanı Deniz Baykal, YTP-CHP birleşmesinin kısa sürede gerçekleşeceğini belirterek, ''YTP'nin kurultayı bir ay içinde toplanacak. Orada gerekli kararlar alınacak. Hızla bu iş sonuçlanacak. Yasal süre dışında hiçbir oyalama söz konusu değil'' dedi. 
     Baykal, CHP Antalya İl Başkanlığı'nı ziyaret ederek, partililerle sohbet etti. 
     YTP lideri İsmail Cem ile yapılan görüşmeler konusunda partilileri bilgilendiren Baykal, salonu dolduran partililere, ''İsmail Cem'in gelişine memnun oldunuz herhalde'' dedi. 
     Baykal, şöyle konuştu 
     ''İyi oldu, güzel oldu. Bunun güzel tarafı şurada, halkımız bir yandan sosyal demokrat kesimin bütünleşmesini istiyor. Bu doğrultudaki her gelişmeden mutluluk duyuyor. Ama geçmiş deneyimin etkisi altında bir çağrı yapıyoruz. Temsilcilerimizi belirledik, şu gün toplanacaklar, falanlara yetki verildi bunları duydu mu tepesi atıyor. Bunlardan yorgun düştü çünkü insanlar. Bu işin peşine düşe düşe, arkasından çıkan sonuçlardan hayal kırıklığına uğrayarak yeter artık diyor. Biz de toplumu, halkı yormadan olacak, bitecek diye bir söylem geliştirmeden birden bire çıktık ve ilan ettik.'' İsmail Cem'in yarın düzenlenecek grup toplantısına katılacağını belirten Baykal, ''Sanıyorum, bu ay içinde ilanlarını veriyorlar ve YTP'nin kurultayı bir ay içinde toplanacak. Orada gerekli kararlar alınacak. Hızla bu iş sonuçlanacak. Yasal süre dışında hiçbir oyalama söz konusu değil'' diye konuştu. 
     
     AB SÜRECİ 
     Türkiye'nin AB'ye üyelik süreciyle ilgili olarak bazı olumsuz gelişmeler yaşandığını ifade eden Baykal, şunları söyledi 
     ''Türkiye'nin müzakereler başladıktan sonra üyelik müzakeresinin her ay kesilmesini öngören bir model olacak. Bu ilk kez olan bir şey. Yani müzakere başladı mı o kaçınılmaz olarak olumlu sonuçlanmalı. Şimdi böyle bir zorunluluk yok, her aşamada yeniden bir değerlendirme yapılacak, yeniden karar alınacak. Yani kesin yola girmiş olamıyoruz. Bunun mutlaka olumlu sonuçlanacağına dair bir taahhüt yok. IMF ile ilişkilerimizde olduğu gibi AB ile ilişkilerimizde de zaman zaman durumu gözden geçirme ve devam edip edilmeyeceğine karar verme gibi müzakereler öngörülüyor. Yani sürekli bir yakın denetim içinde bu iş götürülecek. Bu durum, Türkiye'nin sürekli yeni taleplere maruz kalması ve yeni isteklerin sık sık gündeme getirilmesi, onların kabulünde sıkıntı yaşanırsa baskıların gündeme getirilmesi gibi durumları beraberinde getiriyor.'' 
     
     LARA PROJESİ 
     Lara Projesi'nin üçüncü etabının açılışına katılmak üzere Antalya'ya geldiğini hatırlatan Baykal, açılışın Lara'yla ilgili tartışmaların yoğunlaştığı bir döneme denk geldiğini belirtti. Baykal, Antalyalıların halkın ortak kullanımına sunulan alanlara sahip çıktığını ifade etti. 
     Lara'nın Antalya'nın yanlış imara açılan bir bölgesi olduğunu kaydeden Baykal, ''Antalya Türkiye'nin ve dünyanın en önemli kentlerinden birisi. Bu yüzden Antalya'ya sahip çıkmak bir yurttaşlık görevi'' diye konuştu. 
     Lara Bölgesi'ndeki birkaç kilometrelik sahil bandının geleceğin Antalyası adına çok önemli olduğunu belirten Baykal, şöyle devam etti 
     ''Bu sahil bandının ve arkasındaki alanların korunması büyük önem taşıyor. Geleceğin Antalyası açısından o bölge çok önemlidir. O bölge yanlış bir kullanıma açılmış olursa bir sonraki kuşak bunun ıstırabını yaşayacaktır. Özel yatırım, rant, ticari alan, iş merkezi, otel merkezi olarak kentin sınırından başlayacak sahil bantlarının kullanılması fevkalade yanlış olacaktır. Oralar kentin kendi ihtiyacı için, kentlinin tümünün ortak kullanımı için değerlendirecek nitelikte planlanmalıdır. Onların bir kısmının otel alanı olarak, iş merkezi olarak planlanması, çok büyük sıkıntılar yaratır.'' Lara Kent Parkı Projesi için seçim öncesinde siyasi parti adayları arasında görüş birliği oluştuğunu belirten Baykal, sözlerini şöyle sürdürdü 
     ''Bu bölgeyle ilgili Bakanlar Kurulu kararnamesi çıkarılmıştır. Zaten burası projelendirilmiş bir alandır. Bu projeyle ilgili bugüne kadar hiç kimse olumsuz bir şey söylemedi. Ne seçim döneminde ne de sonra. Herkes bu kent parkının ortak anlayışımızı yansıttığı düşüncesinde. Bunun uygulanmasını beklerken birden bire Ankara'dan deniliyor ki siz bu işleri yüzünüze gözünüze bulaştırırsınız, siz bu işleri bilemezsiniz, belediyeye bırakılacak bir konu değildir bu. Biz Ankara'da hükümet olarak bu konuya el atacağız, bunu yeniden planlayacağız, yeniden projelendireceğiz . Antalya, kentine sahip çıkmak bilinci açısından Türkiye'de örnek gösterilecek bir kenttir. Bu konularda çevre duyarlılığı Antalya'da olağanüstü yüksektir. Bu proje de bu açıdan herkesi memnun eden nitelikler taşımaktadır. Böyle bir projenin uygulanmasını engelleyerek yetkinin Ankara'ya alınmış olması, Antalyalıyı kaygılandırmıştır. Böyle bir uygulamaya şu andaki belediyenin sessiz kalması düşündürücüdür.'' 
     
</TEXT>
</DOC>
