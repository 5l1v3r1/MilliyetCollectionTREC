<DOC>
<DOCNO> 285754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy03.html </URL>
<DATE> 2004/11/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Azınlık Raporu'na AKP'den farklı bir ses ve yorum 
</HEADLINE>
<TEXT>

     Basın toplantısı sırasında İnsan Hakları Danışma Kurulu Başkanı Prof. Dr. İbrahim Kaboğlu'nun açıklamasının yırtılmasına kadar varan olaylara neden olan Azınlık Raporu konusunda Kurul'a AKP Bursa Milletvekili Ertuğrul Yalçınbayır'dan destek geldi. Yalçınbayır, "Rapor sizi şok etmiş olabilir. Zaten düşünce şok edici de olabilir. Katılıp katılmamak sizin tercihinizdir ama düşünceye saygılı olmak durumundasınız. Çünkü düşünce özgürlüğü ancak hoşgörü ortamında gerçekleşebilir" dedi. 
     Yalçınbayır ANKA'ya yaptığı açıklamada, Başbakan Yardımcılığı döneminde kendisine bağlı olarak çalışan Kurul'un çok tartışılan Azınlık raporunun yönetmeliğe uygun olduğunu söyledi. Yalçınbayır, "Bu nedenle Kurul'un raporu hukukidir" dedi. 
     Yalçınbayır, Kurul'un yönetmeliğine göre üye sayısının yarıdan 1 fazlasıyla toplanıp, katılan üyelerden yine 1 fazlasının oyuyla karar alabildiğini, Azınlık Raporu kararının bu usullere uygun alındığını belirterek, şunları söyledi 
     "Kurul'un gündemi bir ay önceden herkese ulaştırılmış. 
     Gündemin ne olduğunu bütün üyeler biliyor. İnsan Hakları ve Azınlıklar Raporu'nu hazırlayan bir çalışma grubudur. Bu grubun raporla ilgili çalışmaları da üyelerce biliniyor. 
     Toplantının gündemi ilan edilmiş ve üyelere bildirilmiş. 
     Azınlık Raporunun tartışılacağı da biliniyor. Bugün farklı tutum içindekiler gelip orada farklı görüşlerini ifade edebilirlerdi, etmemişler. Muhalefet şerhi de koyabilirlerdi ama koymamışlar." 
     
     "DÜŞÜNCE ŞOK EDER" 
     Yalçınbayır, rapor hukuki bir metin niteliği taşıdığı için içeriğinin tartışılması gerektiğini belirtirken, Başkan Kaboğlu'na yönelik saldırı için de "Açıklanan rapor bir düşüncenin ifade edilmesidir. Bu sizi şok etmiş olabilir. 
     Zaten düşünce şok edici de olabilir. İfade edilen düşünce şok edebilir ama usulü, şekli, adabı ve nezaketi olan düşünceye saygılı olmalısınız. İfade edilen düşünceye katılıp katılmamak -sizin tercihinizdir ama onun ifade edilmesine saygılı olmak durumundasınız. Çünkü düşünce özgürlüğü ancak hoşgörü ortamında gerçekleşebilir" dedi. 
     
     RAPORU HÜKÜMETE VERMEK ZORUNDA DEĞİL 
     Yalçınbayır, Kurul'un Başbakanın görevlendirdiği bir Devlet Bakanına bağlı olarak çalıştığını, şu anda Dışişleri Bakanı Abdullah Gül'e bağlı olduğunu belirtirken de "Ancak Kurul yarı resmi bir kurum. Kurul'un görevi görüşlerini açıklamak. Burada da yayınladığı raporla görüşlerini açıkladı. Hükümete bunu bildirip bildirmemesi tartışması doğru değil" diye konuştu. 
     
     İÇERİK USULE KURBAN EDİLMESİN 
     AKP Adıyaman Milletvekili Ahmet Faruk Ünsal ise Azınlık Raporu'nu okuduğunu, Kurul'a yönelik usul tartışmalarının raporu gölgelediğini belirterek, "Raporda çok dikkate alınarak değerlendirilmesi gereken tespitler var. Bunları önemseyip tartışmalıyız. Raporun içeriği usul tartışmalarına kurban edilmemeli" dedi. 
     
</TEXT>
</DOC>
