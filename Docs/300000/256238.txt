<DOC>
<DOCNO> 256238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/siyaset/siy07.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li başkan ülkücüleri kızdırdı 
</HEADLINE>
<TEXT>


DENİZLİ DHA 


Denizli'de cami tartışmasından sonra şimdi de kilise tartışması başladı. 
Denizli'nin AKP'li Belediye Başkanı Nihat Zeybekci, yeşil alan için 2 camiye, Çal ilçesinin AKP'li Belediye Başkanı Hasan Gündüz bir camiye yıkım kararı verdi. 

'İstemiyoruz' 
Honaz'ın AKP'li Belediye Başkanı Turgut Devecioğlu da 1948'de kiliseden camiye dönüştürülen Hisar Camii'ni inanç turizmini geliştirmek için yeniden kiliseye dönüştürme kararı aldı. Devecioğlu'nun kararına ülkücüler tepki gösterdi. Hasar Mahallesi Muhtarı Hasan Akan, "Cami mahalle halkına ait. Caminin kiliseye dönüştürülmesini istemiyoruz" dedi. 

Destek de var 
Denizli Ülkü Ocakları Dergisi İl Temsilciliği de Devecioğlu'na gönderdikleri mektupta, "Müslüman mahallesinde salyangoz satmayın. Meydanlara ineriz" dediler. Devecioğlu'na destek veren Denizli Çevre Meclisi Başkanı Lerzan Süzük ise, mübadele yıllarında Honaz'dan ayrılan Rumların torunlarının kilise sayesinde her yıl ata topraklarına gelebileceğini söyledi. 



</TEXT>
</DOC>
