<DOC>
<DOCNO> 288749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun34.html </URL>
<DATE> 2004/11/14/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Irak uluslararası havaalanı ve sınır kapıları yarın açılıyor 
</HEADLINE>
<TEXT>

     Irak Başbakanı İyad Allavi, Bağdat uluslararası havaalanı ve kapatılan sınırların yarın açılacağını söyledi. 
     Allavi Irakiya Televizyonu'na verdiği demeçte, ''Iraklılar'ın normal hayatlarına devam etmeleri için yarın havaalanı ve sınırları açacağız'' dedi. 
     Irak'ta bir hafta önce ilan edilen olağanüstü hal çerçevesinde Bağdat Havaalanı ile Suriye ve Ürdün sınırları kapatılmıştı. 
     Allavi, Suriye sınırındaki Kayim kapısının ise kapalı kalacağını belirtti. 
     Allavi, ayrıca Felluce'deki çatışmalarda bazıları yabancı, 400 kişinin yakalandığını söyledi. 
     Yabancıların sayısını vermeyen Allavi, bunlar arasında Suriyeli, Suudi, Afgan ve Faslılar'ın bulunduğunu belirtti. 
     
     2 ÖLÜ 
     Bu arada bu gece Bağdat'ta meydana gelen patlamalarda, 2 Iraklı sivil öldü, bir Iraklı da yaralandı. 
     Bağdat'taki patlamalara direnişçilerin roket ya da havan topu saldırısının neden olduğunu belirten Amerikan yetkilileri, Amerikalar arasında ölen ya da yaralanan olmadığını kaydettiler. 
     
     FELLUCE, HAYALET ŞEHİR 
     Amerikan askerlerinin 6 gündür süren hava ve kara operasyonunun ardından ise Felluce kentinin harabeye döndüğü, sokaklarda cesetlerin görüldüğü bildirildi. 
     Kentten arabayla geçen Reuters muhabirleri, yıkılmış binalar, harap olmuş camiler, parçalanmış telefon direkleri, telefon ve elektrik hatları ve sokaklarda ceset kalıntılarından oluşan bir yıkım manzarası gördüklerini belirttiler. 
     Amerikan deniz piyadelerinden Çavuş Christopher Garza, Humvee aracı ile bir cesedin yanından geçerken, ''En iyi Mücahit ölü mücahittir'' dedi. 
     Bir zamanlar direnişçilerin kalesi olan kentin kuzeyindeki Colan Mahallesi ise hayalet şehir görünümünde olduğu ifade edildi. 
     Kentin merkezindeki caddede Amerikan tankları ve askerlerinden çok da uzak olmayan bir yerde 4 yanmış ve şişmiş ceset gören muhabirler, havada kesif bir ceset kokusunun olduğunu belirttiler. Muhabirler, bazı cesetlerin ölen kişinin sivil mi asker mi olduğunu söyleyemeyecek kadar parçalanmış olduğunu kaydettiler. 
     Öte yandan, Amerikan askerlerinin 4 Amerikalı özel güvenlik görevlisinin yanmış cesetlerinin asıldığı Felluce'deki köprüyü yeniden ulaşıma açtığı bildirildi. 
     
     GÜNDE ORTALAMA 70 YARALI 
     Öte yandan, Almanya'daki Amerikan askeri hastanesine Felluce operasyonunun başlamasından bu yana günde ortalama 70 yaralı askerin getirildiği bildirildi. 
     Landstuhl Tıp Merkezi komutanı Albay Rhonda Cornum, 8 Kasım'dan bu yana günde ortalama 70 yaralı geldiğini, önceki 6 ay boyunca bu rakamın günde ortalama 32 olduğunu söyledi. 
     Albay Cornum, 8 Kasım'dan bu yana hastaneye gelen 419 yaralının yüzde 95'inin Irak'tan, geri kalanların ise Afganistan'dan geldiğini kaydetti. 
     
</TEXT>
</DOC>
