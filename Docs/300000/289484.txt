<DOC>
<DOCNO> 289484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun33.html </URL>
<DATE> 2004/11/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Dünyanın tüm çocukları savaşa .. Çocuklar savaşa sürülüyor 
</HEADLINE>
<TEXT>

     Dünyada birçok ülkenin, çocukları el'an savaşa sürdüğü bildirildi. 
     Çocuk askerlerin haklarını korumak amacıyla Londra'da kurulan bir örgütün bugün yayınlanan dünya raporunda, aralarında ABD'nin de bulunduğu birçok ülkenin hükümetlerinin, silahlı çatışmalara çocuk askerleri sevk ettiği kaydedildi. 
     ''Coalition to Stop the Use of Child Soldiers'' adlı örgütün raporunda, ''dünyanın birçok bölgesinde silahlı siyasi grupların çocukları saflarına katmaya, onları zorla cepheye sürmeye, silah ve bomba eğitimi vermeye devam ettiği'' belirtildi. 
     Çocukların tecavüze uğradığı, kürek mahkumu gibi çalıştırıldığı ve her türlü sömürüye maruz bırakıldığı vurgulanan raporda, BM Güvenlik Konseyi'nin çocuk asker kullanan ülkeleri kınamakla yetinmemesi ve buna son verecek önlemleri alması gerektiği kaydedildi. 
     Raporun, 2002 ve 2004 martı arasında silahlı çatışmaya sahne olan 20'den fazla ülkede 18 yaşından küçük çocukların durumu izlenerek hazırlandığı bildirildi. Raporda, çocukların şu ülkelerde cepheye sürüldüğü belirtildi Afganistan, Angola, Burundi, Kolombiya, D.Kongo, Gine, Hindistan, Irak, Fildişi Sahili, İsrail, Filistin, Endonezya, Liberya, Burma, Nepal, Filipinler, Rusya, Ruanda, Sri Lanka, Somali, Sudan ve Uganda. 
     Rapora göre Burundi, Liberya, Ruanda, Sudan, D.Kongo, Gine, Fildişi Sahili ve ABD hükümetleri de çocuk asker kullanıyor. Raporda, Amerikan ordusunun 18 yaşından küçük en az 62 askeri Afganistan ve Irak'taki ''operasyonlarda'' kullandığı vurgulandı. 
     ABD, Avustralya, Avusturya, Almanya, Hollanda ve İngiltere'de 16-17 yaşındaki çocukların askere alınmaya devam edildiğine de raporda işaret edildi. 
     
</TEXT>
</DOC>
