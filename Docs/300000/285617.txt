<DOC>
<DOCNO> 285617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/spor/axspo01.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostluğa Yıldırım düştü 
</HEADLINE>
<TEXT>


Yıldırım Demirören dün Beşiktaş'a yönelik ağır bir bildiri yayınlayan Fenerbahçe'ye sert çıktı, "Futbolcusunu döven, kapısının önünü temizleyemeyen bir kulübün bize laf söylemeye hakkı yok. Herkes haddini bilecek" diye konuştu 


'Eze eze yendik' 
BEŞİKTAŞ Kulübü Başkanı Yıldırım Demirören, BJK TV'de ezeli rakibi Fenerbahçe'ye ağır suçlamalarda bulundu. Sarı - Lacivertli kulübün dün yayınladığı bildiriye sert tepki veren Demirören, ezeli rakiplerini derbi maçında eze eze yendiklerini belirtti, "Fenerbahçe mağlup olmayı öğrenecek. Olayları başka yerlere çekmesinler, önce kendi kapılarının önünü temizlesinler. Önünü temizlemeyen bir kulübün bize laf söylemeye hakkı yok" ifadelerini kullandı. 

'Özür borcumuz yok' 
YILDIRIM Demirören sözlerini şöyle sürdürdü "Kendi futbolcusunu, stadına gelen rakip oyuncuları döven bir kulüp bizi göreve davet edemez. Yapılan açıklamalar hiç hoş değil. Herkes haddini bilecek. Hiçbir şey geçen seneki gibi Fenerbahçe'nin istediği şekilde olmayacak. Onlara bir özür borcumuz olduğuna inanmıyorum. Beşiktaş nerede ne yapmasını bilen bir kulüptür. Eğer bir özürde bulunacaksak o da yendiğimiz için olur. Asıl özürü onlar bizden dileyecek." 

'Emre'nin arkasındayız' 
EMRE konusunun Nouma olayına çevrilmesine kesinlikle izin vermeyeceklerini de belirten Yıldırım Demirören, "Futbolcumuzun sonuna kadar arkasındayız. Emre kovulacak bir hareket yapmadı. Raporlarda olmayan bir olayla ilgili TV görüntülerinden ceza verilirse, yorumcuların kuklası oluruz. Böyle bir ceza verilirse BJK TV olarak tüm maçları çekip gözlem altına alacağız. Bizim maçımızı bu kadar detaylı inceleyip, diğerlerini görmezlikten gelmek eşitlik ilkesine aykırıdır" dedi. 

İşte Fener'in bildirisi 

'Dostluğa darbe inmiştir' 
FENERBAHÇE Kulübü derbi maçında saha içinde yaşanan olaylar için dün Beşiktaş Kulübü'nü eleştiren sert bir açıklama yaptı. Yönetim Kurulu imzasıyla yayınlanan bildiride şu ifadeler kullanıldı "Sahada mücadele eden sporcuların birbirlerine rakip değil de, hasım tavrı sergilemeleri, ezeli rekabet ve dostluğa indirilmiş bir darbedir. Beşiktaşlı Carew'in Van Hooijdonk'a, Emre Aşık'ın ise Nobre'ye karşı yapmış olduğu sportmenlik dışı hareket ve davranışlar, fairplay anlayışı ile bağdaşmamaktır." 

'Sporcu ahlaklı olacak' 
RAKİBİNE her türlü çirkin davranışları alışkanlık haline getirenler, aslında sporun kutsal ruhunu taciz etmekten öteye gidemeyeceklerdir. Fenerbahçe Yönetim Kurulu olarak, birkaç Beşiktaşlı futbolcunun sahada sergilemiş olduğu sportmenlik dışı çirkinliği Beşiktaş camiasına değil, bu kişilerin bireysel eğitim noksanlığa bağlıyoruz. Futbol Federasyonu'nu, Profesyonel Futbol Disiplin Kurulu'nu ve Beşiktaş Kulübü'nü göreve davet ediyoruz. Atatürk'ün dediği gibi sporcu her şeyden önce ahlaklı olacak." 

Ceza Kurulu'na sevkedildiler 

BEŞİKTAŞLI Carew ve Emre Aşık, Profesyonel Futbol Disiplin Kurulu'na sevk edildi. Norveçli futbolcu, Hooijdonk'un yüzüne doğru hamle yaptığı gerekçesiyle, Emre ise Nobre'ye yaptığı "el hareketi" nedeniyle PFDK'ya gönderildi. Hukuk kurulu, hakem Fırat Aydınus ve gözlemci Doğan Babacan ile temsilcilerin raporları değerlendirdi, futbolcuların tedbirsiz sevk edilmesini kararlaştırdı. 
CAREW'İN müdahalesi, gözlemci raporuna "Rakibinin yüzüne doğru el hareketi yaptı" diye geçti. Emre'nin eylemi ise televizyon görüntülerinin izlenmesinden sonra, "spor ahlakına ve centilmenliğe uygun olmayan davranış sergilediği" gözönüne aldı. Dosyaları PFDK'ya gönderilen iki futbolcudan Emre Aşık'a tedbir konulmasının gündeme gelebileceği bildirildi. Kararın ise 9 Kasım Salı günü verilebileceği belirtildi. 

Emre özür diledi 

DERBİ sonrası suskunluğunu bozan Emre Aşık, Nobre'nin kendisini tahrik ettiğini söyledi. Tecrübeli oyuncu, "Bu bir çimdik atma olayı. Arkam dönüktü, elim kalçasına değil de koluna, beline temas etmiş de olabilirdi. Bazıları bu olayı kullanıp karalama dönemi başlattı. Olay fazlasıyla abartıldı. Camianın benim yanımda olduğuna inanıyorum. Eğer Nobre'ye küçük düşürücü bir hareket yaptığıma inanılıyorsa özür diliyorum" dedi. 

Athletic Bilbao geldi 

BEŞİKTAŞ'IN UEFA Kupası'nda karşılaşacağı Athletic Bilbao dün gece bir saatlik rötarla İstanbul'a geldi. 200 kişilik bir taraftar grubunun eşlik ettiği İspanyol takımı Hayat Rönesans Otel'de kampa girdi. Athletic Bilbao bugün maçın oynanacağı İnönü Stadı'nda bir çalışma yapacak, teknik direktör Valverde ise bir basın toplantısı düzenleyecek. 

Sergen sevinci 

BEŞİKTAŞ, Athletic Bilbao maçının hazırlıklarını dün akşam basına kapalı yaptığı antrenmanla sürdürürken Sergen'in çekilen MR'ının temiz çıkması teknik heyeti sevirdirdi. Takımla birlikte idmana çıkan tecrübeli futbolcunun Athletic Bilbao karşısında forma giyebileceğini açıklandı. Mustafa Doğan'ın çekilen MR'ında da bir soruna rastlanmadı. Bu arada Tayfur, Carew ve Sergen'in düzenleyecekleri toplantıya açıklanan saatte gelmemesine basın mensupları tepki gösterdi ve durumu protesto ederek tesislerden ayrıldı. 

Yönetim uyandı 

FENERBAHÇE Başkanı Aziz Yıldırım'ın yayıncı kuruluş ve basın konusundaki çıkışı, Beşiktaş'ı da harekete geçirdi. Siyah - Beyazlı yönetim, kameraman, muhabir ve foto muhabirlerin maç öncesi ve sonrasında saha içine giremeyecekleri ve kuralları ihlal edemeyeceklerini açıkladı. Buna yayıncı kuruluşun da dahil olduğunu belirten Siyah - Beyazlılar, bu eylemin gerçekleşmesi halinde muhabir ve kameramanların stada alınmayacağını duyurdu. 


</TEXT>
</DOC>
