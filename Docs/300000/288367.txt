<DOC>
<DOCNO> 288367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonsiy03.html </URL>
<DATE> 2004/11/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Sağda temas trafiği tam gaz... 
</HEADLINE>
<TEXT>

     Türkiye'nin AB için müzakere tarihi alması sonrasında AKP'nin 2005'de baskın seçime gidebileceği beklentisi siyasetteki trafiği de artırdı. 
     Bütünleşme gündemiyle DYP-ANAP dirsek temasına geçerken, olası bir seçime girebilmek için illerin yarısından bir fazlasında aranan, "seçimden 6 ay öncesinden teşkilatlanma" şartı da yeni oluşum amaçlayan Yaşar Okuyan, Yaşar Nuri Öztürk gibi isimlerle DTP-DP-AP gibi partiler arasındaki görüşmeleri sıklaştırdı. 
     Söz konusu partilerden Demokrat Türkiye Partisi'nin Kasım, Demokrat Parti'nin de Aralık ayı içinde kongre yapacak olması bu görüşmeleri daha da önemli hale getirdi. 
     
     OKUYAN'IN PARTİSİ ARALIK'TA 
     Zaman zaman Öztürk ve Okuyan'la buluştuklarını söyleyen DTP Genel Başkanı Önder Günay, partisini yeni oluşumlara açtıklarını açıkladı. 
     Edinilen bilgilere göre yeni parti çalışmalarını sürdüren İstanbul Milletvekili Yaşar Nuri Öztürk'ün, partinin kuruluşunu "birkaç ay" ertelediği konuşuluyor. 
     Öte yandan Okuyan söz konusu temaslarına karşın parti kurma çalışmalarını hızla sürdürüyor. 
     Okuyan'ın 3 Aralık'ta partisinin tabelasını asması beklenirken, parti adının ise Demokratik Birlik Partisi, Yeni Atılım Partisi veya Genç Türkiye Partisi olabileceği belirtiliyor. 

ANKA 
     
</TEXT>
</DOC>
