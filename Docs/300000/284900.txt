<DOC>
<DOCNO> 284900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo34.html </URL>
<DATE> 2004/10/31/ </DATE>
<TIME> 21.55 </TIME>
<AUTHOR>  </AUTHOR>
<HEADLINE>
Galatasaray 2 - Akçaabat Sebatspor 0 Maç sonucu 
</HEADLINE>
<TEXT>

     Galatasaray, sahasında ağırladığı Akçaabat Sebatspor'u Ümit Karan ve Orhan'ın golleriyle 2 - 0 mağlup etti. 
     Bu sonuçla, sarı-kırmızılı ekip, lider Fenerbahçenin ardından, averajla ikinci sıraya yerleşti. 
     
     İlk yarı 

     6. dakikada soldan Semavi'nin kullandığı serbest vuruşta, ceza alanı içinde kafayla indirilen topa Muzaffer'in vuruşunda top yan direkten döndü. Daha sonra topla buluşan Orhan'ın yakın mesafeden şutunda, meşin yuvarlak savunmaya çarpınca, konuk ekip mutlak bir golden oldu. 
     8. dakikada soldan Hakan Ünsal'ın ceza alanına yaptığı ortaya, Hakan Şükür'ün sert kafa vuruşunda, kaleci topu elinden kaçırdı. Kaleye yönelen topu ikinci bir hamle ile uzaklaştıran kaleci Hakan Olgun, golü önledi. Bu pozisyonda Galatasaraylı futbolcular, meşin yuvarlağın çizgiyi geçtiği yolunda itiraz ettiler. 
     25. dakikada Necati'nin ara pasıyla soldan hareketlenen Baliç, Akçaabat Sebatspor defansının arkasına sarktı. Bu oyuncu şut atmak yerine yerden Hakan Şükür'e pas vermek isteyince, kaleciyi de geçen topu araya giren Sedat kornere attı. 
     34. dakikada Conceiçao'nun yaklaşık 25 metreden sert şutunda, kaleci Hakan Olgun topu uçarak kornere attı. 
     36. dakikada sağdan Baliç'in korner atışında Hakan Şükür yakın mesafeden kafayı vurdu, meşin yuvarlak yan direğe çarparak auta çıktı. 
     42. dakikada Hakan Şükür'ün, 44. dakikada Baliç'in ceza alanı dışından sert vuruşlarında, top az farkla yandan auta gitti ve ilk yarı golsüz berabere sonuçlandı. 
     
     İkinci yarı 

     50. dakikada Semavi'nin ceza alanı içinde uzaklaştırmaya çalıştığı topa Conceiçao ayak koydu, kaleye sert bir şekilde giden meşin yuvarlağı Hakan Olgun kornere attı. 
     71. dakikada sağdan Erman Özgür'ün kullandığı korner atışında ceza alanı içinde Selahattin kafa vurdu, kaleye giden topu direk dibinde Ergün kornere attı. 
     72. dakikada ani gelişen Galatasaray atağında, Ümit sağdan bomboş bir şekilde ceza alanına girdi, şutunda topa son anda ayak koyan Semavi mutlak bir tehlikeyi önledi. 
     74. dakikada Necati'nin ara pasıyla Akçaabat Sebatspor defansının arkasına sarkan Cihan, kaleci ile karşı karşıya kaldığı pozisyonda pasını Ümit'e çıkardı, bu futbolcunun vuruşunda top filelere gitti 1-0. 
     84. dakikada Erman Özgür'ün pasıyla soldan hızla çıkan ve Galatasaray ceza alanına kadar giren Selahattin, sol çaprazda kaleci Mondragon ile karşı karşıya kaldı. Bu oyuncunun daralan açıya rağmen yerden sert vuruşunda, meşin yuvarlak kaleci Mondragon'dan döndü, tehlikeyi savunma topu kornere atarak önledi. 
     89. dakikada Necati'nin sağ çaprazdan sert şutunda top kaleciden sekerken, uygun durumdaki Orhan'dan önce araya giren savunma mutlak bir tehlikeyi önledi. 
     90. dakikada sağdan Hasan'ın kullandığı serbest vuruşta, ceza alanı içinde Hakan topu kafayla indirdi. Ümit, ön direkte buluştuğu topu kale alanı içine doldurdu. Orhan, uygun durumda meşin yuvarlağı ağlara gönderdi 2-0. 
     Galatasaray, sahadan 2-0'lık galibiyetle ayrıldı 
     
</TEXT>
</DOC>
