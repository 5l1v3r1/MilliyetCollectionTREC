<DOC>
<DOCNO> 297095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonyas01.html </URL>
<DATE> 2004/12/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Zeta Jones'un seks yasağı... Michael, Catherine'e 9 ay el sürememiş... 
</HEADLINE>
<TEXT>

     Harpers's Bazaar dergisinde bir söyleşisi yayınlanan Zeta Jones, sekse olan düşkünlüğü yüzünden, geçtiğimiz yıllarda ABD'de bir klinikte seks bağımlılığı tedavisi gören Michael Douglas ile, seks dansı' yaptığını, ancak kendisi ile ilk 9 ay boyunca yatağa girmediğini söyledi. Oscar ödüllü güzel Zeta Jones, "Kendisini daha iyi tanımak istedim, kim olduğunu bilmek istedim. Bu yüzden de ilişkimizin başlarında cinsellik konusunda koyduğum katı kurallara Michael da uymak zorunda kaldı'' dedi. 
     İki çocuk annesi 35 yaşındaki Zeta Jones, kendisinden 25 yaş büyük olan 60 yaşındaki eşi Douglas'a seks yasağı koyduğu dönemin birbirlerini tanımaya yardımcı olmasının yanısıra, birbirlerini daha çok arzulamayı da beraberinde getirdiğini belirterek, "Seksi bir dansı birlikte yapmak gibiydi. Beraberliğimizin başında cinselliği yaşamama kuralı, birbirimizi elde etme isteğimizi kamçıladı'' dedi. 
     Evde çırılçıplak dolaşmaktan büyük zevk aldığını da açıklayan ünlü yıldız, kendi vücudundan utanmadığını da söyledi. 
     
     MUTLU EVLİLİĞİN SIRLARI 

     Zeta-Jones mutlu evliliğin sırlarına ilişkin öğütler de verdi. 
     Eşiyle 6 senedir evli olduğunu ve iki çocuğunun bu evliliği sağlamlaştırdığını anlatan oyuncu, ''Bir erkeği daha fazla sevemeyeceğinizi düşünürken onu çocuklarla görünce bu fikriniz değişiyor. Onu daha çok seviyorsunuz'' dedi. 
     Michael Douglas'ı hem eş, hem de baba olarak çok sevdiğini dile getiren Zeta-Jones, çocuklarını kendilerine fazla bağımlı olarak yetiştirmediklerini kaydetti. 
     Oscarlı ünlü aktris, ''Çocukları bazen bir haftalığına ailemin yanına İngiltere'ye gönderiyorum. Onlar tekne gezintisi ya da golfle eğlenceli bir tatil geçirirken ben de eşime vakit ayırıyorum. Bunu ailemden gördüm. Onlar da hemen her hafta sonu kardeşlerimle beni büyükannemize bırakır ve dışarıda eğlenmeye giderdi'' sözleriyle mutluluğuna ilişkin bir sırrı verdi. 
     
     ''ÇOCUKLAR NASILSA BİR GÜN YUVADAN UÇACAK'' 

     Çocuklarını en iyi şekilde yetiştirmeye çalıştığını, ancak onların nasıl olsa bir gün ''yuvadan uçup gideceklerini'' vurgulayan Catherine Zeta-Jones, ''O gün geldiğinde dönüp Michael'e, 'hey bizi hatırladın mı ' demek istemiyorum. Onun için eşime şimdiden vakit ayırıyorum'' dedi. 
     Çocuklarını çok sevdiğini, ancak hamilelik sonrasında aldığı fazla kiloları vermesinin zor olduğunu da dile getiren ünlü aktris, ''Her çocuğum benim formuma dönmem için 1 yılımı aldı. Ancak tabii ki buna değer'' sözleriyle çocuklarına sevgisini bir kez daha dile getirdi. 
     ''Zorro'' filminin tanıtım yemeğinde tanıştıktan kısa bir süre sonra evlenen Michael Douglas ile Catherine Zeta-Jones çiftinin 4 yaşındaki Dylan ve 1 yaşındaki Carys olmak üzere iki çocuğu bulunuyor. 

     
</TEXT>
</DOC>
