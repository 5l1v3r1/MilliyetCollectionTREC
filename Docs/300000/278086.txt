<DOC>
<DOCNO> 278086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy12.html </URL>
<DATE> 2004/10/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Tüzmen AB ile sözlendik, 17 Aralık'ta nişanlanacağız 
</HEADLINE>
<TEXT>

     Devlet Bakanı Kürşad Tüzmen, ''AB ile sözlendik, 17 Aralık'ta da nişanlanacağız'' dedi. 
     Bakan Tüzmen, Ege Üniversitesi EÜ Mühendislik Fakültesi Deri Mühendisliği Bölümü ve Deri Teknologları, Teknisyenleri ve Kimyacıları Derneği DETEK tarafından düzenlenen ''1. Ulusal Deri Sempozyumu''nun açılışında yaptığı konuşmada, bugünün önemli bir gün olduğunu, Türkiye AB arasındaki 40 yıllık ilişkinin hiç olmazsa adının konduğunu belirtti. 
     Tüzmen, ''Ben sözlendik diyorum. 17 Aralık'ta da nişan yapacağız. Görüşmeler uzun sürdüğü için müstakbel kayınpederin kafası biraz karışık. Ama sonuçta hep beraber bu evliliği yapacağız'' dedi. 
     Bu arada deri sektöründen AB ülkelerine yapılan ihracatın önemli miktarda olduğunu dile getiren Tüzmen, sektörün yeniden yapılanmaya ihtiyacı olduğunu ifade etti. 
     Deri sektörünün istihdama yüzde 2'lik payla katkı sağladığını bildiren Tüzmen, bu sektörün teknoloji ve tesis ihraç edecek hale geldiğini kaydetti. 
     Deri sektöründeki ihracatın giderek arttığını dile getiren Bakan Tüzmen, 2000 yılında 493 milyon dolar olan ihracatın, 2003 yılında 631 milyon dolara, bu yılın ilk 9 ayında da 685 milyon dolara ulaştığını söyledi. Tüzmen, 1 milyar doların aşılacağını kaydetti. 
     
     ÇİN PAZARI 
     Deri sektöründe Çin'in önemli bir Pazar olduğuna işaret eden Tüzmen, Çin'in yıllık işlenme deri ithalatının 2.5 milyar dolar olduğunu kaydetti. 
     Türkiye'nin bu kapasiteye değerlendirmesi gerektiğini bildiren Bakan Tüzmen, bunun için de marka ve moda yaratması gerektiğini ifade etti. Tüzmen, ''Çin deri sektöründe bizim için önemli bir Pazar. Tehdit unsurunu fırsata çevirebiliriz'' dedi. 
     
     DİĞER KONUŞMALAR 
     EÜ Rektörü Prof. Dr. Ülkü Bayındır, üniversite sanayi işbirliğine çok önem verdiklerini, bu sempozyumun da buna iyi bir örnek olduğunu belirtti. Bayındır, 4 yıl içinde sanayi kuruluşlarıyla 163 proje yürüttüklerini söyledi. 
     Türkiye Deri Sanayi Derneği Başkanı Turgut Koşar, deri sektörünün son yıllarda kriz yaşadığını ve derin yaralar aldığını, ancak sektörün el birliğiyle bu krizi aşmak için çalıştığını ifade etti. 
     EÜ Mühendislik Fakültesi Deri Mühendisliği Bölümü Başkanı Prof. Dr. Özcan Sarı, Türkiye'de bir ilki gerçekleştirerek bu sempozyumu düzenlediklerini ifade ederken, İktisat Kongresi gibi bu sempozyumun da, İzmir tarihinde yerini alacağını söyledi. 
     Konuşmalardan sonra Bakan Tüzmen'e deri çanta hediye edildi. 
     
</TEXT>
</DOC>
