<DOC>
<DOCNO> 288893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/yasam/ayas.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tümör yok oldu ama mücadele bitmedi... 
</HEADLINE>
<TEXT>


Eşi Filiz Akın'la girdikleri karanlık tünelden çıktıklarını varsayan eski MİT Müsteşarı Sönmez Köksal, son durumu şöyle özetliyor "Tümörü tedaviyle yok ettiler. Saçları uzamaya başladı. Şimdi 'İnşallah bir şey çıkmaz' diye dua ederek 3 ayda bir kontrole gideceğiz" 

Ümran Avcı 

"Kulak burun boğaz doktoru aldığı biyopsi sonuçları hakkında bana telefon ederek kuşkularını bildirdiğinde, hayatımın en önemli şokunu yaşadım. Bir anda dünyam karardı. Bu aslında o dönem ucunda hiçbir ışığın görünmediği zifiri karanlık bir tünele beraber girişimizdi. Bu tünelde hiçbir zaman elini bırakmayacağımı göstermek ve kaçınılmaz olarak yaşayacağımız sarsıntılarda bana tereddütsüzce dayanabileceği duygusunu vermek tek isteğimdi." 

Kansere yakalanan Filiz Akın'ın ,gelecek ay hastalık ve tedavi sürecini kaleme aldığı "Yaşama Dönüş" isimli kitabı yayımlanacak. Yukarıdaki cümleler, sanatçıya bu süreçte en büyük desteği veren 10 yıllık hayat arkadaşı emekli Büyükelçi Sönmez Köksal'a ait. 
Köksal, mücadele süresince Akın'ın elini hiç bırakmadı. Kendi deyimiyle artık ışık göründü ve tünelden el ele çıktılar. Şimdiki hedeflerinin önlerindeki zorlu yolu sorunsuz aşabilmek olduğunu söyleyen Sönmez Köksal, tedavi sürecini ve yaşadıklarını anlattı 

Hastalığın tanısını nasıl öğrendiniz 
Filiz, 'Bana böyle bir şey olursa bilmek istemem. İnsanın geriye kalan ömrünün kalitesi düşüyor' derdi. İlk öğrenince o açmazı yaşadım. Birdenbire bir boşluğun içine düştüm. 

'Gözlükle kamuflaj yaptım' 
Büyük bir savaş verdiniz. Neler yaşadınız 
İnsanlar hep kötülüklerin başkalarının başına gelebileceğini düşünüyor. Nedense böyle duygusal bir zafiyet içinde yaşıyoruz. 

Sonucu öğrendiğinizde ağladınız mı 
Olayın belirginlik kazanmadığı aşamada en kötüyü düşünüyor insan. Ben de işte o aşamada ağladım. O gün hiç detim olmadığı halde güneş gözlüğü taktım, kamuflaj yaptım. Bir lokantada öğle yemeğine gittim. 'Pilotluğa özendim' diye espri yaptım. Yemeği güneş gözlüğüyle yedim, gözlerimin şiştiği belli olmasın diye. 

Filiz Hanım çok güzel bir kadın. Tedavi sonrası fiziksel değişiklik çok ağır gelmiş olmalı... 
Bu hastalıkta öyle ağır tedavi görülüyor ki, saç, kirpikler ve kaş dökülüyor. Ödemler oluşuyor. Bir kadın için zor bir dönem. Gerçi güzellik geri plana düşüyor. Aşkla başlayan, sonra sevgi, saygı, şefkate dönüşen o ilişki, daha ön plana çıkıyor. 

Hastalık süresince birbirinize verdiğiniz destek ilişkinizi güçlendirmiş gibi. 
Aşk, sevgi, her şey var ama bunlar zaman zaman sınanması gereken şeyler. Sınav iyi sonuçlanınca ilişki daha da kuvvetleniyor. 

Bahsettiğiniz tünelden çıkabildiniz mi 
Tedavisi bitti. Anlaşılan tümör yok olmuş. Tünelden çıktığımızı var sayıyorum. Yol zikzaklı artık. Her 3 ayda bir kontrolden geçecek. İnşallah bir şey çıkmayacak duasıyla o kontrollere gideceğiz. 

Saçları çıkmaya başladı mı 
Her gün biraz daha kararıyor. Hiç beyaz saçı da yok maşallah. Saçları siyah. Niteliği değişiyormuş, 'kıvırcık bile olabilir' diyorlar. 

'Saçlarını ben kestim' 

Fiziksel değişim başlayınca nasıl bir yol izlediniz 
Dramatize etmedim. Çünkü saçın yok olması, eşin önüne farklı bir fiziki görüntüyle çıkmak, iç dünyasında çok önemli fırtınalar yaratabilir kadınların. Kemoterapi başlayınca saçlarının döküleceğini biliyordum. Bunu bilerek yanımda pilli bir saç makinem var onu götürmüştüm Amerika'ya. Kızımızın nik hının ertesi günüydü. 'Otur, dökülmesini beklemeyelim. Ben tıraş edeyim' dedim. 

Siz mi kestiniz yani saçlarını 
Saç kırpma makinesiyle saçlarını ben aldım, tamamen kestim. Bunu bir paylaşıma dönüştürdüm. Daha kolay atlatıldı. Öyle de çok güzel olduğunu her zaman vurguladım. Uzunken saç dökülünce elinde kalıyor. Kısa olunca dökülme daha kolay. Dökülmeyi daha önemsizleştirdi. 


</TEXT>
</DOC>
