<DOC>
<DOCNO> 263415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonsiy08.html </URL>
<DATE> 2004/08/14/ </DATE>
<TIME> 23.19 </TIME>
<AUTHOR>  </AUTHOR>
<HEADLINE>
Cumhurbaşkanı Sezer, Nurcan Taylan'ı kutladı 
</HEADLINE>
<TEXT>

     Cumhurbaşkanı Ahmet Necdet Sezer, Atina'da düzenlenen 28. Yaz Olimpiyat Oyunları'nda olimpiyat şampiyonu olan 48 kilo haltercisi Nurcan Taylan'ı kutladı. 
     Cumhurbaşkanlığı Basın Merkezi'nden yapılan açıklamaya göre, Sezer, Taylan'a bir kutlama telgrafı gönderdi. 
     Sezer, telgrafında, Taylan'ın 28. Yaz Olimpiyat Oyunları'nda dünya ve olimpiyat rekorları kırarak olimpiyat şampiyonu olmasının Türk Ulusu'na büyük mutluluk ve gurur yaşattığını dile getirdi. 
     Dünyanın en önemli spor organizasyonu olan ve spor aracılığıyla insanlığa barış ve kardeşlik iletilerinin verildiği Olimpiyat Oyunları'nda Taylan'ın şampiyonluğa ulaşmasının her türlü övgünün üzerinde olduğunu belirten Cumhurbaşkanı Sezer, ''Kıvançla karşıladığımız bu anlamlı şampiyonluğunuz dolayısıyla sizi yürekten kutlar, başarılarınızın sürmesini dilerim'' dedi. 
     
</TEXT>
</DOC>
