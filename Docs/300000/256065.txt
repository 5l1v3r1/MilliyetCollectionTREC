<DOC>
<DOCNO> 256065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/spo05.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Görülen lüzum üzerine 
</HEADLINE>
<TEXT>


Başbakanlık Teftiş Kurulu, Haluk Ulusoy federasyonunun son üç yıllık mali icraatlarını, bir kez daha soruşturmaya alacak 

CEMAL ERSEN 


200 sayfalık rapor 
FUTBOL Federasyonu'nun Haluk Ulusoy dönemindeki son üç yıllık mali harcamaları "görülen lüzum" üzerine Başbakanlık Teftiş Kurulu tarafından bir kez daha soruşturmaya alınacak. Başbakan Yardımcısı ve Devlet Bakanı Mehmet Ali Şahin, Teftiş Kurulu'nun üç klasörden oluşan yaklaşık 200 sayfalık raporunun değerlendirilmesinin ardından böyle bir karar alındığını ifade etti. 

Açıklama daha sonra 
BAKAN Şahin, "Teftiş Kurulu Başkanvekili imzasıyla gelen raporu okudum. Bu bize bazı yeni çalışmalar yapma sorumluluğu getiriyor. Bu noktadan hareketle yeni bir denetim ve soruşturma başlatacağız. Böyle bir soruşturmanın gerekçelerini şimdilik açıklamayacağım" dedi. Şahin, federasyonun mali tablolarında belirlenen konuların ciddi bir inceleme sebebi olduğunu vurguladı. 

İddialar çok ciddi 
TEFTİŞ Kurulu'nun belirttiği konular arasında, bazı milli maçlarda rakip takımlara gönderilen "teşvik primlerinin" olduğu iddia edildi. Raporda, Dünya Kupası'na götürülen misafirlerle, bunlar için yapılan harcamaların, federasyon üst düzey yöneticilerinin seyahatlerindeki "aşırı" tüketimin ve sponsorluk anlaşmalarındaki bazı hususların yer aldığı öğrenildi. 

İkinci vergi kıyağı 

NECMİ KEPÇETUTAN 

Borçlara kolaylık 
FENERBAHÇE, Galatasaray ve Beşiktaş'ın milyonlarca dolarlık borçlarının affedilmesinin üzerinden bir yıl geçmeden, hükümet bu kez yeni bir kanun değişikliği ile kulüplerin ödeyemediği vergi borçlarını yeniden yapılandıracak. TBMM genel kurulunda görüşülecek olan kanun tasarısı yasallaştığı takdirde spor kulüplerine SSK primi ve vergi borçlarını ödemesi için 5 yıllık bir süre tanınacak. 

Nefes alacaklar 
KULÜPLERİN gelirlerine konan hacizler kaldırılacak. Mevcut borçların cezalarında af söz konusu olmayacak, ancak cüzi bir faiz uygulanacak. Fenerbahçe ve Beşiktaş'ın vergi barışı uygulamasıyla borçları ödenirken, yeni düzenlemeyle borcu diğerlerine göre daha fazla olan Galatasaray, Trabzon, Samsun, Adana, İstanbul ve Malatyaspor gibi kulüpler de rahat nefes alacak. 

</TEXT>
</DOC>
