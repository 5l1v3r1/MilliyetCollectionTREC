<DOC>
<DOCNO> 263017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/spo02.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Slogan Eğitim şart 
</HEADLINE>
<TEXT>


Fenerbahçe yönetimi, çağdaş sporcular yetiştirebilmek için harekete geçti. Sarı-Lacivertliler, Samandıra'ya Milli Eğitim müfredatında hizmet verecek yatılı spor okulu açmaya hazırlanıyor 


Güçlü bir nesil 
SADECE günü değil, geleceği de kurtaracak projeler üreten Fenerbahçe yönetimi, şimdi de eğitim alanında dev bir adım atmaya hazırlanıyor. Sarı - Lacivertliler'in, geleceğin çağdaş sporcularını yetiştirebilmek için Samandıra'ya yatılı spor okulu açmak istediği öğrenildi. Okulda ilk ve orta öğretimin Milli Eğitim müfredatına uygun şekilde verilmesi planlanıyor. 

Masraflar kulüpten 
OKULLU sporcular projesine katılacak olan öğrencilerin kulüp tarafından özel bir sınavla seçileceği ve yeteneklerine göre branşlara ayrılıp, bu yönde eğitim alacakları bildirildi. 11 yıllık eğitim sürecindeki tüm masrafların Fenerbahçe Kulübü tarafından karşılanacağı vurgulandı. İyi dereceyle mezun olanların profesyonel takımlara dağıtılacağı açıklandı. 

Okumuş hakemler 
FUTBOL Federasyonu da Fenerbahçe gibi önemli bir eğitim projesi için düğmeye bastı. Hakemliği profesyonelleştirip, meslek haline getirmeyi planlayan federasyonun bu yönde eğitim verecek olan meslek lisesi açmak istediği öğrenildi. Levent Bıçakçı yönetimi, gelecek yıllarda hizmete girecek olan lisede okumuş hakemlerin yanı sıra gözlemci yetiştirmeyi planlıyor. 

Yayın itirazı 

Ekstra ödeme şartı 
TRT'NİN üç büyüklerin maçlarının tamamını hafta içinde banttan yayınlaması Fenerbahçe yönetimini harekete geçirdi. Sarı - Lacivertliler, yayıncı kuruluş Digitürk ile imzalanan sözleşmede "TRT'nin banttan yayın yapması" ile ilgili her hangi bir maddenin yer almadığına dikkat çekip, bu uygulama için ekstradan 500 bin dolar talep ettiler. 

Saracoğlu yasağı 
ŞÜKRÜ Saracoğlu Stadı'nda oynanan lig maçlarının öncesi ve sonrasındaki görüntülerin bundan sonra hiçbir televizyon kanalına çektirilmeyeceği açıklandı. Bu görüntüleri yayınlama hakkının sadece FBTV'ye ait olduğu bildirildi. Yöneticiler, "Yapılan anlaşma sadece maç yayınıyla ilgilidir. Diğer görüntüler kulübündür ve başkası tarafından kullanılamaz" dediler. 

PAF'lar dağıldı 

FENERBAHÇE PAF Takımı, 12 oyuncusunu göndererek büyük bir revizyona gitti. Sarı - Lacivertliler, Onur, Zafer, Can, İzsak'ı Sivasspor'a, Hüsnü ve Eser'i Yeni Turgutluspor'a, Serkan Sütlü, Mustafa Civaoğlu ve Erdem'i Küçükköy'e, İskender ve Bekir'i Bakırköyspor'a vererek değişim rüzgarları estirdi. 

Biletler satışta 

SARI - Lacivertli takımın, yarın Samsunspor ile oynayacağı maçın biletleri satışa çıktı. Bilet fiyatları şöyle Maraton tribün üst bölüm 55 milyon lira, Numaralı tribün VIP 82.5 milyon lira, Numaralı tribün 38.5 milyon lira, Migros ve Telsim kale arkası tribünler 16.5 milyon lira, Rakip takım seyircisi numaralı tribün 38.5 milyon lira. 

Serhat hazır 

BOYNUNDAKİ sakatlığı geçen Serhat Akın, yarınki karşılaşmada forma giymek istediğini söyledi. Yıldız futbolcu, kendisini çok iyi hissettiğini belirtip, "Taraftarımızın önünde ilk maçımızı kazanıp, üç puanı almak istiyoruz. Hocam forma verirse ben göreve hazırım. O dolu tribünlerin önünde oynamak için sabırsızlanıyorum" yorumunu yaptı. 

Alex evlendi 

FENERBAHÇE'NİN Brezilyalı yıldızı Alex de Souza, Aurelio, Luciano ve Nobre'ye yakın oturabilmek için Dalyan semtinden ev kiraladı. Yaklaşık bir haftadır kulüp yetkilileriyle birlikte ev bakan Sambacı bu sorunu çözerek rahat bir nefes aldı. Evin iç dekorasyonunu Alex'in eşinin yapacağı öğrenildi. 

Yalova ile maç 

FENERBAHÇE 18 Ağustos'ta Atatürk'ün Yalova'ya ilk gelişinin 75. yıldönümü nedeniyle Yalovaspor ile özel bir maç yapılması teklifini kabul etti. Yalovasporlu yöneticiler, Başbakan Recep Tayyip Erdoğan ve birçok milletvekilinin de bu anlamlı karşılaşmayı izlemek üzere kente gelmesini beklediklerini açıkladılar. 

Booker Fener'de 

YENİ sezonda Basketbol Ligi'nde üst sıralarda mücadele etmeyi planlayan Fenerbahçe, ABD'li Chris Booker'ı renklerine kattı. Son iki sezonda NCAA'de Purdue Üniversitesi'nde forma giyen 23 yaşında ve 2.08 metre boyundaki forvet oyuncusuyla bir yıllık anlaşma sağlandığı bildirildi. 

Voleybolda hedef büyük 

FENERBAHÇE, bayanlar ve erkekler voleybol liginde yeni sezonda fırtına estirmeye hazırlanıyor. Antrenör Jesus Savigna yönetiminde çalışan bayan takıma iki yerli, iki de yabancı transfer daha yapılacak. Şube Sorumlusu Hakan Dinçay, yeni takviyeler yapılan erkeklerin de hem ligde, hem de Avrupa Top Teams Kupası'nda başarıyı kovalayacağını söyledi. 


</TEXT>
</DOC>
