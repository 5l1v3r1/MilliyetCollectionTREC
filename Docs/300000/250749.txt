<DOC>
<DOCNO> 250749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/siyaset/axsiy01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO kıyafetlerinin boyu uzun, cebi büyük 
</HEADLINE>
<TEXT>


Erdoğan'ın giyimde tercih ettiği Ramsey, NATO Zirvesi'nde görevli erkek öğrencilerin kıyafetlerini hazırladı. Kızların da tasarımını yaptı 

Elif Korap 


NATO Zirvesi'nde görev yapacak erkek personelin giyeceği kıyafetler, Başbakan Recep Tayyip Erdoğan'ın kızına burs vererek ABD'de okutan Ramsey firması tarafından hazırlandı. 
İstanbul'da son yıllarda yapılan en büyük organizasyon olan NATO Zirvesi'nin kıyafetlerini hazırlayan Ramsey'in sahibi, Başbakan Recep Tayyip Erdoğan'ın yakın arkadaşı Remzi Gür. Erdoğan'ın da giyimde tercih ettiği Ramsey, zirvede görevli, çoğu üniversite öğrencisi 1300 personelden 800 erkeğin pantolon, ceket, gömlek ve kravatını hazırladı. 500 kadın personelin giyeceği pantolon, ceket, tişört, fulardan oluşan kıyafetin hazırlanmasında ise Condotti firması tercih edildi. Kızların kıyafetinin tasarımı da Ramsey tarafından yapıldı. 
Erkeklerin kıyafeti, sarı çizgili gofre kumaştan ceketle, farklı renkte pamuklu kumaş pantolondan oluşuyor. Ceket boylarının çok uzun ve ceplerin çok büyük olması da öğrencilerin "Bunları bir daha giymeyiz. Sonra da kullanabileceğimiz bir şey yapsalardı" eleştirilerine hedef oldu. 
Kız ve erkek öğrenciler için aynı kumaşlar kullanıldı. Öğrencilerin ölçüleri mart ayının sonunda alındı. Condotti firmasının sahibi Elif Atalar, hazırladıkları kıyafetlerle ilgili şu bilgileri verdi 
"Kumaşları Ramsey belirledi. Biz de aynı kumaşlarla çalıştık. Onlar bir tasarım yaptılar. Biz de paylaştık. Fiyatı çok düşük tuttuk. Bir kız kostümünü 88 milyona hazırladık." 

Gizlilik anlaşmamız var 
Ramsey Genel Müdür Yardımcısı Saadettin Üçeyler ise, gizlilik sözleşmesi imzaladıkları için bilgi veremeyeceklerini söyledi. Üçeyler, "Bilgi verilmemesi için kesin talimatı var. Biz duyurmak istedik ama onlar izin vermediler" dedi. 
NATO İstanbul Zirvesi Organizasyon Komitesi Basın Koordinatörü Ahmet Parla da "Markalarla ilgili açıklama yapamıyoruz. Şirket adı veremiyoruz. Reklam istemiyoruz. Bunların ücretlerinin bir kısmı destekçi kuruluşlar tarafından karşılandı" diye konuştu. 


</TEXT>
</DOC>
