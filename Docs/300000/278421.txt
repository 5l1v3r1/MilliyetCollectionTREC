<DOC>
<DOCNO> 278421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy21.html </URL>
<DATE> 2004/10/08/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Perinçek "Türk tarımı,yanlış politikalar nedeniyle çöktü" 
</HEADLINE>
<TEXT>

     İşçi Partisi İP Genel Başkanı Doğu Perinçek, Türk tarımının izlenen yanlış politikalar nedeniyle çöktüğünü öne sürdü. 
     Perinçek, partisinin Adana'nın Ceyhan İlçe Örgütü'nce Belediye Sosyal Tesisleri'nde düzenlenen ''2. Çiftçi Kurultayı''nda yaptığı konuşmada, tarım sektörünün sorunlar içinde olduğunu söyledi. 
     Hükümetin AB ile iyi ilişkiler kurma gerekçesiyle Türkiye'yi olumsuz etkileyecek adımlar attığını öne süren Perinçek, ''Türk tarımı, izlenen yanlış politikalar nedeniyle çöktü. AB bizi çökertecek. AB'den vazgeçilmelidir'' dedi. 
     Sosyal politikaların, vatandaşlar arasında ekonomik, sosyal ve kültürel ayrımcılığa neden olduğunu ileri süren Perinçek, demokrasinin gerektiği gibi işlemediğini de iddia etti. 
     Ceyhan Ziraat Odası Başkanı Yavuz Tezcan da tarım sektörünün içinde bulunduğu sorunların hızla çözülmesi gerektiğine dikkati çekerek, yetkililerin bu konuya duyarlı olmasını istedi. 
     Toplantıya, bazı meslek odalarının temsilcileriyle çiftçiler katıldı. 
     
</TEXT>
</DOC>
