<DOC>
<DOCNO> 267583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy12.html </URL>
<DATE> 2004/08/30/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
Fırat "Hükümetimiz kısa zamanda büyük işler başardı" 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, ''Hükümetimiz kısa zamanda büyük işler başardı'' dedi. 
     Partisinin Kahramanmaraş İl Başkanlığı'nı ziyaret eden Fırat, burada yaptığı konuşmada, Türkiye'de belediyeler arasında ayrımcılık yapan anlayışı sona erdirdiklerini söyledi. 
     Hükümet olma gücünü partileri için değil vatandaş için kullandıklarını ifade eden Fırat, ''Hükümetimiz çalışkan ve iyi niyetli... Hükümetimiz kısa zamanda büyük işler başardı. İnanıyorum çalışkanlığımız ve iyi niyetli oluşumuz sayesinde daha nice seçim başarıları kazanacağız'' diye konuştu. 
     Gazetecilerin sorularını yanıtlayan Fırat, Türkiye'nin bozulan makro ekonomik dengelerinin yeniden düzeltildiğini savunarak, ''ekonomide durgunluk yaşandığı'' iddialarını gerçekçi bulmadığını kaydetti. 
     Fırat, partilerinin öncelikli amacının vatandaşa hizmet etmek olduğunu sözlerine ekledi. 
     
</TEXT>
</DOC>
