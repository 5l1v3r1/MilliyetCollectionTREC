<DOC>
<DOCNO> 278884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun25.html </URL>
<DATE> 2004/10/10/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Yunanistan'dan Türkiye'ye Kıbrıs Rum kesimini tanıma şartı 
</HEADLINE>
<TEXT>

     Yunanistan Cumhurbaşkanı Kostis Stefanopulos, ''Atina'nın Türkiye'nin AB üyeliği konusunda yardımcı olacağını, ancak daha önce Ankara'nın uluslararası hukuk çerçevesinde yerine getirmesi gereken yükümlülükler bulunduğunu'' söyledi. 
     Stefanopulos, Nafpaktos kentinde, bölgede yapılan deniz savaşının yıldönümü için düzenlenen törende yaptığı konuşmada, Türk-Yunan ve Türkiye-AB ilişkilerine değindi. 
     Cumhurbaşkanı Stefanopulos, şöyle konuştu 
     ''Türkiye yakın zamana kadar Yunanistan için rakip devletti. Bugün her türlü farklılık anlaşma atmosferi içerisinde çözümlenebilir. Türkler AB'ye girdiklerinde uluslararası hukuk temelinde hareket edeceklerdir. Yunanistan bu yüzden üye olmasına yardımcı olacaktır. Ancak, Türkiye'nin yükümlülükleri vardır. Kıbrıs Rum Cumhuriyeti'ni tanıması gerekir. Patrikhanenin İstanbul Ortodoks Rum ekümenik statüsünü kabul etmeli, Heybeliada'daki Ruhban okulunu açmalı ve Elen soydaşlarımızın malvarlıklarını geri vermelidir.'' ''Nafpaktos'ta, birleşik Hıristiyan donanmasının Osmanlı donanmasına karşı kazandığı büyük zaferin, çağdaş Avrupa tarihinde önemli bir gelişme olduğunu'' söyleyen Stefanopulos, ''O dönemde Türkler ellerindeki güçle Avrupa'ya yayılmak istediler. Şimdi insan haklarını savunan birleşik Avrupa'dır ve Türkiye buna katılmak istiyor'' diye konuştu. 
     
</TEXT>
</DOC>
