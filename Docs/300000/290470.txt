<DOC>
<DOCNO> 290470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo21.html </URL>
<DATE> 2004/11/20/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
Fenerbahçe, Trabzonspor maçı ardından notlar... 
</HEADLINE>
<TEXT>

     Trabzonspor Teknik Direktörü Ziya Doğan, sakin ve tecrübeli taraf olan Fenerbahçe'nin maçı kazandığını söyledi. 
     Doğan, 2-0 mağlubiyetleriyle sona eren Fenerbahçe maçının ardından yaptığı basın toplantısında, Trabzonspor'un yakaladığı avantajlardan yararlanamadığını ifade ederek, ''Oyun bizim düşündüğümüz gibi gelişmedi. Çok daha değişik düşüncelerle oyuna başlamıştım. Fenerbahçe'nin golüne kadar gollük bir pozisyon yoktu. Onların golünden sonra bütün imkanlarımızı kullanarak gol atmaya çalıştık. Ancak başaramadık. Daha sakin ve tecrübeli taraf olan Fenerbahçe maçı kazandı'' dedi. 
     Presle sonuca gitmek, orta sahada bastırıp ilerde etkili olmak istediklerini kaydeden Doğan, şöyle devam etti 
     ''Ancak rakibin Fenerbahçe olması oyuncularımda tedirginlik yarattı. İsteğimiz oyun planını uygulayamadık. Golü yememiz ikinci yarıdaki oyun planını devreye sokmamıza neden oldu. Gol atsaydık belki maçı kazanabilirdik. Ancak gol atamamamız bizi sıkıntıya soktu. Her şeye rağmen, lig sonuna kadar yarışı devam ettireceğiz. Oyuncularım ve ben bu güveni kendimizde taşıyoruz.'' Doğan, bir gazetecinin, ''Saha içinde olmayışınız takımı etkiledi mi '' yönündeki sorusunu, ''Sadece Yattara etkilendi. Yattara sürekli savunmanın önüne gelip orada oyalandı. Biz onun becerilerini ileride kullanmasını istiyorduk'' diye yanıtladı. 
     
     
     DAUM ''MÜKEMMEL RÜŞTÜ İLE KARŞI KARŞIYA KALDILAR'' 

     Fenerbahçe Teknik Direktörü Christoph Daum ise uzun bir aradan sonra ve 10 kişi kalmasına rağmen takımını iyi oyunundan dolayı kutladı. 
     Çok zor bir deplasman maçına çıktıklarını dile getiren Daum, şunları söyledi 
     ''Trabzonspor ilk dakikalardan itibaren baskılı oynadı. Bu baskıdan kurtulmak kolay değildi. 10 kişi kaldıktan sonra oyun artık taktik maçına döndü. Tabi futbolcuların taktiği sahaya yansıtmaları önemliydi. Futbolcularım bunu başardı. Trabzonspor sürekli ofansı düşündü. Ancak bugün mükemmel bir Rüştü ve mükemmel bir defansla karşı karşıya kaldılar. Bu tip iyi oyunlardan sonra tek tek oyuncularımı övmeye gerek yok. Ancak defansta Servet sezonun en iyi maçını oynadı. Alex'in performansı mükemmeldi. Kemal de uzun bir aradan sonra iyi bir oyun sergiledi. İleride daha da iyi olacak.'' Deniz'in sakatlığının adale yırtığı olduğunu belirten Daum, ''Sanırım uzun bir süre takımdan ayrı kalacak. Sergilenen iyi futbol ve alınan iyi sonuç, kulüpte her şey rayında olduğunda mümkün olur. Bu nedenle bize her zaman destek veren başkanımız Aziz Yıldırım'a teşekkür ederim. Kendisi her zaman yanımızdaydı'' dedi. 
     
</TEXT>
</DOC>
