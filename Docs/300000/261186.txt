<DOC>
<DOCNO> 261186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur07.html </URL>
<DATE> 2004/08/06/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Maymunu kurtarırken kolunu kırdı 
</HEADLINE>
<TEXT>

     Mustafa OĞUZ - İZMİR DHA 
İZMİR Hayvanat Bahçesi'nde görevli Mehmet Özay ziyaretçilerin verdiği bir kutu antibiyotik ilacı yemek isteyen maymuna engel olmak isteyince kolunu kırdı. İlaç kutusunu vermek istemeyen Çarli' adlı maymunla mücadele ederken düşüp, kolunu kıran Mehmet Özay, "Çarli'nin elindeki hapları farketmesem, hepsini yiyip ölebilirdi'' dedi. 
     Maymun bakıcısı Mehmet Özay, kafesleri kontrol ettiği sırada Çarli'nin elinde ilaç kutusu gördü. İçindeki renkli hapları çıkarıp yemeye çalışan maymuna engel olmak isteyen Özay, kafese girdi. Şekerleme sandığı hapları vermek istemeyen Çarli'yi yakalamaya çalışan Mehmet Özay, dengesini yitirip düşünce sağ kolunu kırdı. Antibiyotik olduğu anlaşılan haplar diğer bakıcılar tarafından Çarli'nin elinden alınırken, Özay hastanede tedavi edildi, kolu alçıya alındı. 
     İzmir Hayvanat Bahçesi yetkilileri, yiyecek veren ziyaretçilerin yanı sıra hayvanların kafeslerine yanık sigara, zararlı madde atanların da olduğunu belirterek, şunları söyledi 
     "Ziyaretçiler, hayvanların dış kafeslerde yiyecek olmadığını görerek onları aç zannedip, yanlarında getirdiklerin yiyecekleri veriyor. Hayvanları ziyaret saatleri dışında kapalı yuvalarında Avrupa Hayvan Birliği'nin standartlarına göre besliyoruz. Bahçemizde kalan hayvanların yılda 200 milyar liralık yiyecek gideri var. Hayvanlar aç olduğu için değil refleks olarak yiyecekleri alıyorlar. Üstelik dışarıdan verilen yiyecekler onlara yarar sağlamıyor. Örneğin tuzlu çekirdek tavukların döl oranını azaltıyor, Diger hayvanların da sindirim sistemlerini bozuyor.'' 
     
     ÖLEN HAYVANLAR VAR 

     Sorumsuz ziyaretçilerden dertli olduklarını vurgulayan yetkililer, hayvanların kafeslerine yanan sigara, taş, cam, çakmak, poşet atıldığını kaydederek, şöyle devam etti 
     "Geçen yıl atılan noylon poşeti yiyen geyiğimizi kaybettik. Bakıcı arkadaşımız maymuna verilen bir kutu antibiyotiği fark etmeseydi, onu da kaybedebilirdik. Fakat o canı gibi baktığı Çarli'nin hayatını kurtarmak için kolunu kırdı. Mücadele sırasında ağır yara alabilirdi. Bu durumlar hayvan barınakları ile ziyaretçilerin birbirine yakın olmasından kaynaklanıyor. Yeni hayvanat bahçesi projesinde barıklar ziyaretçi gezinti alanlarından mesafeli olacağı için böyle sorunlar yaşanmayacak. Ama ziyartçilerin hayvanların hayatını tehlikeye atacak bu tür yiyicekler ya da maddeler vermemesi gerek.'' 
     
</TEXT>
</DOC>
