<DOC>
<DOCNO> 289296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo40.html </URL>
<DATE> 2004/11/16/ </DATE>
<TIME> 22.47 </TIME>
<AUTHOR>  </AUTHOR>
<HEADLINE>
Ümit Milli maçının ardından... 
</HEADLINE>
<TEXT>

     Ümit Milli Futbol Takımı Teknik Direktörü Raşit Çetiner, 1-0 kazandıkları Ukrayna maçı sonrası yaptığı açıklamada, ''Mutlaka kazanmamız gereken bir maç oynadık'' dedi. 
     Ukrayna'nın maça grup lideri olarak başladığını belirten Çetiner, ''Kazanmayı çok istiyorduk. İlk yarıya iyi başladık ve değerlendiremediğimiz birçok pozisyonun yanı sıra bir de gol bulduk. Son dakikalarda sıkıntı yaşasak da kazanmak güzel'' diye konuştu. 
     Ukrayna'nın çok iyi savunma yaptığını ve ani ataklarla gol aradığını bildiklerini ifade eden Raşit Çetiner, şöyle devam etti 
     ''Bundan önceki maçlarını böyle kazanmışlardı. Oyunu kendi istediğimiz doğrultuda yönettik ve istediğimizi aldık. Grubumuzda en son maça kadar lider belli olmayacak. Uzun bir maraton, inşallah yüzümüzün akıyla çıkarız.'' Ukrayna Ümit Milli Futbol Takımı Teknik Direktörü Oleksiy Mykhaylychenko ise ''Karşımızda beklediğimizden daha farklı bir takım vardı. Biz de kötü oynadık. Özellikle 2. yarıya yenik başlamamız bizim adımıza en şanssız olaydı. İstediğimizi alamadık'' dedi. 
     Öte yandan, kapalı tribündeki bir grup taraftarın maç sırasında Beşiktaş lehine, Fenerbahçe ve Galatasaray aleyhine tezahüratlarına, tribündeki diğer sporseverler tepki gösterdi. 
     
</TEXT>
</DOC>
