<DOC>
<DOCNO> 285103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko34.html </URL>
<DATE> 2004/11/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Otomotiv ihracatı rekora doymadı... 
</HEADLINE>
<TEXT>

     Dış pazarlara yönelen Türk otomotiv sektörünün ihracatı, yılın 10 ayında yüzde 45.7 oranında artarak, 8 milyar 518 milyon dolara ulaştı. 
     Sektör bu rakamla, 2003 yılının tamamında gerçekleştirilen 7 milyar 191 milyon dolarlık ihracattan, 1 milyar 327 milyon dolar daha fazla dış satım yaptı. 
     Uludağ İhracatçı Birlikleri UİB verilerinden derlenen bilgiye göre, ihracat kalemleri arasında binek otomobiller 3 milyar 171 milyon 567 bin dolar ile ilk sırayı alırken, bunu 2 milyar 448 milyon 3 bin dolar ile yan sanayii, 1 milyar 706 milyon 506 bin dolar ile de eşya taşımaya mahsus motorlu taşıtlar izledi. 
     En fazla ihracat artışı, eşya taşımaya mahsus motorlu taşıtlar ve binek otomobillerde gerçekleşirken, hava ve uzay taşıtları, demiryolu taşıtları, tanklar ve zırhlı savaş taşıtları, özel amaçlı diğer çekiciler ile traktörlerde gerileme yaşandı. 
     Bu dönemde, yüzde 45.7 oranında artarak 8 milyar 518 milyon 257 bin dolara ulaşan ihracat, geçen yılın aynı döneminde 5 milyar 845 milyon 241 bin dolarda kalmıştı. Sektör 10 ayda, 2003 yılının tamamında gerçekleştirilen 7 milyar 191 milyon dolarlık ihracattan 1 milyar 327 milyon dolar daha fazla satış yaptı. 
     Ekim ayında ise yüzde 36'lık artışla 940 milyon 997 bin dolara ulaşan ihracat, geçen yılın aynı ayında 694 milyon 138 bin dolarda kalmıştı. 
     
     ALMANYA İLK SIRADA 
     Sektör, yılın 10 ayında 14 serbest bölgenin yanı sıra 174 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya 1 milyar 367 milyon 524 bin dolarla ilk sırada yer alırken, bu ülkeyi Fransa, İtalya, İngiltere ve İspanya izledi. 
     Sektör, bu dönemde St. Vincent, Amerikan Okyanusyası, Brunei, St. Kitts ve Nevis, Fransız Guyanası, Komor Adaları, Guam, Faroe Adaları, Trinidad ve Tobago, Grenada, Alaska, Barbados, Maldiv Adaları, Lihtenştayn, Dominik Cumhuriyeti, Kutup Bölgeleri ve Nikaragua ile Denizli Serbest Bölgesi'ne ilk kez ihracat yaptı. 
     
</TEXT>
</DOC>
