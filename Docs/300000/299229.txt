<DOC>
<DOCNO> 299229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo43.html </URL>
<DATE> 2004/12/20/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Demirören 3 yöneticinin istifasını kabul ettik, Zaccheroni'yi tanımıyorum 
</HEADLINE>
<TEXT>

     Beşiktaş Kulübü Başkanı Yıldırım Demirören, yönetim kurulu üyeleri Reha Muhtar, Hakan Kalkavan ve Adnan Demir'in istifalarını kabul ettiklerini açıkladı. 
     Yıldırım Demirören, BJK Nevzat Demir Tesisleri'nde yapılan yönetim kurulu toplantısının ardından, 13 yöneticiyle birlikte basın merkezinde basın toplantısı düzenledi. 
     Demirören, geçen gün yönetime ulaşan Reha Muhtar, Hakan Kalkavan ve Adnan Demir'in istifalarını kabul ettiklerini belirterek, ''Bu arkadaşlarımıza bugüne dek yaptıkları hizmetler için teşekkür ediyorum. Bundan sonra hayatlarında bol şans diliyorum'' dedi. 
     Beşiktaş yönetimi olarak bir misyon üstlendiklerini anlatan Demirören, ''Beşiktaş, 31 Mayıs'ta kongreye gitti. Bu zor günlerde göreve talip olduk. Zor günde bırakmak da defterimizde yazmaz. Bugünden itibaren daha güçlenmiş bir şekilde, taviz vermeden 2007'ye dek görevimizi sürdüreceğiz'' diye konuştu. 
     Demirören, istifa eden 3 yöneticinin yerine, yedek üyeler Fikret Ercan, Bülent Deriş ve Süleyman Eren'in getirildiğini bildirdi. 
     
     ''BİRKAÇ KİŞİ İSTİYOR DİYE...'' 

     Beşiktaş'ta istifaların ilk kez yaşanmadığını anlatan Demirören, ''Daha önce de istifalar oldu, ama bu nedenle genel kurula gidilmedi. Birkaç kişi istiyor diye genel kurul olmaz, birkaç kişi istiyor diye hocamızı göndermeyiz'' dedi. 
     ''Beşiktaş'ı Beşiktaş Yönetim Kurulu idare eder, kimse dışarıdan yönetmeye kalkmasın'' diyen Demirören, Fulya Projesi'ne de değinerek, ''Beşiktaş'ın en büyük projesi Fulya'dır. İdari bir aksaklık olmadıkça 30 Nisan'da kazma vurulacaktır. Eğer bu projeyi engellemek isteyenler varsa, çıkıp nedenini de açıklamak zorundadır'' şeklinde konuştu. 
     Fulya Projesi için henüz verilmiş bir kontrat olmadığını hatırlatan Demirören, ''Ancak kim iyi teklif verirse değerlendiririz. Bu Fenerli de Galatasaraylı da olabilir. Fulya Projesi'ni değerli kongre üyelerimizle görüşüp, onların da fikirlerini alacağız'' dedi. 
     
     ''GÜLÜP GEÇİYORUM'' 

     Beşiktaş camiası olarak birlik ve beraberlik içinde yollarına devam ettiklerini vurgulayan Demirören, kulübü birkaç kişinin yönettiği eleştirisine de yanıt vererek, ''Bunlara gülüp geçiyorum. Benim 13 değerli arkadaşım var. Herkesin ayrı ayrı görevleri bulunuyor. Görevleri gereği bazıları ön planda olabilir. Biz ilk günden itibaren bütün arkadaşlarımıza sorumluluk verdik ve herkes sorumluluğunu yerine getiriyor. Bu tür iddialara sadece gülüyoruz'' diye konuştu. 
     
     ''BORCUMUZ 28 MİLYON DOLAR'' 

     Demirören, Beşiktaş'ın konsolide net borcunun 28 milyon dolar olduğunu bildirerek, ''Bununla ilgili ocak ayı sonunda yapılacak mali genel kurulda muhasip üyemiz açıklama yapacaktır. Divan Kurulu'nda borcu açıklayan Denetleme Kurulu bir yanlışlık yapmıştır. Bundan sonra kim borcumuzu yanlış yazarsa, SPK'ya şikayette bulunacağız'' dedi. 

     
</TEXT>
</DOC>
