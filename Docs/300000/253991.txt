<DOC>
<DOCNO> 253991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun04.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gelinlik provaları tamam 
</HEADLINE>
<TEXT>


Erdoğan'ın kızı Esra'nın gelinliği, Fatih'te Meloş Abla'nın atölyesinde gizlilik içinde dikildi. Gelinlik, başörtüsü üzerine uzun eşarp duvağı kullanılarak tasarlanmış... 

Esra Akın 

Başbakan Recep Tayyip Erdoğan'ın büyük kızı Esra Erdoğan'ın, gelinliğini Fatih'te muhafazak r kadınların sık sık uğradıkları ve "Meloş" lakabıyla tanınan Dündar Gelinlik'in sahibi Melahat Dündar'a diktirdiği ortaya çıktı. Halıcılar Yokuşu'ndaki küçük atölyesinde 3 kişilik ekibiyle birlikte 33 yıldır hizmet veren Dündar, Esra Erdoğan'ın gelinliğini diğer müşterilerin görmemesi için büyük bir gizlilik içinde atölyenin arka kısmında dikti. Provalara bile Esra'yla birlikte sadece bir kişi alındı. 
Esra Erdoğan'ın gelinliği başörtüsü üzerine uzun eşarp duvağı kullanılarak tasarlandı. Erdoğan ailesinin gelini Reyyan'ın gelinliği de başörtü üzerine duvak şeklinde tasarlanmıştı. 
Dündar'ın hatırlı müşterilerinin başında Albayrak ailesi geliyor. Esra Erdoğan'ın müstakbel kayınvalidesi Kıymet Albayrak'ın düğün kıyafeti de yakın dostu Melahat Dündar tarafından dikiliyor. Kıymet Albayrak için bej rengi bol stras taş kristal işlemeli uzun bir bluz hazırlanıyor. 

Modacıların uğrak yeri 
"Beni yurtdışından bile bulurlar" diyen Dündar'ın atölyesine modacılar da sık sık uğruyor. Özlem Süer de bu modacılardan biri. Hindistan'dan gelen kumaşları satın almak için atölyeye uğrayan Süer, "Modacıların çok iyi dikiş bildiği ve geniş bir çevresi olduğu için Dündar'ı tercih ettiğini" söylüyor. Dündar, diğer terzilerden farklı olarak sık sık yurtdışındaki fuarları takip ediyor ve sadece sipariş üzerine gelinlik dikiyor. Dündar, bugünlerde "Eylüle kadar doluyum" diyor. 

Peçeli gelinlik 

Son dönemde Erdoğan ailesinin de tercih ettiği başörtü üzerine duvak, muhafazak r çevrede oldukça revaçta. Bunun dışında Fatih'teki gelinlikçilerde özel sipariş üzerine yapılan "Tam Rahmani" ve "Yarım Rahmani" gelinlikler de bulunuyor. Afganistan'daki burkaları anımsatan "Tam Rahmani" gelinliklerin önünde beyaz delikli bir peçe bulunuyor. Bu modellerin düğmeli olanları 41 kere besmele çekilerek dikiliyor. "Yarım Rahmani" gelinliklerdeyse gözler açıkta bırakılıyor. Özel sipariş üzerine burka tarzı gelinlik de yapılıyor. 


</TEXT>
</DOC>
