<DOC>
<DOCNO> 273564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/yazar/civaoglu.html </URL>
<DATE> 2004/09/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Zina, şanstır 
</HEADLINE>
<TEXT>


İyi yönetilmek koşuluyla "ZİNA" krizi, Türkiye'nin ve Erdoğan'ın "ŞANSI"dır. Buna karşılık kötü yönetilirse, - ağzımdan yel alsın - bir kez daha "ekonomik fay kırılmasını" bile tetikleyebilir. 
Açayım... 
Türkiye'ye AB'den tarih verilmesi için daha birkaç hafta öncesine kadar bir sürü soru işareti varken, hepsi kenara itildi. Komisyon raporu, sadece "ZİNA"ya kilitlendi. 
"Yeni TCK - ZİNA'ya ceza hükmü olmadan - çıkmazsa, tarih de yok" ifadesini tersten okuyun... "TBMM, ekimden önce toplanır ve - ZİNA'ya hapis cezası olmaksızın - yeni TCK yürürlüğe sokulursa tarih var" anlamı çıkıyor. 
Bu "tek"e indirgenmiş engel kalktığında, 6 Ekim Komisyon Raporu, başka neden kalmamış olacağından, olumlu görüş yansıtacaktır. 
O halde... 
"ZİNA" krizi, Türkiye'nin, "ŞANSI"dır da... 
....... 
Bu görüş, başta Almanya Başbakanı Schröder ve onun - çok yakını - Verheugen ve Avrupa Parlamentosu Sosyal Demokrat Grup Başkanı Martin Schultz olmak üzere, Türk parlamenter Ozan Ceyhun da dahil bir beyin takımının... 

Beklenen konuşma Erdoğan'ın, yeni TCK tasarısını - ZİNA'ya ceza hükmü yer almaksızın - aynen yasalaştırmak üzere TBMM'yi derhal toplantıya çağırması, "krizden şans üretmek" olacaktır. 
Ancak bir şey daha... 
Geçen hafta sonunda Antalya'da toplanan TÜSİAD İstişare Konseyi'nde dile getirildiği gibi ZİNA krizi, AB kamuoyundaki "büyüyü" bozmuştur. 
TBMM Ekim'den önce toplansa, ZİNA maddesi dışta bırakılarak yeni TCK tasarısının tümü kabul edilse bile, "Erdoğan'ın ve Türkiye'nin Avrupalı olabileceği" inancına kuşku gölgeleri düşmüştür. 
O nedenle AB'deki Türkiye dostları "ek önerilerde" bulunuyorlar. 
Erdoğan'ın Brüksel gezisinde yapacağı konuşmaların içerik ve çerçevesinin, kuşkuları dağıtması gerektiği üzerinde duruyorlar. 
Ondan, "Türkiye'nin AB'ye üyelik beklentileri dar kalıbını aşan ve Avrupalılık vizyonu olan" geniş açılı bir konuşma bekleniyor. Böylece, dağılan "Türkiye büyüsü"nün yeniden oluşması amaçlanıyor. 

Ankara başka lemde... AB'deki Türkiye dostlarından "bu son şans" çağrıları sürerken, Ankara - adeta - hayal leminde... 
Anlatayım... 
"- TCK tasarısı TBMM'de bekletilir. 
- Başbakan Erdoğan, Brüksel'e giderek ZİNA hükmünün Avrupa medyasına yansıdığı gibi olmadığını anlatır. AB'deki farklı hukuk uygulamalarını örnek gösterir. Türkiye'nin de ulusal özellikleri nedeniyle ZİNA için hassasiyetine işaret eder. Bir süre için anlayış ister. 
- AB'nin ekimde açıklanacak İlerleme Raporu'nda, Türkiye'ye tarih verilmesi önerilir. 
- Türkiye de son kararın alınacağı aralık ayına kadar, yeni TCK'da - ZİNA - sorununu, AB'de yadırganmayacak bir formülle çözer." 
..... 
Yazının başlarında Türkiye'den beklentilerini yansıttığım AB dostları, Ankara'nın planı için "Bu durumda ZİNA krizinden ŞANS üretilemez" görüşündeler. 
Peki ne olur 
Onu da söylüyorlar 
"Türkiye, planını uygular. Kendi kararıdır. 
Başbakan Erdoğan da Brüksel'e gelir, Türkiye'nin ZİNA duyarlıklarını anlatır. Anlayış ister. Dinleriz. 
Anlayış görür. 
Ancak, Ekim raporunda müzakerelerin başlaması önerisi yer almaz. 
Aralıkta müzakere tarihi verilmez. 
Özel duyarlıkları nedeniyle, Türkiye'yi zorlamamak için, tam üyelik değil, özel statü önerilmesi - büyük - olasılıktır." 
....... 
Her şey açık. 
Erdoğan, ya Türkiye'yi tarihin en büyük uygarlık projesi içinde yer aldıracak büyük adımı atar... Ya da Ecevit'ten sonra, Türkiye'nin AB üyeliğini engellemiş ikinci lider olur. 
Ve de şimdiye kadar "AB'den tarih verileceği kanısını" satın almış bulunan ekonomi, "hayal kırıklığı ile" birden çözülürse - Allah korusun - nerelere savrulur... Hangi fay kırılmaları olur... Düşünülmeli. 
Seçim kendisinin, kader hepimizin. 



</TEXT>
</DOC>
