<DOC>
<DOCNO> 291500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo31.html </URL>
<DATE> 2004/11/23/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
FIBA Avrupa Ligi... Fenerbahçe 73 - Hapoel Elyon 68 
</HEADLINE>
<TEXT>

     FIBA Erkekler Avrupa Ligi'nde oynanan maçta Fenerbahçe, İsrail'in Hapoel Galil Elyon takımını 73-68 yendi. 
     Karşılaşma dengeli başlarken, ilk dakikalarda iki ekip de birbirine üstünlük kurmaya çalıştı. Konuk ekip Skjoldebrand, Mizrahi, Santana'nın basketleriyle 5. dakikayı 8-5 önde geçti. Ancak Mrsic'in üç sayılık basketleriyle rakibin farkı açmasına izin vermeyen Fenerbahçe, Gordon ve Mizrahi'yi durdurmayı başaramayınca, ilk periyodu 19-15 geride kapadı. 
     İkinci periyoda Mrsic'in üç sayılık basketiyle başlayan sarı-lacivertliler, canlı savunma yapan İsrail ekibi karşısında tutuk oynamalarına rağmen, 15. dakikayı 25-24 önde geçti. Rakibin üst üste yaptığı kasti faulleri değerlendiren Fenerbahçe, 17. dakikada farkı 5 sayıya 29-24 çıkardı. Bu dakikalarda 3 sayılık atışların yanı sıra pota altında Booker ve Salyers ile etkili olamayan Fenerbahçe, hücum ribaundlarını almakta da zorlanınca, konuk ekip ilk yarıyı 34-29 önde tamamladı. 
     İkinci yarıya rakibine oranla daha etkili başlayan Fenerbahçe, Mrsic, Salyers ve Ömer ile bulduğu basketlerle 25. dakikayı 40-38 önde geçti. Bu periyotta da maçta çekişme devam ederken, Fenerbahçe bir türlü rakibine üstünlüğünü kabul ettiremedi. 3. periyot 48-48 eşitlikle sonuçlandı. Son periyotta Fenerbahçe'de, Mrsic attığı 3 sayılık basketlerle takımını adeta tek başına taşırken, konuk ekip bu oyuncunun basketlerine Mirzahi ile yanıt verdi. 34. dakika 56-56 berabere geçildi. 
     Maçın 35. dakikasında kırılan çemberin yeniden değiştirilmesi ve bu arada soğuyan oyundan yararlanan Fenerbahçe, Ömer ve Salyers ile bulduğu 3 sayılık basketlerle bir anda öne geçti, ancak yine bunu iyi değerlendiremedi. Sarı-lacivertliler son bir dakikaya 68-66 geride girerken, Mrsic'in faul atışlarıyla önce skoru dengeledi, bitime 5.6 saniye kala da Barış ile bulduğu 3 sayılık basketle rahatladı. Daha sonra rakip takım antrenörü Oded Kattash için verilen teknik faulleri iyi kullanan Mrsic, farkı 5 sayıya çıkardı ve Fenerbahçe, Hapoel Galil Elyon'u 73-68 mağlup etti. 
     
     
     KURTZ ÇEMBERİ KIRDI 

     Karşılaşmanın 35. dakikasında, Hapoel Galil Elyon takımının ABD'li oyuncusu Kurtz, smaç yapmak isterken çemberi kırdı. 
     Çember, asılan oyuncunun ağırlığıyla kırılırken, karşılaşma bu nedenle 20 dakika durdu. Pota sökülüp yeni çember takıldı. Bu kez İspanyol hakem Chaves potanın yerden yüksekliğinin ölçülmesini istedi. Ayarların yapılması ve oyuncuların ısınmasının ardından, maç 25 dakikalık arayla yeniden başladı. 
     Maçın bitimine 5.6 saniye kala, hakemlere yoğun bir şekilde itiraz eden Hapoel Galil Elyon antrenörü Oded Kattash, hakem Chaves tarafından diskalifiye edildi. 
     Karşılaşmaya Fenerbahçeli taraftarlar ilgi göstermedi. Maçı az sayıda sarı-lacivertli taraftar izledi. 
     KÜNYE 
     

FENERBAHÇE 73 - HAPOEL GALİL ELYON 68 Salon Abdi İpekçi Hakemler R. Chaves xxx İspanya , B. Mrdak xxx Sırbistan Karadağ , T. Foldhazi xxx Macaristan Fenerbahçe Mrsic xxx 28, Ömer xxx 13, Erdal xx 6, Salyers xx 9, Booker x 10, Zeki x, Rasim xx 3, Barış xx 4 Hopoel Galil Elion Santana x 11, Gordon xx 6, Mizrahi xxx 18, Skjoldebrand x 4, Marko x, Kurtz xx 12, Eliyahu xxx 17, Ben Chimol xx 1. Periyot 15-19 İlk yarı 29-34 3. Periyot 48-48      
</TEXT>
</DOC>
