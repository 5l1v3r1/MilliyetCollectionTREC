<DOC>
<DOCNO> 252722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur16.html </URL>
<DATE> 2004/07/03/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Irak'ta serbest bırakılan 2 işçi, Gaziantep'te yakınlarıyla buluştu... 
</HEADLINE>
<TEXT>

     Irak'ta bir süre rehin tutulduktan sonra serbest bırakılan 2 Türk işçi, Gaziantep'te yakınlarıyla buluştu. 
     Otobüsle Mardin'den Gaziantep'e gelen işçiler Soner Sarçalı 27 ve Murat Kızıl'ı 26 Gaziantep Otogarı'nda yakınları heyecan ve sevinç gösterileriyle karşılandı. 
     Kayteks firması aracılığıyla Irak'ın Kerkük kentine klima tamircisi olarak çalışmaya giden Soner Sarçalı'nın babası Feridun Sarçalı, ''Uykusuz geçirdiği günlerin ardından oğluna kavuştuğu için çok sevinçli olduğunu, yaşadığı sevinci anlatamayacağını'' söyledi. 
     Boynuna sarıldığı oğlunu defalarca öpen Sarçalı, oğlunun serbest bırakılmasında emeği olan herkese teşekkür etti. 
     Diğer Türk işçi Murat Kızıl'ı yeniden karşısında gören anne Fadime Kızıl da baygınlık geçirdi. Yakınlarının çabasıyla kendine gelen Fadime Kızıl çok mutlu olduğunu belirterek, ''Günlerdir yaşadığım acıyı da şu an yaşadığım sevinci de ancak ben bilebilirim. Allah hiç bir anaya benim yaşadığım acı ve endişeyi yaşatmasın'' dedi. 
     Soner Sarçalı ve Murat Kızıl, Gaziantep Otogarı'ndaki buluşmanın ardından Adana'ya hareket ettiler. 
     
</TEXT>
</DOC>
