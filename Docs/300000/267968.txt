<DOC>
<DOCNO> 267968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonyas08.html </URL>
<DATE> 2004/08/31/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Üç kişiden biri obez ve tansiyon hastası .. 
</HEADLINE>
<TEXT>

     Selçuk Üniversitesi'nce SÜ yapılan bir araştırma, toplumdaki her 3 kişiden 1'inin, obez ve tansiyon hastası olduğunu ortaya koydu. 
     SÜ Meram Tıp Fakültesi Endokrinoloji Anabilim Dalı Öğretim Üyesi, Türk Diyabet Derneği Konya Şube Başkanı Yrd. Doç. Dr. Sait Gönen, AA muhabirine yaptığı açıklamada, Konya'daki 3 büyük alışveriş merkezinde diyabet ve bu hastalığa neden olan risk faktörlerini araştırmak için toplum tabanlı bir sağlık taraması yaptıklarını söyledi. 
     Çalışmada 3 bin 474 kişinin kapsamlı muayeneden geçirildiğini ifade eden Gönen, araştırmaya katılanların yüzde 7'sinin önceden bilinen şeker hastası, yüzde 2.2'sinin ise şeker hastası olduğu halde farkında olmayan kişiler olduğunu belirtti. Gönen, araştırmada, toplumdaki şeker hastalığı görülme sıklığının ise yüzde 9.5 olarak tespit edildiğini açıkladı. 
     Araştırmada, diyabetle birlikte çeşitli ölümcül hastalıkların en önemli nedenlerinden olan obezite ve yüksek tansiyon konusunda da çok önemli sonuçlar elde ettiklerini vurgulayan Sait Gönen, şunları kaydetti 
     ''Araştırma sırasında muayene edilen kişilerin yaklaşık yüzde 30'unda obeziteye rastlandı. Kalp hastalıkları için diyabetten daha fazla risk taşıyan karın obezitesi ise yüzde 34 oranında çıktı. Muayene ettiğimiz yaklaşık 3 bin 500 kişiden yüzde 33'ünün ise yüksek tansiyon hastası olduğu tespit edilmiştir. Türkiye'nin büyük şehirlerinden biri olan Konya'da yapılan bu araştırmanın sonuçları, ülke geneline göre yorumlanırsa, toplumumuzdaki her 3 kişiden 1'inin obez ve tansiyon hastası olduğu rahatlıkla söylenebilir. Çünkü büyük şehirlerimizdeki yemek alışkanlıkları çok büyük değişiklikler göstermemektedir.'' 
     
     ''ACİL ÖNLEM ALINMALI'' 
     Ortaya çıkan bu sonuçların düşündürücü ve acil tedbir alınmasını gerektirecek nitelik taşıdığını belirten Yrd. Doç. Dr. Gönen, ''Şişmanlık, ABD ve AB ülkelerinde olduğu gibi, ülkemizde de toplum sağlığını tehdit eder duruma gelmiştir. Ortaya çıkan tablo, şişmanlığın ülkemizde de acil önlem alınması gereken bir konu olduğunu gözler önüne seriyor'' diye konuştu. 
     Gönen, şeker hastalığı başta olmak üzere, ölümcül hastalıkların en önemli nedenlerinden olan obezite ve yüksek tansiyonun önlenebilmesi için toplumdaki geleneksel yemek alışkanlıklarının değiştirilmesi, Akdeniz mutfağı tarzında daha hafif besinler tüketilmesi ve fiziki aktivitenin artırılması gerektiğini sözlerine ekledi. 
     
</TEXT>
</DOC>
