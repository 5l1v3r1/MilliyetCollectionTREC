<DOC>
<DOCNO> 298591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas09.html </URL>
<DATE> 2004/12/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Karadeniz'de çıkan yılanbalığı bilimadamlarını şaşırttı 
</HEADLINE>
<TEXT>

     Samsun'da balıkçıların ağlarına takılan yılan balığı bilim adamları ve balıkçıların şaşkınlığına neden olurken, Ondokuzmayıs Üniversitesi OMÜ Fen-Edebiyat Fakültesi Biyoloji Anabilim Dalı Öğretim Üyesi Prof.Dr. Nazmi Polat, bu durumu ''büyük tesadüf'' olarak niteledi. 
     Edinilen bilgiye göre, Ondokuzmayıs İlçesi açıklarında avlanan balıkçıların ağlarına yaklaşık 75 santimetre uzunluğunda ve bir kilogram ağırlığında yılan balığı takıldı. 
     Bu durum ilk kez yılan balığı yakalayan balıkçıların şaşkınlığına neden olurken, durumdan haberdar edilen Ondokuzmayıs Üniversitesi OMÜ Fen-Edebiyat Fakültesi Biyoloji Anabilim Dalı Öğretim Üyesi Prof.Dr. Nazmi Polat da duruma şaşırdığını söyledi. 
     Polat, AA muhabirine yaptığı değerlendirmede, uzun zamandır Karadeniz'de yılan balığı avlandığına dair bir kayıt bulunmadığını ifade ederek, ''1952 yılına ait kayıtlarda adı geçiyor, ancak o günden sonra rastlanmadı'' dedi. 
     Latince ''anguilla'' olarak bilinen balığın çok ilginç özelliğe sahip olduğunu ve Türkiye'de genellikle Akdeniz sahillerinde görüldüğünü anlatan Polat, ''Güney sahillerinde görülmesi gereken yılan balığının Karadeniz'de avlanması büyük tesadüf. Biz bu balığı Akdeniz'de, Cebelitarık Boğazı'ndan geçerken bulmamız gerekiyordu'' diye konuştu. 
     Yılan balıklarının dünyada doğal olarak nerede bulunursa bulunsun yumurtalarını mutlaka Meksika Körfezi'ne bıraktıklarının ispatlandığını da söyleyen Polat, Türkiye'de yılana benzetildiği için tüketilmeyen, ancak oldukça lezzetli bir balık türü olan söz konusu balığın göç yolları üzerinde bulunan baraj gibi engelleri karadan geçerek, aşabildiğini ifade etti. Polat, kendilerine örnek olarak getirilen ve 9 yaşında olduğu belirlenen balığı Türkiye'nin biyolojik çeşitliliğinin kaydı açısından konserve haline getirerek, muhafaza edeceklerini bildirdi. 
     
</TEXT>
</DOC>
