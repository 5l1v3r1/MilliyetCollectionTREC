<DOC>
<DOCNO> 275965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo14.html </URL>
<DATE> 2004/09/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Saffet Susiç, Konya'ya bekleniyor... 
</HEADLINE>
<TEXT>

     Teknik direktör arayışlarında son noktaya gelen Konyaspor, ilk görüşmenin olumlu geçtiği Saffet Susiç'i Konya'ya bekliyor. 
     Kulüp Basın Sözcüsü Sefa Ortaç, Sakıp Özberk ile yollarını ayırmalarının ardından yürüttükleri teknik direktör arayışlarında sona yaklaştıklarını belirtti. 
     İlk olarak Şenol Güneş'e teklif götürdüklerini vurgulayan Ortaç, ''Kendisiyle görüştük. O da bize bir takım çalıştırmayı düşünmediğini, dinlenmek istediği söyledi'' dedi. 
     Bu yüzden diğer alternatifler olan Saffet Susiç ve Nejat Biyediç'e yöneldiklerini ifade eden Ortaç, şunları kaydetti 
     ''Yönetim kurulu toplantımızda Saffet Susiç'de karara vardık. Kendisi ile bir ön görüşme yaptık. İlk görüşme olumlu geçti. Ayrıntıları konuşmak için Konya'ya bekliyoruz. Susiç'in Konyaspor'da beklenen ruhu ve heyecanı yaratacağını umuyoruz. Umarım, Konyaspor özlenen ve beklenen galibiyetler serisini yakalar.'' Bu arada Konyaspor'a, önceki hafta kendi sahasında oynadığı Akçaabat Sebatspor maçı nedeniyle ceza geldiğini belirten Ortaç, ''Maçta kırmızı kart gören Altan, 2 maç ceza aldı. Ayrıca, seyircinin sahaya girmesi nedeniyle 2,5 milyar, stadyumdaki kötü tezahürat yüzünden de 2,5 milyar lira Konyaspor'a ceza geldi'' diye konuştu. 
     
</TEXT>
</DOC>
