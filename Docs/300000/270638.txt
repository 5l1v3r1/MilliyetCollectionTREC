<DOC>
<DOCNO> 270638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun27.html </URL>
<DATE> 2004/09/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Claudia Roth'tan zina tartışmasına tepki... 
</HEADLINE>
<TEXT>

     Alman hükümetinin insan hakları sorumlusu Claudia Roth, Türk Ceza Kanunu'nda zina konusunda yapılması planlanan değişikliğe tepki gösterdi. 
     Roth, bu konuda yaptığı yazılı açıklamada, ''AB Komisyonu'nun ilerleme raporunun çıkmasına birkaç hafta kala Başbakan Recep Tayyip Erdoğan, zinanın hapisle cezalandırılmasını öngören bir yasa tasarlıyor. Böyle bir yasa zamanımıza ve Avrupa'ya uygun değil. Bu, Türkiye'de son yıllarda gerçekleştirilen reform çabalarına da uygun değil'' dedi. 
     Türkiye'de ve Almanya'da görülen ''namus cinayetlerinin'' daha sert cezalandırılmasını onaylayabileceğini kaydeden Roth, ''Başbakan Erdoğan'ın, devletin zina olaylarını takip etmesiyle ailelerin güçlendirilmesinin hedeflendiği şeklindeki açıklaması beni tatmin etmiyor. Gerçek reformlar farklı olur'' ifadesini kullandı. 
     
</TEXT>
</DOC>
