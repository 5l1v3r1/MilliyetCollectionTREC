<DOC>
<DOCNO> 256405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/siyaset/siy02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Şu anda lojman yaptırmıyoruz 
</HEADLINE>
<TEXT>



Başbakan Recep Tayyip Erdoğan, "Devletin şu anda milletvekillerine lojman yaptırmak gibi bir gayreti yoktur" dedi. Erdoğan, Ekinlik Adası'nda geçirdiği tatilinin son gününde, öğle namazını vatandaşlarla birlikte Ekinlik Camii'nde kıldı. Cami çıkışında basın mensuplarının "Toplu Konut İdaresi'nce TOKİ milletvekillerine 80 - 100 milyar liraya lüks daireler yaptırılacağı ve vekillerin bu dairelerden alabilmek için sıraya girdiği" haberlerine ilişkin sorularına sert yanıt verdi. 

'Kasıt ararım' 
Çıkan haberlerin gerçeği yansıtmadığını savunan Erdoğan, şunları kaydetti "Bakın arkadaşlar, dürüst haber yapın. Yalan, yanlış haber yapmayın. Bir defa devletin şu anda, milletvekillerine lojman yapmak gibi bir gayreti yoktur. Böyle bir şey kesinlikle yoktur ve bunu TOKİ üzerine yıkmışlardır. TOKİ'nin böyle bir tasarrufu söz konusu değildir. Yalan haber yazılırsa, bunda kasıt ararım." Erdoğan daha sonra Ramsey'in sahibi Remzi Gür'e ait villaya gitti. 


</TEXT>
</DOC>
