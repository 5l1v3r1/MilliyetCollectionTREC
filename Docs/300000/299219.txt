<DOC>
<DOCNO> 299219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo33.html </URL>
<DATE> 2004/12/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Tüylüoğlu Hem ligde, hem kupada UEFA'ya gidecek bir sonuç hedefliyoruz 
</HEADLINE>
<TEXT>

     Çaykur Rizespor, Türkiye Kupası 2. kademe maçında, sahasında Kocaelispor ile yapacağı karşılaşmanın hazırlıklarına başladı. 
     Kulüp Genel Sekreteri Mustafa Tüylüoğlu, ligde ve kupada hedeflerinin büyük olduğunu belirterek, ''Çaykur Rizespor iki kulvarda da hedefleri olan takım. Hem ligde, hem kupada UEFA'ya gidecek bir sonuç hedefliyoruz'' dedi. 
     Takımın iyi durumda olduğunu ifade eden Tüylüoğlu, şunları söyledi 
     ''Devre arasında, hocamızın isteği doğrultusunda iki yıldız futbolcu transfer edeceğiz. Türkiye Kupası'nda geçen yıl da başarılı bir grafik çizmiştik. Bu yıl Kocaelispor maçıyla başlayan kupa maratonumuzda bütün maçları final havasında oynayarak kazanmak istiyoruz. Hem ligde, hem kupada UEFA'ya gidecek bir sonuç hedefliyoruz. Bu hedeflerimizde bir sapma olacağını sanmıyorum. Durumumuz gayet iyi. Yolumuza devam ediyoruz.'' Mehmet Cengiz Tesisleri'nde, yardımcı antrenör Bülent Albayrak yönetiminde yapılan çalışmaya, İstanbul'a giden İbrahim Ba dışında tüm futbolcular katıldı. Yeşil-mavililer, düz koşunun ardından taktik ağırlıklı çalışma yaptı. 
     Çaykur Rizespor, Kocaelispor maçının hazırlıklarını yarın yapacağı antrenmanla tamamlayacak. 
     
</TEXT>
</DOC>
