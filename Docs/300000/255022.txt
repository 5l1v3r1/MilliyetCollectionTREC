<DOC>
<DOCNO> 255022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun24.html </URL>
<DATE> 2004/07/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Çeçenistan'da kanlı gün 26 ölü 
</HEADLINE>
<TEXT>

     Çeçenistan'da son 24 saat içinde meydana gelen çeşitli çatışmalarda, Moskova yanlısı 18 güvenlik görevlisinin ve 8 ayrılıkçı Çeçen militanın öldürüldüğü belirtilerek, 7 kişinin de militanlar tarafından kaçırıldığı bildirildi. 
     Çeçenistan İçişleri Bakanlığı'ndan bir yetkili İnterfaks'a yaptığı açıklamada, son 24 saat içinde meydana gelen olaylarda bir sivilin öldürüldüğü 7 kişinin de kaçırıldığını söyledi. 
     Yetkili, 3 kişinin Çeçenistan'ın başkenti Grozni'de, 4 kişinin de Assinovskaya köyünden kaçırıldığını belirterek Grozni, Vedeno, Şelkovskoy ve Nozhay bölgelerinde de yürütülen operasyonlar sırasında çok sayıda silah ve patlayıcının ele geçirildiğini kaydetti. 
     Kuzey Kafkasya Terörle Mücadele Bölümü tarafından da yapılan açıklamada, İnguş Cumhuriyeti sınırında aralarında 106 Kalaşnikov dahil olmak üzere çok sayıda patlayıcı ve silahın ele geçirildiği belirtilerek, Çeçenistan'ın Şatoy ve Itum-Kale bölgelerinde 2 güvenlik görevlisinin mayın patlaması sonucu yaralandığı kaydedildi. 
     Bu arada, uğradığı bombalı saldırı sonucu hayatını kaybeden Çeçenistan eski Devlet Başkanı Ahmet Kadirov'un oğlu ve Çeçenistan Güvenlik Güçleri Başkanı Ramazan Kadirov, teröristlerle kendisine bağlı güvenlik görevlileri arasında çıkan çatışma sonucu 18 adamını kaybettiğini söyledi. 
     Kadirov, İnterfaks'a yaptığı açıklamada, Avturi köyü dışında dün gece TSİ 22.00'da başlayan çatışmaların sabaha kadar sürdüğünü belirterek, çatışmada militanlara da ağır kayıplar verdirildiğini kaydetti. 
     Çeçen Hükümeti'nden bir yetkili de İtar-Tass'a yaptığı açıklamada, güvenlik güçlerinin Şali bölgesindeki Avturi köyü yakınlarında çıkan çatışmada 8 Çeçen militanı öldürdüğünü söyledi. 
     Yetkili, çatışmada kendilerinin bir kaybının bulunmadığını belirterek, güvenlik güçlerinin kaçmayı başaran 25 militanı yakalamak için bölgedeki operasyonlarını sürdürdüğünü sözlerine ekledi. 
     
</TEXT>
</DOC>
