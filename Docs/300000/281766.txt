<DOC>
<DOCNO> 281766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yazar/altan.html </URL>
<DATE> 2004/10/20/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Övün, kazıkla, çalışma 
</HEADLINE>
<TEXT>


HAZIR İstanbul'da havalar iyi giderken bir de bugünkü gazetelerin manşetleri Fenerbahçe'nin, Olympique Lyon'a karşı zaferini naralandırsa... 
Yüz yıldır süren "Türk'e Türk propagandası"nın ne cüzdanlarda, ne sel baskınlarında, ne hastanelerde, ne okullarda, ne dünya müzelerinde, ne Nobel listelerinde, ne "yaşam kalitesi"nde gözle görülür, elle tutulur somut bir yansıması olmayınca toplumda gizlice birikmiş olan "başarı açlığı", futbol karşılaşmalarında bir tatmin özlemine doğru yoğunlaşıyor... 
Bugünkü gazeteler bir Fener zaferiyle çıksa ah... 
Çıkmazsa da, çaresiz, yine politikacıların beylik formülüne sığınacağız 
- Bir futbol yenilgisi, dünyanın sonu değil... 

Sağ olsun, var olsun şanlı tarihimizle Viyana kapılarına kadar gidişlerimiz... Sağ olsun, var olsun başörtülü ve silindir şapkalı geleneklerimizle göreneklerimiz... 
Hele Ramazan'da gece saat 3.30'da, Fındıklı ile Beşiktaş'ın arka sokaklarında sahur davulu ne de güzel çalıyor güm güm güm diye... 
İnsanın yarı açılmış gözlerle yastıktan kalkan başından, neler neler geçiyor o sırada... 

Yusyuvarlak dünyanın çeşitli bölgelerinde yaşayan çeşitli toplumlara ait gelenek ve görenekler sahur davuluyla bir araya geliverse... 
Bir yanda bizim sahur davulunun güm gümleri bir yanda Avustralya aborjinlerinin sol elleriyle, dirsekten kırık sağ kollarının, ileriye doğru fırlamış sıkık yumruklu bilek altına "naa" diye vuruşları... Ve bir yanda kastanyetli İspanyol filamenkoları ve bir yanda Afrika tamtamları... 

Sonra efendim, çeşitli toplumların gelenek ve göreneklerinden toparlanmış böylesi evrensel bir buluşmanın her sahura kalkışta, kimsenin bir röportaj yapmayı bile düşünmediği "huzurevleri" önünden bizim davulla birlikte geçmesi... 
Bunlara, Almanya'dan alınacak elden düşme tanklardan birkaçı da katılabilir bir dahaki yılın Ramazan sahurunda... 
Şöyle bir düşünün, ne kadar harika olur, öyle değil mi 
Hem İslami inancımız, hem evrenselliğimiz, hem hamasetimiz, hepsi bir arada... 

Biliyor musunuz, bir de kefen mafyası varmış. Yalnız İstanbul'da her gün 150 - 200 kişi ölüyormuş... 
Kefen de 7 metre olduğuna göre... Bazı hastaneler ve bazı imamlarla anlaşmalı kefen satıcıları, düzenli bir gelir sağlıyorlarmış. 
Birkaç çürük elma için, ölmüşlerimizin ruhlarını yıpratmayalım arkadaşlar 

Geçenlerde emekli bir militer, Oxford'da "Kamu Hukuku Doktrinleri" seminerine bayrak olacak bir açıklama yaptı 
- İngiltere'de kraliçe İsveç'te, Danimarka'da, Belçika'da krallar var. Kraliçeli, krallı demokrasi mi olurmuş Onlar mı bize demokrasi dersi verecekler Onlar önce kendilerine baksınlar henüz cumhuriyet bile olamamışlar... 
Sanırım yakında Heidelberg'den bir profesörlük teklifi gelir kendisine... 
Göğüslerimiz de iftiharla kabarır. Sadece hainlerinki kabarmaz. 

Bazı taksilerle minibüslerin de arkasında, belki de Ramazan dolayısıyla, şöyle yazıyor 
"Hakimiyet Allah'ındır" 
Bu tür top sözler de çeşitlenmeli aslında 
"Hakimiyet paranındır" 
"Hakimiyet vatanı sevenlerindir" 
"Hakimiyet, sürekli yalan söylemeye mahkum olanlarındır" 
"Hakimiyet, kayıtsız şartsız milletindir" 
"Hakimiyet, sellerin, depremlerindir" 
"Hakimiyet uzaya gidenlerindir" 
"Hakimiyet mezar taşlarınındır" 
78 yıllık faşist Ceza Yasası yanında eşine menendine rastlanmamış bir demokrasi örneği yaratmış olmaz mıyız böylece 

Değişen zaman gereği, boş gezenin boş kalfası olan bazı gençlerin de, kendilerine göre uydurdukları bazı kimlikler var... 
- Ne iş yapıyorsunuz 
- İletişim... 
...... 
- Ne iş yapıyorsunuz 
- Felsefe... 
...... 
- Ne iş yapıyorsunuz 
- Tekstil falan... 
Tabii hepsinin gönlünde "önce vatan" belki biraz da, kestirmeden avanta... 

Van Gölü'nden sonra, İznik Gölü de, yarı yarıya irinleşerek ölmüş. Kulak asmayın vatan, millet ve özellikle de devlet sağ olsun... 
Bakalım gazeteler nasıl bir manşetle çıkacak bugün 



</TEXT>
</DOC>
