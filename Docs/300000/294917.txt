<DOC>
<DOCNO> 294917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/yazar/uras.html </URL>
<DATE> 2004/12/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
TSK Vakfı'na 1 trilyon 810 milyar liraya lojman 
</HEADLINE>
<TEXT>


Milliyet'te dün Ahmet Erhan Çelik'in bir haberi yayımlandı. "Türk Silahlı Kuvvetleri Dayanışma Vakfı" TSKDV , 1 trilyon 810 milyar lira ödeyerek Halk Bankası'nın satışa çıkardığı genel müdürlük lojmanını satın almış. 5 katlı bu lojman "...bir dönem Türkiye'nin en lüks lojmanı olarak kabul ediliyormuş." Türk Silahlı Kuvvetleri'nin ismini kullanan bir vakfın ne amaç ile olursa olsun, bu tür bir satışa taraf olması yanlış anlamalara, güven bunalımına yol açar. 
Derine inilirse "devletin" ana kuruluşlarının isimlerinin vakıf ve derneklerde kullanılması da yanlıştır. Türk Silahlı Kuvvetleri Dayanışma Vakfı, Mehmetçik Vakfı gibi isimlerle faaliyet gösteren vakıflara halkımız büyük güven duymaktadır. Bu vakıfların yaşaması ve vakıf amaçları doğrultusunda faaliyetini sürdürebilmesi, bu güvenin devamına bağlıdır. Güvenin devamı ise bu vakıfların gelirlerini ne şekilde değerlendirdiğinin halka açıklanmasıyla mümkün olabilir. 
Türk Silahlı Kuvvetleri Dayanışma Vakfı'na yapılan bağışların Ankara'nın en lüks lojmanının alımında kullanıldığını, Mehmetçik Vakfına yapılan bağışların vakfın ortak olduğu benzin istasyonlarının yapımına harcandığını duyan hayır sahipleri üzülür. 
Bugün İstanbul'da "Alif Art"'ın bir müzayedesi var. Müzayedede 244 numara ile Atatürk'ün "Solingen Marka", üzerinde sülüs hat eski Türkçe "Mustafa Kemal Paşa" ibaresi bulunan tıraş usturası satılacak. Bu usturayı alanın ödeyeceği para "Mehmetçik Vakfı"na bağışlanacak... Açık anlatımıyla usturayı alacak kişi, usturanın maddi değerini ödemiyor. Bir hatıraya sahip olmak üzere Mehmetçik Vakfı'na bağış yapıyor... İyi de, yapacağı bağışın lojman satın almaya veya benzin istasyonu dekore etmeye gitmeyeceğini nasıl bilecek 
Daha önce, İstanbul trafiğini düzenlemek için kurulan, bağışlarla destek gören Trafik Vakfı'nın gelirleriyle yöneticilere lojman, lüks binek otomobili alındığı haberleri kamuoyuna yansımıştı. Kamu kuruluşlarının isimlerini taşıyan çok sayıda vakıf tarafından toplanan paraların illerde, ilçelerde değişik kamu görevlilerine lojman ve binek aracı satın almada kullanıldığı da biliniyor. Bunlar toplumda vakıflara, hayır kurumlarına, sosyal yardımlaşma kurumlarına olan güvenin yok olmasına, bağış yapmak isteyen insanların önünün kesilmesine yol açıyor. 
Ben, dedesi, babası, ninesi, annesi, "Tayyare Cemiyeti, Hilal - i Ahmer Cemiyeti, Yardım Sevenler Cemiyeti, Çocukları Koruma Cemiyeti" için çalışmaktan gurur duyan, bu cemiyetler için yardım toplayan kuşağa mensubum. 
Çok kısa sürede Türk Hava Kurumu'nu eski Tayyare Cemiyeti'ni yıktık. Hizip çekişmeleri ile dağıttık. Ardından sıra Kızılay'a eski Hilal - i Ahmer'e geldi. Kızılay'ın kasasını ele geçirmek için insanlar dövüşmeye başladı. Sonra Çocuk Esirgeme Kurumu Çocukları Koruma Cemiyeti çöktü. Yardım Sevenler Cemiyeti'nin adı duyulmuyor... Başkalarını bilemiyorum ama ben artık THK'ye kurban derisi bağışlayamam. Kızılay'a kurban parası, fitre ödemesi yapamam. Çocuk Esirgeme Kurumu'na giysi gönderemem. Yardım Sevenler Derneği'nin yaşadığını bile bilmiyorum... Benim hayır kapımı kapayanlara "beddua ediyorum". 
Vakıf müessesesi, en eski ve en saygın hayır müessesemizdir. Vakıflar kurucularına hizmet vermek, kurucuları için para toplamak, kurucularına ev, otomobil satın almak, maaş ödemek için değil, hayır için kurulur. Kamunun saygın kuruluşlarının adını taşıyan vakıfların bu ilkelere özen göstermesi, hayır sahiplerinden gelen paraların amaca uygun kullanıldığını şeffaf biçimde kamuoyuna duyurması gerekir. 



</TEXT>
</DOC>
