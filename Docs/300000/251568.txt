<DOC>
<DOCNO> 251568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/spor/spo03.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyan zor bastırıldı 
</HEADLINE>
<TEXT>


Galatasaraylı oyuncular, Hollanda kampı öncesi alacaklarının ödenmemesine tepki gösterdi. Krizin büyümesi üzerine devreye Hagi ile kaptan Bülent girdi, takım güçlükle ikna edildi 

ERHAN TELLİ 


Kasada para yok 
GALATASARAY'IN hazırlık kampı krizle başladı. Yönetim, daha önce tüm alacakların ödeneceğini açıklamasına rağmen futbolculara paralarını vermedi. Hollanda'ya hareketinden önce ödemelerin yapılmasını bekleyen Sarı - Kırmızılı oyuncular hayal kırıklığı yaşarken, yönetime de tepki gösterdi. Fransa'da bulunan Başkan Özhan Canaydın'ın halen dönmemesi ve kulüp kasasında para bulunmaması nedeniyle ödemelerin yapılamadığı belirtildi. 

'İçinizi rahat tutun' 
BU gelişmeler üzerine futbolcuları yatıştırmak Teknik Direktör Hagi ve kaptan Bülent'e düştü. Rumen hoca, "Futbolculuk zamanımda böyle durumlarla sık sık karşılaştım. Bu sıkıntılı dönemde herkesin kulübe yardımcı olması gerekir" dedi. Bülent Korkmaz ise "Başımıza ilk defa böyle bir şey gelmiyor. İçinizi rahat tutun, herkes parasını alır" ifadesini kullandı. Yöneticiler de hafta sonuna kadar alacakların bir kısmının ödeneceği sözünü verdi. 

'Sözleşmesi bende' 
GALATASARAY İkinci Başkanı Ergün Gürsoy, Hollanda'ya gitmeden önce Hakan Şükür olayına açıklık getirdi. Gürsoy, "Hakan'la boş mukavele imzaladık fakat yönetim kurulunun bir kısmı burada, bir kısmı ise yurt dışında. Burada söz imzası atıldı. Sözleşme bende. Galatasaray yönetimi eğer şartları kabul etmezse bu sözleşmeyi kendisine iade ederim. Başka da bir sorun yok" diye konuştu. 

Aslan Hollanda'da 
CİM - BOM yeni sezon hazırlıklarını sürdüreceği Hollanda'ya dün gitti. Sarı - Kırmızılı kafileyi Schiphol Havaalanı'nda bir grup taraftar karşıladı ve sevgi gösterisinde bulundu. Kafile daha sonra otobüs ile kamp yapacağı Arnhem kenti yakınlarındaki Doorwerth kasabasına hareket etti. 

Galatasaray Günlüğü 

Conceicao geliyor 
SARI - Kırmızılı takımın kesin olarak anlaşmaya vardığı Brezilyalı oyuncu Flavio Conceicao'nun yarın İstanbul'a geleceği bildirildi. Futbol Şubesi sorumlularından Fatih Gökşen, Conceicao'nun, Madrid'den, Barcelona aktarmalı olarak saat 17.15'te Atatürk Havalimanı'na ineceğini belirtti. Gökşen, Conceicao'nun, yapılacak sağlık kontrollerinin ardından Hollanda kampına katılacağını söyledi. 

Kaleye gurbetçi aday 
HOLLANDA kampına sadece kaleci Aykut'la giden Galatasaray'da yedek kaleci sorununa çözüm geliyor. Avusturya 2. Ligi takımlarından Austurıa Lustenau takımında yer alan Ramazan Özcan'ı transfer etmek için çalışmalarını sürdüren Cim - Bom gurbetçi oyuncuyu kampa yetiştirmeye çalışıyor. 20 yaşındaki Ramazan Özcan bu yıl 25 maçta takımının kalesini korudu. 

Gallardo şampiyon 
CİM - BOM'UN transferi için büyük çaba harcadığı Arjantinli yıldız Gallardo'nun takımı River Plate ligi şampiyon olarak bitirdi. Gallardo 1-1 biten Atletico Rafaela maçında takımın tek golünü atarken, Boca Juniors'un San Lorenzo deplasmanında aldığı yenilgi sonrası River Plate mutlu sona ulaştı. Bu arada Galatasaraylı taraftarlar, "Gallardo'nun geleceğine inanıyor musunuz " anketine yüzde 60.1 "evet" yanıtını verdiler. 





</TEXT>
</DOC>
