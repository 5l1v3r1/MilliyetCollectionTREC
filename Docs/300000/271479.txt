<DOC>
<DOCNO> 271479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur33.html </URL>
<DATE> 2004/09/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Erdoğan Kimse velilerimizi, okullara para vermeye mecbur etmesin 
</HEADLINE>
<TEXT>

     Ali Rıza Doğan - Ali Bayaslan AA 

Başbakan Recep Tayyip Erdoğan, hiç kimsenin velileri, öğrencileri devlet okullarında para vermeye mecbur etmemesini istedi. 
     Erdoğan, 2004-2005 Eğitim-Öğretim yılının açılışı dolayısıyla Şanlıurfa'da 2002 Vakıflar İlköğretim Okulu'nda düzenlenen törene katıldı. 
     Başbakan Erdoğan, burada yaptığı konuşmada, 2004-2005 eğitim- öğretim yılının açılışı dolayısıyla ''Peygamberler Şehri'' Şanlıurfa'da olmaktan duyduğu mutluluğu dile getirdi. 
     Türkiye'nin çocuklarının dağarcıklarına girecek her yeni bilgiyle büyüyeceğini, zenginleşeceğini ve ilerleyeceğini bildiğini ifade eden Erdoğan, bilgi çağının başdöndürücü dünyasında ülke ve millet olarak varolabilmek için her şeyden önce eğitime, büyük bir atılıma ihtiyaç olduğunu söyledi. 
     Erdoğan, Türkiye'nin geleceğine, gelecek nesillere karşı sorumluluğun gereklerini yerine getirmenin gayreti içinde geçen yıl ''Eğitime Yüzde 100 Destek'' kampanyası başlatıldığını anımsatarak, bu yıl da ''Haydi Kızlar Okula'' kampanyası ile Türkiye'de okuma yazma bilmeyen kişi kalmamasını istediklerini anlattı. Erdoğan, şunları kaydetti 
     ''Bu coşku ve mutluluk bizim kalplerimizi nasıl dolduruyorsa, şu anda ülkemizin dört bir yanında bulunan okullarda bulunan yaklaşık 14 milyon öğrencimiz ve 550 bine yakın öğretmenimizin de kalbini doldurmaktadır. Bugün hepimiz heyecanlıyız, mutluyuz. Çünkü, ülkemizin çocuklarını, bugünün ve geleceğin bilgisiyle donatacağımız yeni bir eğitim-öğretim yılına başlıyoruz. Heyecanlıyız, çünkü, Türkiye, güçlü ve kalkınmış geleceğine doğru bir adım yaklaşmaya hazırlanıyor. Eksikliklerimizin, aksaklıklarımızın çokluğu karşısında yılgınlığa kapılmıyoruz. Başımızı kuma gömmüyor, aksine eğitimimizi kısa zamanda çağdaş bir yapıya kavuşturmanın hazırlıklarını yapıyoruz. Bu çerçevede birçok adım attık. Biliniz ki, kararlılıkla, ısrarla ve belli bir konsensüs içinde yeni adımlar atmaktan da geri durmayacağız. 
     Tarihimizde bu yıl ilk defa milli eğitime ayrılan pay birinci sırada yerini almıştır. Bundan sonra da bu süreç iktidarımız döneminde konumunu koruyacaktır. Güçlendikçe eğitimi, sağlığı ve altyapı yatırımlarını daha da güçlendireceğiz. Çocuklarımızı, dünya standartlarında eğiteceğiz. Çağın bilgisiyle donatacağız. En ileri teknolojilerle tanıştıracağız. Bizi dimdik ayakta tutacak, bugüne kadar dünyaya kudretini defalarca göstermiş olan savunmamızı daha da aşılmaz kılacak olan güç bu güçtür.'' 
     
     ''KOLAY DEĞİL'' 
     Türkiye'nin şu anda çağın ihtiyaçlarına tamamıyla cevap veren donanımı, imkanları ve muhtevası tamamlanmış bir eğitim sistemine sahip olduğunu söylemenin zor olduğunu ifade eden Erdoğan, Türkiye'nin yıllardır ezbercilikten uzak, düşünmeye, incelemeye ve üretmeye öncelik veren bir eğitim sistemine ihtiyaç duyduğunu anlattı. 
     Bir yandan 14 milyon öğrenciye eğitim verirken bir yandan da okulların her türlü eksikliklerini giderme ve eğitim sistemini yenileme çalışmalarının sürdürülmesinin kolay olmadığını dile getiren Erdoğan, ''Her şeyi bir anda değiştirmek, yılların ihmalinin açtığı gedikleri kısa bir zamanda kapamak da mümkün değildir. Bu konuda çok önemli adımlar attık ve devam edeceğiz'' dedi. 
     Erdoğan, hükümet olarak ülkenin geleceği için eğitimin ne kadar hayati bir yere sahip olduğunun bilinci içinde olduklarını belirtti. 
     Çocukları bilgi çağına hazırlayacak, geleceğe taşıyacak ve çağdaş hedeflere ulaştıracak bu birikimi, donanımı ve imkanları mutlaka sağlayacaklarını söyleyen Erdoğan, bu amaçla yeni bir ilköğretim müfredatı hazırlandığını anımsattı. 
     Şanlıurfa'dan tüm Türkiye'ye seslenen Erdoğan, ''Lütfen okullarda aile birliklerine herhangi bir taleple para vermeyiniz. Bu tür talepler karşısında kaymakamlarımız, valilerimiz gereğini yapacaktır. Okul müdürlerimiz, bu konulardaki sıkıntılarda kaymakamlarımız ve valilerimizle irtibat kurarak, sıkıntıları gidermenin yoluna gitsinler. Hiç kimse velilerimizi, öğrencilerimizi, devlet okullarında para vermeye mecbur etmesin. Bunların takipçisi olacağız'' diye konuştu. 
     
     ''YENİ MÜFREDAT GELECEK YIL BÜTÜN OKULLARDA'' 
     Bu yıl hazırlanan yeni müfredatın Ankara, İstanbul, İzmir, Kocaeli, Diyarbakır, Hatay, Samsun, Bolu ve Van'daki bazı pilot okullarda uygulanacağını belirten Erdoğan, bu uygulamanın sonuçlarının ilgili kurum ve kuruluşların katkılarıyla daha da geliştirileceğini ve yeni müfredatın önümüzdeki yıldan itibaren bütün okullarda okutulmaya başlanacağını kaydetti. 
     Erdoğan, bu çalışmanın amacının, geniş bir katılım sağlayarak iyi birey, iyi insan ve iyi vatandaş temeline oturmuş bir müfredat oluşturabilmek, eğitime bugünün ihtiyaçlarına cevap verecek bir seviye kazandırmak olduğunu ifade etti. 
     Başbakan Erdoğan, şöyle konuştu 
     ''Çünkü, çocuklarımıza eleştirel düşünme, problem çözme, çok yönlü düşünebilme, girişimcilik, bilgi ve iletişim teknolojilerine hakimiyet, Türkçe'yi doğru ve güzel kullanma gibi becerileri kazandırmak zorunda olduğumuza inanıyoruz. Böyle bir eğitim anlayışına sahip olmadan ülkemizin kalkınabileceğine, gelişebileceğine inancımız yoktur.'' 2004-2005 eğitim-öğretim yılına başlarken, geçen yıl olduğu gibi bazı hedefler koyarak işe başladıklarını ifade eden Erdoğan, bu yıl da ilköğretim öğrencilerinin Türkiye'nin dört bir yanında kitaplarını sıralarının üzerinde ücretsiz olarak bulduklarını söyledi. 
     Erdoğan, sınıf mevcutlarını en kısa zamanda 30'a indirmek ve tekli eğitim-öğretime geçmenin de en önemli hedeflerinden biri olduğunu anlatarak, bu konuda sonuç alabilmek için çok beklenilmeyeceğini kaydetti. 
     Bütçenin birinci sırasında Milli Eğitim'in yerini aldığını belirten Erdoğan, 2005 yılı sonunda internet ağının Türkiye'de yer almadığı ilköğretim okulu kalmayacağını, bu imkanı 40 bin okula daha götürmeyi hedeflediklerini bildirdi. 
     
     ''EL ELE VERELİM, DAYANIŞMA İÇİNDE OLALIM'' 
     Başbakan Erdoğan, konuşmasını şöyle sürdürdü 
     ''Haydi Kızlar Okula kampanyamızda geçen yıl kaydadeğer mesafeler kaydettik. 40 bin kızımızı eğitime kavuşturduk. Öğretmenim İlköğretim Okulu'nu eşim, Milli Eğitim Bakanımız ve eşleri açacaklar. Katkısı olan tüm öğretmenlerimizi huzurlarınızda kutluyorum. Alkışlıyorum, tebrik ediyorum. Bu okul çok anlamlı olacak. Bu okulun, tanımı da tarihe farklı geçecek. Çünkü, öğretmenlerimizin hangi koşullar altında yavrularımızı yetiştirdiklerini biliyoruz. Ama buna rağmen onların bu katkısı çok anlamlıdır. 
     Bu sene, 640 bin kızımızın en az yarısını en kısa zamanda okullara döndürmenin gayreti içinde olmalıyız. Anneler, babalar, komşular, dostlar, sevgili vatandaşlarım, sizlere sesleniyorum 
     Kızlarımızı eğitim-öğretim hayatından mahrum bırakmayalım. El ele verelim, dayanışma içerisinde olalım. Bunu gerçekleştirelim. Ne dinimizde ne örfümüzde yeri olan bu bağnazca, cahilce tutumdan anne ve babaları vazgeçmeye çağırıyorum. Bütün çocuklarımızı ayrım yapmaksızın okullara gönderiniz. Unutmayın, onlar bu ülkenin yarınları, geleceğin anne ve babalarıdır. Eğitimsiz kalmış her bir evladımız bu ülke için bir kayıptır. Gelin, onları kazanalım, toplumumuzun geleceğini hazırlayalım.'' Erdoğan, Türkiye Cumhuriyeti'nin Kurucusu, Büyük Önder Mustafa Kemal Atatürk'ün ''Öğretmenler, gelecek nesiller sizin eseriniz olacaktır'' sözünü anımsatarak, her anne ve babanın da bir öğretmen olmanın gayreti içinde olması gerektiğini ifade etti. 
     ''Kızlarımızı başlarımıza taç yapalım. En iyi imkanlarda eğitimlerini almalarına, kendileri için yeni değerler üretmelerine ve bu ülkeye yararlı çocuklar yetiştirmelerine vesile olalım'' diyen Erdoğan, ülkenin yetişmiş insana ihtiyacı olduğunu söyledi. 
     
     ELİ ÖPÜLECEK 3 İNSAN... 
     Erdoğan, konuşmasında öğretmenlere de şöyle seslendi 
     ''Sizlerin çocuklarımızı eğitmek, bilgiyle donatmak ve yarınlara hazırlamak konusunda ne kadar fedakarca hizmet yaptığınızı biliyorum. Geleceğimiz sizlere emanettir. İnanıyorum ki, çocuklarımızı bir anne-baba şefkati içerisinde ele alacak, o şekilde yoğuracaksınız. Benim değerli öğretmenlerimden bir ricam var. Ne olur, çocuklarımızı bu şefkatten mahrum edecek dövmelere artık pek yer vermeyelim. Bunun, dünya eğitiminde de yeri kalmadı. İnanıyorum ki, sizler bu psikolojik donanıma, formasyona zaten sahipsiniz. Bununla da nesiller daha özgüvenli olarak yarınlara hazırlanacaktır. Eksiklikler ve aksaklıklar var. Yavaş yavaş bunlar giderilecek, bundan şüpheniz olmasın. Siz, bu ülkeye yetiştirdiğiniz her yararlı insanla ister Cumhurbaşkanı ister Başbakan isterse bakan olsun hepsinin elini öpeceği 3 insan olur. Öğretmeni, annesi ve babası... Bunun dışında kimsenin elini öpmemelidir, öpmeyecektir. Sakın ha, bu üçlünün dışında el ayak öpmeyin. Bizim kültürümüzde asla böyle bir şey de yoktur.'' Başbakan Erdoğan, öğretmenlere verilen eğitim-öğretim ödeneğinin 250 milyon liradan 350 milyon liraya çıkarıldığını anımsatarak, 15 Eylül'den itibaren bu paranın ödenmeye başlanacağını söyledi. 
     
     ÖĞRENCİLERE ÖĞÜTLER 
     Erdoğan, konuşmasını şu sözlerle tamamladı 
     ''Sevgili öğrenciler, dünya, yeni bir çağa, bilgi çağına adım atmış bulunuyor. Burada yerimizi almak, ülkemizi ilerilere taşımak için çok çalışmamız, çok üretmemiz gerekiyor. Aklınızı, kalbinizi ve emeğinizi bu ülke için kullanmanız gerekiyor. Bu ülkeyi güçlü ve müreffeh bir geleceğe taşıyacak olan sizlersiniz. Ülkemizi ve milletimizi seviniz. Milletimize hizmet etmeyi en temel göreviniz olarak görünüz. Biliyorum, başaracaksınız. Ama, başarmak için önce inanmak gerekiyor. Başarıya inanacaksınız. Size, 4 şeyi tavsiye ediyorum. İyi okuyun, okuduğunuzu düşünün, düşündüğünüzü uygulayın, uyguladığınızı neticelendirin.'' Erdoğan yeni ders yılının başarılarla geçmesi temennisinde bulunarak, ''Haydi Kızlar Okula'' kampanyasına destek verenlere teşekkür etti. 
     Törenin sonunda, ''Çağdaş Türkiye'nin Çağdaş Kızları'' projesi kapsamında 3 öğrenciye burs belgeleri verildi. 
     Öğrencilerden Berivan Demir, birkaç yıl önce Doğu kızlarının karanlıklar içinde olduğunu, birçoğunun eğitimine devam edemediğini ifade ederek, ''Hepimizin dilinde aynı türkü vardı. Ben okumak istiyorum...'' dedi. 
     Burs belgelerinin verilmesi sırasında Emine Erdoğan ise kızların ve kadınların eğitimini erkeklerden daha çok önemsediğini belirterek, ''Yarınımızı kuracak olan çocuklarımızı yetiştiren kadınlarımızdır. Erkeklerden daha çok önemsiyor ve 'Haydi kızlar okula' diyorum'' dedi. 
     Başbakan Erdoğan, daha sonra törenin düzenlendiği 2002 Vakıflar İlköğretim Okulu'nu gezdi ve öğrencilerle sohbet etti. 
     Başbakan Erdoğan'ın konuşması sırasında başörtülü 3 kişi ''Atılmak için mi haydi okula'' yazılı döviz açtılar. Korumalar, duruma müdahale ederek, bu kişileri tören alanı dışına çıkardı. 
     
</TEXT>
</DOC>
