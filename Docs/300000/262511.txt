<DOC>
<DOCNO> 262511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur21.html </URL>
<DATE> 2004/08/11/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
"Tam kusurlu" eşin boşanması kolay değil... 
</HEADLINE>
<TEXT>

     Yargıtay, ''sadakatsiz ve karısını döven'' kocanın, belirli şartlarda boşanma isteyebileceğine hükmetti. 
     Gerekçede, boşanmaya karar verilebilmesi için davalının az da olsa kusurunun varlığı ve bunun belirlenmesi gerektiği, az kusurlu eş istemezse boşanmaya karar verilemeyeceği belirtildi. 
     AA muhabirinin aldığı bilgiye göre, Yargıtay 2. Hukuk Dairesi, bu kararı, bir boşanma davasının temyiz incelemesini yaparken verdi. 
     Kararda, davanın, evlilik birliğinin temelinden sarsılması nedenine dayanılarak açıldığı belirtilerek, toplanan delillere göre, boşanmaya yol açan olaylarda karısını döven ve sadakatsiz davranışları bulunan davacı kocanın, ''tam kusurlu'' olduğu ve anlaşmalı boşanma koşullarının oluşmadığı kaydedildi. 
     Türk Medeni Kanunu'nun 166. maddesini, ''tamamen kusurlu eşin de dava açabileceği ve yararına boşanma hükmü elde edebileceği'' biçiminde yorumlamamak ve değerlendirmemek gerektiğine işaret edilen kararda, şöyle devam edildi 
     ''Çünkü böyle bir düşünce, kimsenin kendi eylemine ve tamamen kendi kusuruna dayanarak bir hak elde edemeyeceği yönündeki temel hukuk ilkesine aykırı düşer. Diğer taraftan yine böyle bir düşünce, tek taraflı irade ile sistemimize aykırı bir boşanma olgusunu ortaya çıkarır. 
     Boşanmayı elde etmek isteyen kişi, karşı tarafın hiçbir eylem ve davranışı söz konusu olmadan, evlilik birliğini devamı beklenmeyecek derecede temelinden sarsar, sonra da madem ki birlik artık sarsılmış diyerek boşanma doğrultusunda hüküm kurulmasını talep edebilir. Öyle ise Türk Medeni Kanunu'nun 166. maddesine göre, boşanmayı isteyebilmek için tamamen kusursuz ya da az kusurlu olmaya gerek olmayıp, daha fazla kusurlu bulunan tarafın dahi dava hakkı bulunmakla beraber, boşanmaya karar verilebilmesi için davalının az da olsa kusurunun varlığı ve bunun belirlenmesi kaçınılmazdır.'' Az kusurlu eş boşanmaya karşı çıkarsa bu halin tespitinin dahi tek başına boşanma kararı verilebilmesi için yeterli olamayacağı belirtilen kararda, ''Az kusurlu eşin karşı çıkması hakkın kötüye kullanılması niteliğinde olmalı, eş ve çocuklar için korunmaya değer bir yararın kalmadığı anlaşılmalıdır'' denildi. 
     Mevcut olaylara göre, evlilik birliğinin devamı eşlerden beklenmeyecek derecede temelinden sarsıldığı belirtilen kararda, şunlar kaydedildi 
     ''Ne var ki bu sonuca ulaşılması tamamen davacının tutum ve davranışlarından kaynaklanmış olup, davalıya atfı mümkün hiçbir kusur gerçekleşmemiştir. Bu durumda açıklanan nedenle isteğin reddi gerekirken yasa hükümlerinin yorumunda yanılgıya düşülerek boşanmaya karar verilmesi usul ve kanuna aykırıdır.'' 
     
</TEXT>
</DOC>
