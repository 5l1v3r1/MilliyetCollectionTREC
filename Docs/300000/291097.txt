<DOC>
<DOCNO> 291097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko24.html </URL>
<DATE> 2004/11/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Çağlayan Önemli olan ekonomideki kırılganlıkların krize dönüşmemesi 
</HEADLINE>
<TEXT>

     Türk ekonomisinde kırılganlıklar bulunup bulunmadığına ilişkin tartışmalar devam ederken, bu konuda Ankara Sanayi Odası ASO Başkanı Çağlayan ile Ankara Ticaret Odası ATO Başkanı Aygün, dikkatli olmak gerektiğini ifade ettiler. 
     ASO Başkanı Zafer Çağlayan, Türk ekonomisinde kırılganlıklar bulunduğunu ancak, buna rağmen ekonomide herhangi bir kriz ortamının mevcut olmadığını belirtirken, ATO Başkanı Sinan Aygün, ekonomideki kırılganlıklar devam ederken, cari açık, Türkiye'deki sıcak para olgusu ve bu paranın yurtdışına çıkması halinde içeride neler yaşanacağının şimdiden düşünülmesi gerektiğini söyledi. 
     ASO Başkanı Zafer Çağlayan, ekonomide kırılganlıkların her zaman mevcut olduğunu ancak, kırılganlık ile krizi birbirinden ayırmak gerektiğini söyledi. Çağlayan, ''şu anda ekonomik anlamda Türkiye'yi krize sokacak hiçbir emare, hiçbir işaret yok'' dedi. 
     Ekonomide kırılganlığın her zaman için mevcut olduğunu belirten Çağlayan, bu kırılganlığa neden olarak, Türkiye'nin, yarıya yakın kısmı döviz cinsinden olmak üzere yaklaşık 210-220 milyar dolar borcunu, sosyal güvenlik sistemindeki 22 katrilyon liralık açığı ve borçlarının GSMH'ya oranının Maastricht kriterlerinin üstünde bulunmasını gösterdi. Çağlayan şöyle dedi 
     ''Yani ekonomide birkaç tane problem var. Birincisi Türkiye'nin borç yapısı, borç miktarı ve bunun reel faizlerinin yüksek olması. İkincisi ise sosyal güvenlik sistemi açıklarının anormal bir şekilde yükselmiş olması. 
     Bunları şöyle değerlendirmek lazım. Rehavete düşecek kadar lüksümüz yok. Veya sırtımızı böyle duvara dayayıp derin nefes alacak şekilde bir durumumuz söz konusu değil. Türkiye zorlu bir dönemden geçiyor. Bu zorlu dönemden geçerken 2005 yılı ile ilgili kurmuş olduğu hedefler var. Bu hedefler içerisinde enflasyonun yüzde 8'lere düşecek olması son derece önemli. Ben şunu söylüyorum, yüzde 8 enflasyon hedefi aslında kolay bir hedef değil. Derin nefes alacak kadar rahat bir durumda değiliz. Ama çok kötü durumda da değiliz.'' 
     
     ''TÜRKİYE'DE HERHANGİ BİR KRİZ ORTAMI MEVCUT DEĞİL'' 
     Türk ekonomisinde kırılganlıklar var. Ama önemli olan bu kırılganlıkların krize dönüşmemesi ve bu kırılganlıkta krize dönüşecek gibi gözükmüyor. Kırılganlıkların krize dönüşeceğini kesinlikle sanmıyorum. Türkiye'de herhangi bir kriz ortamı mevcut değil. Ama bu kırılganlıkları azaltmanın yolu Türkiye'nin bir an önce borç dengesini sağlayacak yapısal reformları yapması.'' Cari açık konusundaki görüşlerini de açıklayan Çağlayan, cari açığın miktarından ziyade bu açığın finansman şeklinden korkulması gerektiğini söyledi. Çağlayan bu sorunun ise ihracatın artırılması ve Türkiye'ye yabancı sermaye yatırımlarının çekilmesi ile çözümlenebileceğini söyledi. 
     
     ATO BAŞKANI AYGÜN 
     ATO Başkanı Sinan Aygün de, 1994, 2000 ile 2001 krizlerinin döviz ihtiyacından kaynaklandığını belirterek, Türkiye'nin cari açığının şu anda 11-11.5 milyar dolar civarında olduğuna dikkati çekti. Aygün, şöyle dedi 
     ''Şu anda Türkiye'den bir döviz çıktısı yok. Türkiye'ye giren 22 milyar dolar sıcak parayla cari açık kapanıyor. Merkez Bankası'nın döviz rezervleri 35 milyar dolar olmuş. Türkiye bu cari açığı sıcak para ile kapatıyor. Sıcak para yerine Türkiye'ye yatırım sermayesi girmiş olsaydı bu sıkıntıyı yaşamazdık. 
     Yine önemli olan borcun sürdürülebilir olması görüşüne hiç katılmıyorum. Niye biz borcun sürdürülebilirliğine bakalım Borcu ödeyelim bitsin. Niye cari açığı biz bu şekilde kullanalım Cari açığı ancak ihracatı arttırarak kapatabiliriz. 
     Türk ekonomisinde kırılganlıklar var. Bu bir krize dönüşebilir mi Bunu söyleyebilmek zor. Ekonominin o zamanki durumu ile ülkenin içinde bulunduğu şartlara bakmak lazım. Ancak, bu cari açık daha ne kadar devam edecek, bu kadar sıcak para girişi var bu para çıkarsa ne olur Bunları düşünmek lazım.'' 
     
</TEXT>
</DOC>
