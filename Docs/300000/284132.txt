<DOC>
<DOCNO> 284132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur05.html </URL>
<DATE> 2004/10/28/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Kasa boş çıkınca tehditle para istediler 
</HEADLINE>
<TEXT>

     Ramazan ÇETİN DHA 

DENİZLİ'de çaldıkları kasanın boş çıkmasına sinirlenen iki hırsız, işyerinin satış müdüründen tehditle para isteyince jandarma tarafından yakalandı. 35 yaşındaki Mustafa İnci ile arkadaşı 31 yaşındaki İshak Can Urfalı çıkarıldıkları mahkemece tutuklandı. 
     Denizli'nin Gümüşler Beldesi'nde Söz Oto adlı şirketten bir süre önce ayrılan Mustafa İnci, eski işyerini soymaya karar verdi. İnci, müzik enstrümanları satışı yapan arkadaşı İshak Can Urfalı ile soygun planı yaptı. Geçen ay, Söz Oto'ya giren iki hırsız, işyerinde bulanan kasayı kazmayla parçalayarak açtı. Gece saatlerce uğraşarak açtıkları kasanın boş olduğunu gören iki hırsız şaşkına döndü. 
     İşyerinden elleri boş ayrılan iki hırsız, izledikleri dizilerden etkilenerek bu kez elefon tehdidiyle para isteme planını uygulamaya koydu. İki arkadaş, Söz Oto Satış Müdürü Hüseyin Sabuncuoğlu'nu telefonla arayarak hayatının tehlikede olduğunu söyleyip 35 bin euro istedi. 
     Sabuncuoğlu, olayı İl Jandarma Komutanlığı'na bildirdi. İki hırsız farklı telefon kulübelerinden Söz Oto'yu defalarca arayıp Sabuncuoğlu'na tehditlerini sürdürdü. 
     Tüm tehditlere rağmen parayı alamayan iki hırsız, daha sonra bir kağıda parmak izleri çizip ortasına kan damlattı. Adı açıklanmayan yasadışı bir örgüt adına 35 bin euro istediklerini tekrarlayan Mustafa İnci ve İshak Can Urfalı, zarfa ayrıca 7.65 milimetre çapında bir de mermi koyup Sabuncuoğlu'na gönderdi. 
     Söz Oto'ya ulaşan tehdit mektubunu inceleyen jandarma istihbarat ekipleri terör ihtimali üzerine soruşturmayı derinleştirdi ve şirketin telefonlarını dinlemeye aldı. İnci ve Urfalı geçen hafta bir telefon kulübesinden Sabuncuoğlu'nu arayıp tekrar tehdit edince jandarma telefon kulübesinin yerini belirledi. İki zanlı, İl Halk Kütüphanesi'nin önündeki telefon kulübesinde suçüstü yakalandı. 
     Gözaltına alınan Mustafa İnci ve İshak Can Urfalı, tehditle para istediklerini ve kasayı parçaladıklarını itiraf etti. Mahkemeye çıkarılan İnci ve Urfalı tutuklandı. 
     Tehditle para sızdırmak isteyenlerden Mustafa İnci'nin daha önce firmada çalışmış olması Söz Oto çalışanlarını şaşırttı. 
     
</TEXT>
</DOC>
