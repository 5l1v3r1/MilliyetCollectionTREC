<DOC>
<DOCNO> 269221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonsiy05.html </URL>
<DATE> 2004/09/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Aksu Türk rehine kurtarma timleri, dünyanın sayılı timlerinden... 
</HEADLINE>
<TEXT>

     İçişleri Bakanı Abdülkadir Aksu, Türk rehine kurtarma timlerinin, dünyanın sayılı timlerinden olduğunu söyledi. 
     Abant'da, 40 yıl önce mezun olduğu Diyarbakır Ziya Gökalp Lisesi mezunlarıyla biraraya gelen Bakan Aksu, AA muhabirine yaptığı açıklamada, Rusya'daki rehine kurtarma operasyonuna değinerek, ''Bu olay, rehine kurtarma timlerinin ve terörle mücadelede uluslararası işbirliğinin önemini ortaya koydu'' dedi. 
     İçişleri Bakanlığı yaptığı dönemlerde özel hareket timlerinin eğitilmesine büyük önem verdiklerini ve özel harekat personelinin bir bölümünü yurtdışına gönderdiklerini hatırlatan Aksu, şöyle konuştu 
     ''Yurtdışında eğitim alan arkadaşlarımız, kendi arkadaşlarını eğitti ve o dönemde bizim özel timlerimiz, İstanbul'da yaşanan bir olayda, bir terörist tarafından rehin alınan çocuğu, başarılı bir şekilde kurtardı. Rehine kurtarma operasyonlarında, bana göre önemli olan insan hayatı. Türk rehine kurtarma timleri, dünyanın sayılı timlerinden. Mevcut timlerimiz, her anlamda yeterli durumda.'' Bakan Aksu, Abant'ta tatil yapan eşi, torunu ve lise arkadaşları ile basın mensuplarına poz verdi. 
     
</TEXT>
</DOC>
