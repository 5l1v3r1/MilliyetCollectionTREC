<DOC>
<DOCNO> 295124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun26.html </URL>
<DATE> 2004/12/06/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Fini Türkiye'yi AB'ye almazsak İslam köktendiciliğine teslim ederiz 
</HEADLINE>
<TEXT>

     İtalya Dışişleri Bakanı Gianfranco Fini, temkinli bir yaklaşımla da olsa Türkiye'nin Avrupa Birliği'ne dahil edilmesinden yana olduğunu söyledi. 
     Fini, aksi takdirde Türkiye'nin ''İslam köktendinciliği''ne teslim edilmiş olacağını ileri sürerek, ''Türkiye'nin AB'ye girişinin beraberinde getirecekleri konusunda kaygılanmadan önce, AB'ye girmemesinin beraberinde getirebileceklerini düşünmeye çalışalım. Bu ülkeyi İslam köktenciliğine teslim etmiş oluruz'' dedi. 
     Fini'nin bu görüşlerini, Wall Street Journal'a verdiği özel demeçte dile getirdiği bildirildi. 
     Bugünkü İtalyan haber ajanslarında yer alan haberlere göre, Fini, Irak konusunda yaptığı değerlendirmede ise Bağdat yönetimi tarafından ülkede istikrar sağlanana dek İtalyan askerlerinin geri çekmek gibi bir düşünce taşımadıklarını da kaydetti. 
     Fini, ''İtalya, Irak'ta seçimler neticesinde yeni bir hükümet oluşturulana ve ülkede istikrar garanti altına alınana dek, bölgede asker bulundurmaya devam edecek. Uluslarası meşruiyeti de olan ilk Irak hükümetinin teşkil edilmesi ve bu hükümetin güvence altına alınması sonrasında, 2005'te de İtalyan askerleri bölgedeki görevlerini sürdürecekler'' dedi. 
     Fini, ABD'nin Irak politikasının İtalya tarafından güçlü bir şekilde desteklendiğine işaret ederek, ''Verdiğimiz bu destek, ülkemizin uluslararası kredibilitesini de artırmıştır'' diye konuştu. 
     Fini, İtalya Başbakanı Silvio Berlusconi'nin ABD Başkanı George Bush ve İngiltere Başbakanı Tony Blair ile ''şahsi ilişkileri''nin de güçlü olduğuna dikkati çekmesinin ardından, sözlerini şöyle sürdürdü 
     ''ABD ve İngiltere nezdinde kredibilite sahibi olmamız, görüş dile getirdiğimizde bize kulak verilmesi anlamına gelmektedir. Bu da büyük bir avantajdır.'' Berlusconi'nin Rusya Devlet Başkanı Vladimir Putin ile de şahsi ilişkileri geliştirmeyi başardığına işaret eden Fini, ''İtalya, AB üyesi ülkeler arasında, Rusya ile ilişkileri en iyi düzeyde olan ülkedir'' dedi. 
     
</TEXT>
</DOC>
