<DOC>
<DOCNO> 251556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/siyaset/siy05.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler harika ev sahipliği yaptı 
</HEADLINE>
<TEXT>


DIŞ HABERLER SERVİSİ 


Türkiye, NATO Zirvesi nedeniyle dünyanın gündemindeydi. Dünya medyasında yer alan yorumlarda, toplantının yapıldığı İstanbul'un stratejik konumu üzerinde duruldu. İngiltere Başbakanı Tony Blair, Financial Times gazetesi için yazdığı makalede, kıtalar arasındaki bir geçiş yolu olan İstanbul'un, NATO'nun yeni ortaklık projelerine ilişkin yeni stratejilerin belirlenmesine son derece uygun olduğunu kaydetti. 

Haritadaki yerini aldı 
İngiliz haber kanalı BBC, zirve nedeniyle alınan yoğun güvenlik önlemlerine dikkat çekerken, halkın yine de hayatlarının kısıtlanmasına yol açan zirveye lanet yağdırmadığını vurguladı. BBC İstanbul Temsilcisi Jonny Dymond, bunun nedenlerinden birinin Türklerin harika ev sahipleri olması, ikincisinin de dünyanın gözünün İstanbul'un üzerinde olmasından duyulan gurur olduğunu söyledi. Bu sayede İstanbul ve Türkiye'nin dünyadaki yerinin de teyit edileceğini düşünüyorlar" dedi. Reuters haber ajansı da, "NATO liderleri, Avrupa ile Ortadoğu'nun geçiş yolunda buluştu" dedi. 

ABD - Türkiye yeniden 
ABD gazeteleri, iki ülke arasında Irak savaşı nedeniyle yaşanan görüş ayrılıklarının, Başkan George Bush'un Türkiye ziyaretiyle geride kaldığını bildirdiler. New York Times, geçen yıl Amerikan askerlerine topraklarını açmamasına rağmen, Bush'un Türk liderlerine, Türkiye'nin yeniden ABD'nin iyi bir dostu olduğu konusunda güvence verdiğini belirtti. Washington Post da, Bush'un, zirveyi, "NATO'nun tek Müslüman üyesi olan Türkiye'deki laik demokrasiyi, Irak ve büyük Ortadoğu'ya bir örnek olarak göstermek için" kullanacağını bildirdi. 


</TEXT>
</DOC>
