<DOC>
<DOCNO> 279521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur23.html </URL>
<DATE> 2004/10/12/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
6 yaşındaki çocuğa tecavüz edip öldüren kişiye müebbet hapis 
</HEADLINE>
<TEXT>

     Gaziantep'te, Kurban Bayramı'nın 3. günü evinden ekmek almaya çıkıp kaybolan ve 3 gün sonra çöp bidonunda cesedi bulunan E.H'yi tecavüz ettikten sonra öldürdüğü iddiasıyla yargılanan Yusuf Almaz'a ağırlaştırılmış müebbet hapis ve 1 yıl 6 ay hücre cezası verildi. 
     Gaziantep 2. Ağır Ceza Mahkemesi'nde görülen duruşmaya, öldürülen E.H'nin yakınları katılmazken, sanık Yusuf Almaz katıldı. 
     Mahkeme heyetinin, dava dosyasının karar aşamasına geldiğini belirterek, sanıktan son savunmasını yapmasını istemesi üzerine söz alan Almaz, suçlamaları kabul etmediğini belirterek, ''E.H'ye ben tecavüz edip öldürmedim. Bu olayla ilgili tüm suçlamaları reddediyorum. Olayla ilgim yok. Suçlu değilim'' diye konuştu. 
     Mahkeme heyeti, 15 dakikalık aranın ardından, davayla ilgili yeterli delillerin toplandığı kanaatine vararak, Almaz'ın, Türk Ceza Kanunu'nun TCK ilgili maddeleri gereğince, ağırlaştırılmış müebbet hapis ve 1 yıl 6 ay geceli gündüzlü hücre cezasına çarptırılmasına karar verdi. 
     Gaziantep'in İsmetpaşa Mahallesi'nde, 3 Şubat 2004 günü, babasıyla birlikte ekmek almak için evinden ayrılan 6 yaşındaki E.H, kaybolmuştu. 
     E.H'nin cesedi, 3 gün sonra, bir çöp bidonunda, belediye görevlilerince bulunmuştu. Polisin mahalledeki esnaftan aldığı parmak izi sonucunda Yusuf Almaz cinayet zanlısı olarak gözaltına alınmış, Almaz, Emniyet Müdürlüğü'nde verdiği ifadede E.H'ye tecavüz ettiğini, daha sonra boğarak öldürdüğünü itiraf etmişti. 
     Yusuf Almaz hakkında Cumhuriyet Başsavcılığı'nca, TCK'nin ilgili maddeleri gereğince müebbet ağır hapis istemiyle dava açılmıştı. 
     
</TEXT>
</DOC>
