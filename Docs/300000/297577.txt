<DOC>
<DOCNO> 297577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko45.html </URL>
<DATE> 2004/12/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bütçe kuralını çiğneyen Almanya ve Fransa'ya AB'den ceza yok 
</HEADLINE>
<TEXT>

     Avrupa Birliği, bütçe kurallarını ihlal eden Almanya ve Fransa'ya karşı disiplin önlemleri uygulamaktan vazgeçti. 
     Avrupa Konseyi'nin parasal işlerden sorumlu üyesi Joaquin Almunia, iki ülkenin bütçe açıklarını 2005 yılında AB tarafından belirlenen tavanın altına çekecekleri sözüne güvenerek, disiplin önlemlerinin durdurulduğunu bildirdi. 
     Bununla birlikte, AB'nin en yüksek yürütme organı Avrupa Komisyonu'nun Almanya ve Fransa'nın bütçe durumlarını yakından izlemeye devam edeceği vurgulandı. 
     Konuyla ilgili Konsey açıklamasında, söz konusu iki ülkenin ''bütçe durumunun kırılganlığının sürdüğü'' belirtilerek, ''bu durum düzeltici önlemlerle giderilmediği takdirde Konsey'in bakanlar kuruluna bütçe denetimini güçlendirme tavsiyesinde bulunmak zorunda kalacağı'' ifade edildi. 
     AB'nin en etkili üyeleri olan Almanya ve Fransa'nın Birlik tarafından izin verilen en yüksek sınır olan Gayri Safi Yurtiçi Hasıla'nın GSYİH yüzde 3'ünün üzerinde bütçe açığı vermiş olmaları, birliğin güvenilirliği hakkında kuşku uyandırıyor. 
     AB'nin bütçe kurallarının ihlali durumunda öngördüğü yaptırımlar, AB maliye bakanlarının ortak engellemesiyle karşılaşmış ve konu Avrupa Adalet Divanı'na götürülmüştü. Adalet Divanı'nın engellemeye karşı hüküm vermesine karşın Avrupa Komisyonu'nun disiplin yaptırımlarını uygulamaktan vazgeçmesi, Konsey'in güçlü üyelerin kural ihlallerine karşı etkisiz kaldığı eleştirilerine yol açıyor. 
     Almanya ile Fransa'nın 2005 yılı bütçe açıklarını izin verilen son sınır olan GSYİH'in yüzde 3'ünün altına çekeceklerine söz vermeleri de görünüşü kurtarmaya yönelik bir uzlaşma olarak değerlendiriliyor. 
     
</TEXT>
</DOC>
