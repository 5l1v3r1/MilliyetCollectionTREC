<DOC>
<DOCNO> 290567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/siyaset/siy07.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay Başkanı tuhaf konuştu 
</HEADLINE>
<TEXT>


ANKARA Milliyet 


Kızılay olağanüstü genel kongresinde genel başkanlığa yeniden seçilen Talat Yılmaz, eski Başkan Ertan Gönen'i ve medyayı küfürlü bir üslupla eleştirdi. Yılmaz, dün Karayolları Genel Müdürlüğü Konferans Salonu'nda gerçekleştirilen kongrede, oy kullanan 332 delegenin tamamının desteğiyle seçimi kazandı. Sonucun açıklanmasının ardından konuşmasında Gönen'i isim vermeden eleştiren Yılmaz, "Kızılay'a zarar vermekten başka işi olmayan müptezeller değersiz , ahlaksız davranış sahipleri maalesef Kızılay'ın bu kongresini de gölgelemeye çalıştılar" dedi. Yılmaz, şöyle devam etti "Dışarıdan düdük gibi konuşmasınlar diye davet ettik. Kızılay'ın bazı yöneticileri minnetle anılıyor, bazılarının adı da 'Allah belasını versin' diye lanetle okunuyor. Ben okuyorum." Konuşmasında bazı gazetecileri de eleştiren Yılmaz, "Kendilerini yazar zanneden, kendilerine entelektüel etiketi yakıştıran yazar müsveddeleri, 'hukuk arıyoruz' diye Kızılay'ı polemik konusu yapacak yazı yazdılar" diye konuştu. 



</TEXT>
</DOC>
