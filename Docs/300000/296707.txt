<DOC>
<DOCNO> 296707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/dunya/dun05.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler dinsel inançta birinci 
</HEADLINE>
<TEXT>


DIŞ HABERLER SERVİSİ 


Türkiye ve Rusya'nın da dahil olduğu 20 Avrupa ülkesi ile ABD'de dini inançlar üzerine yapılan bir araştırmada, Türkiye'nin doğaüstü bir yaratıcıya inanma oranı açısından ilk sırada geldiği ve Türklerin en fazla ibadet eden halk olduğu belirlendi. 
Wall Street Journal tarafından eylül - ekim aylarında yaklaşık 21 bin kişi üzerinde yapılan araştırmaya katılanların yüzde 77'si bir yaratıcıya inandıklarını söylerken, yüzde 15'i doğaüstü bir güç tarafından yaratıldıklarına inanmadıklarını, yüzde 5'i de bu konuda kesin bir inanışları olmadığını söyledi. Yüzde 3'lük bir kısımsa fikir belirtmek istemedi. Ülkelere göre inanç seviyesi açısındansa, Romanya ve Türkiye, yüzde 96'lık bir oranla ilk sırada yer aldı. Yalnızca yüzde 32'si bir yaratıcıya inanan Çek Cumhuriyeti bu alanda son sırada geldi. 
Anketle ayrıca, Türklerin en sık ibadet eden halk olduğu da belirlendi. Ankete katılan Türklerin yüzde 72'si, haftada en az bir kez camiye gittiklerini söyledi. Polonyalıların yüzde 61'i, ABD'lilerinse yüzde 43'ü haftada bir ibadet ettiklerini belirtti. Yüzde 89'u yılda 4 kez veya daha az kiliseye giden İsveçliler, ibadet sıklığı açısından sonuncu oldu. Dini çeşitliliklerin de sorgulandığı ankette, Türkiye bu açıdan en homojen ülke olarak belirlendi. Türklerin yüzde 100'ü Müslüman olduklarını söyledi. Türkiye'yi yüzde 98'i Katolik olan Polonya ve yüzde 94'ü Protestan olan Danimarka izledi. 


</TEXT>
</DOC>
