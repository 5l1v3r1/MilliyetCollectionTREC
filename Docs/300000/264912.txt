<DOC>
<DOCNO> 264912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yasam/ayas.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğlence işinden sorumlu 'bakan' 
</HEADLINE>
<TEXT>


Babası Koç Holding CEO'su, amcası Fenerbahçe yöneticisi olan Umut Özaydınlı, kendini 'gençliğin eğlenmesine' adamış... 

Ümran Avcı 

Umut Özaydınlı... Babası Bülent Özaydınlı Koç Holding'in CEO'su, amcası Murat Özaydınlı Fenerbahçe yöneticisi. Babası şirketin tüm maddi varlığı ve geleceği konusunda aldığı stratejik sorumlulukla ter dökerken, Umut kendine bambaşka bir dünya seçti Gençlere yönelik eğlence organizasyonları düzenlemek. 
Umut Özaydınlı, Coca Cola'nın pazarlama departmanında görevli. 21 - 22 Ağustos tarihlerinde düzenlenecek Rock'n Coke Festivali'nin Coca Cola ayağının proje koordinatörü. Kendini "Coca Cola'nın gençlerden ve eğlenceden sorumlu devlet bakanı" olarak tanıtıyor. Şu aralar, zamanın çoğu Hazerfen Havaalanı'nda festival için kurulan kasabada geçen, ekip arkadaşlarıyla çadırlarda yatıp kalkan Özaydınlı'yla söyleştik 

Bu işle nasıl tanıştınız 
İki yıl Bilkent Üniversitesi'nde işletme okuyup Koç Üniversitesi'ne geçtim. 4 yıl önce de Coca Cola grubunda başladım. Pazarlama departmanında ürün sorumlusuyum. Gençlere yönelik promosyonları, aktivasyonları dizayn ediyorum. 

Babanız, 'Bu da nereden çıktı' dedi mi 
Hiçbir zaman demedi, çok destek oldu. Ailemiz zaten çok renkli. Dedem de generaldi. Çok askeri bir düzendeydi. Babam biraz, amcam tam liberalleşti. 

Babanızı, eğlenceye çekmeyi başarabiliyor musunuz 
Geçen yıl festivalimize katıldı. Kıyafeti çok uygun değildi, takım elbiseyle geldi gülüyor ama renk kattığını söyleyebilirim. Olsun, o kadar yoğun programının içinde gelmesi beni çok mutlu etti. 

Sponsor olması için babanızın kapısını çaldınız mı 
Hayır, doğru olmayacağını düşündüm. 

Hedefinize ulaştınız mı 
Rock'n Coke şu an bebek festival, daha emekliyor. İnşallah gürbüz bir delikanlı olacak ve koşacak. Organizasyonla tanıştıktan sonra emeğe değer vermeye başladım. Bu festival el emeği göz nuru. 

Aynı anda bir başka festival 

M. AKİF ERDEM İstanbul 
Küresel Barış ve Adalet Koalisyonu BAK tarafından düzenlenen ve 21 - 22 Ağustos'ta gerçekleştirilecek "Barışarock" festivaline katılacak bir grup, dün Taksim Gezi Parkı'nda basın açıklaması yaptı. Açıklamada, "İki gün boyunca, bağımsız tavrımızla, itibarımızı haykırmak, insanları yardıma çağırmak için, tongaya basmayanların, soldan gidenlerin, 'Rock ölmedi' diye haykıranların, 'Defol Bush' diyenlerin ama NATO'yu da unutmayanların, işçilerin festivali" diye tanımlanan etkinlik için müzikseverler Sarıyer Mehmet Akif Piknik Alanı'na davet edildi. Festivalin biletleri 15 milyon lira. 


</TEXT>
</DOC>
