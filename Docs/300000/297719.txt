<DOC>
<DOCNO> 297719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/dunya/dun01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erdoğan, Zidane değil ama çektiği şut gol oluyor' 
</HEADLINE>
<TEXT>


DIŞ HABERLER SERVİSİ 


"The Guardian", Türkiye'nin AB üyeliğiyle ilgili bir makalesinde Başbakan Recep Tayyip Erdoğan'ın futbol geçmişine değinerek, "Türk takımının kaptanı Avrupa savunmasını aşıyor" benzetmesinde bulundu. 
Türkiye'nin 40 yıllık Avrupa Birliği serüveni boyunca hiçbir liderin başarıya bu kadar yaklaşmadığını belirten Guardian yazarı Simon Tisdall, Başbakan Erdoğan'ın 70 milyon nüfuslu Türkiye'nin ikinci sınıf muameleyi kabul etmeyeceğini tekrar tekrar vurguladığını hatırlattı. Simon Tisdall, "O kendi köşesini nasıl savunacağını çok iyi biliyor" dedi. 

Maç zorlu geçecek 
Erdoğan'ın bu hafta sonu Avrupa gazetelerine verdiği demeçlerinden alıntılar yapan Guardian yazarı, "Brüksel'deki maçta dizliklerin takılmasının gerekebileceğini, maçın zorlu geçeceğini" kaydetti. 
"Bu çok da harika olmayan maçta, her şey tam görüldüğü gibi değil" diyen yazar, Başbakan Erdoğan'ın zoru başardığını ve Türkiye'nin dini ve laik geleneğini demokratik modernleşme çevresinde birleştirdiğini yazdı. Simon Tisdall, İngiltere ve Türkiye yanlısı diğer ülkelerin bu gerçeği kabul ettiklerini bildirdi. 

Geriye dönüş yok 
Türkiye'nin adaylığı konusundaki tartışmaların gereğinden uzun sürdüğünü, artık geriye dönüş olamayacağını belirten Simon Tisdall, şunları kaydetti 
"Avrupa için oyun bitti. AB zirvesinde Türkiye'ye yeşil ışık yakılacak. Ankara tarafından kabul edilmesi zor koşullar da getirilmeyecek. Başbakan Erdoğan, Zinedine Zidane olmayabilir. Ama o bir siyaset yıldızı kalitesini taşıyor. AB savunması da sonunda, Erdoğan'ın çektiği şutların genellikle gol olduğunu öğrenmeye başladı." 


</TEXT>
</DOC>
