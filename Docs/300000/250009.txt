<DOC>
<DOCNO> 250009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo27.html </URL>
<DATE> 2004/06/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Türkiye Rallisi ile ilgili hazırlıklar tamamlandı... 
</HEADLINE>
<TEXT>

     Dünya Ralli Şampiyonası'nın 7. ayağı olan Türkiye Rallisi'ne 2. kez evsahipliği yapacak olan Antalya'nın Kemer İlçesi'nde hazırlıklar tamamlanarak, heyecanlı bir bekleyiş başladı. 
     Otomobil Sporları Federasyonu Başkanı Mümtaz Tahincioğlu ve Kemer Kaymakamı Nazmi Günlü, Kemer servis alanında incelemelerde bulunarak çalışmalar hakkında bilgi aldılar. 
     Tahincioğlu, ''Dünyada 1.5 milyar insanın televizyon yayınlarından izleyeceği bu ciddi organizasyonu izlemek için tüm vatandaşlarımızı Antalya'ya davet ediyoruz'' dedi. 
     Tahincioğlu, son dakikaya dek çalışmaların büyük bir dikkatle izlendiğini belirterek, geçen yıldan bu çalışmalarla ilgili ciddi bir deneyim edindiklerini, bunun da organizasyonun hatasız olmasında önemli rol oynayacağını bildirdi. 
     
     ''HAZIRLIKLARDA TAKIM RUHUYLA ÇALIŞTIK'' 
     Organizasyonun mükemmel olması için tam bir takım çalışması gerçekleştirildiğini ve herkesin üzerine düşeni fazlasıyla yaptığını belirten Tahincioğlu, şunları söyledi 
     ''Geçen yıl 3.5 ay gibi kısa bir sürede bu dev organizasyonu düzenledik. Önemli olan şampiyona başladığı zaman teknik aksaklıklar yaşamamak. Organizasyon sırasında yaşanan küçük teknik hatalar değerlendirme sırasında puanlamaya yansıyacağı için gelecek yıl bu organizasyonun Türkiye'de yapılmasını tehlikeye sokabilir. Ancak biz bugüne kadar teknik bir sorun yaşamadığımız gibi aksine çok başarılı da olduk.'' Aynı organizasyonun gelecek yıl Kemer'de yapılacağını belirten Tahincioğlu, gelecek yıl düzenlenecek şampiyonada değişik şeyler yapılacağını, bu yeniliklerin de ralli sonrası kamuoyuna açıklanacağını dile getirdi. Tahincioğlu, ''Bu organizasyon gerçekleştirilirken çok ciddi bir ekip çalışması yapılıyor. Kemer Kaymakamı Nazmi Günlü çok iyi bir kontrolör vazifesi görüyor. Kemer Belediyesi, Antalya Büyükşehir Belediyesi ve Ankara'da bulunan resmi daireler, birlikte uyum içinde çalışıyor. Takım ruhuyla çalıştık. Geleceğe yönelik çok iyi organizasyonlar bizi bekliyor'' diye konuştu. 
     
     ''TOPLAMDA İLK 3'E GİRECEĞİZ'' 
     Geçen yıl yapılan yarışta Türkiye'nin hedefi ve iddiası olmadığını da ifade eden Tahincioğlu, ''Buna rağmen toplamda 6. olmuştuk. Bu yıl ise toplamda hedefimiz ilk 3'e girmek ve ben bunu başaracağımıza eminim. Servis alanında ilk 3'te olup olmamak önemli değil. Ben biliyorum ki bizim servis alanı dünyanın en iyi servis alanı. Diğer servis alanlarını da gördüm onları da biliyorum. Bizim servis alanımız en iyisi'' dedi. 
     
     PAHALI OTOMOBİLLER 
     Rallide kullanılan araçların fiyatlarının ortalama 350 ile 400 bin Euro arasında değiştiğini vurgulayan Tahincioğlu, bu araçların çok özel araçlar olduğunu ve dayanıklı olabilmeleri için maliyetin yükseldiğini kaydetti. 
     16 yarışta etaplara gelen toplam seyirci sayısının 19 milyon, 16 yarışın toplam TV izleyici sayısının da 1.5 milyar civarında olduğunu dile getiren Tahincioğlu, ''Bu izleyicinin 16'da biri bize aittir. Onun için bu organizasyonu çok iyi değerlendirip dünyaya sesimizi çok iyi duyurmamız lazım'' dile konuştu. 
     
     KEMER KAYMAKAMI'NIN AÇIKLAMASI 
     Kemer Kaymakamı Nazmi Günlü de şampiyonaya ikinci kez evsahipliği yapmanın mutluluğunu taşıdığını belirterek, şunları söyledi 
     ''Geçen yıl hem sürenin kısalığı, hem de ilk kez evsahipliğini üstleneceğimiz için, bir hayli endişelendik ama üstesinden gelmeyi başardık. Ciddi kış şartlarının yarattığı kaos, parkur hazırlıklarında imkansız denecek düzeyde revizyonların yapılmasını gerektirmişti. Öte yandan ralliyi izlemeye gelen izleyiciler ve basın için, Akdeniz'in bu cennet köşesinin en güzel çehresini, güneşini, denizini ve tarihini görmek için uygun iklim şartlarına sahip değildi. Ancak 2004 sezonunda Kemer, Türkiye Rallisi ile birlikte tatil kavramını biraraya getirecek. Tüm konuklarımızın eşsiz 4 gün geçirmesi için hazırlıklarımızı tamamladık. Otomobil Sporları Federasyonu tarafından organize edilen, ülkemiz ve bölgemiz için çok büyük önem taşıyan bu organizasyonda yerel otoriteler olarak elimizden gelen desteği sağlayarak ülkemiz tanıtımına ve sportif kariyerine katkı sağlamış olmaktan dolayı son derce mutluyuz.'' 
     
</TEXT>
</DOC>
