<DOC>
<DOCNO> 273890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun19.html </URL>
<DATE> 2004/09/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Brok ''Türkiye ev ödevini yapmadı, müzakereler 2-3 yıl ertelensin'' 
</HEADLINE>
<TEXT>

     TCK'nın Meclis'ten geçmemesi Avrupa Parlementosu'ndaki Türkiye karşıtı sesleri yükseltti. AP Dış İlişkiler Komisyonu Başkanı Elmar Brok, "Türkiye ev ödevini yapmadı" diyerek müzakerelerin iki-üç yıl ertelenmesi gerektiğini söyledi ve "müzakerelerle ilgili karar, reformlar gerçekleşmeden alınmamalı" dedi. 
     Avrupa Parlamentosu Sosyalist Grubu da Türkiye'nin üyeliğine temkinli yaklaşıyor. Grubun lideri Martin Schulz, ''insan haklarını ihlal eden bir ülkeye AB'de yer yoktur. Zinaya ceza verilmesi tamamıyla kabul edilemez" dedi. 
     
     Vatikan cephesinde değişen bir şey yok 

     Vatikan'ın en önemli kurumlarından Dinsel Öğretiler Kurulu Başkanı Kardinal Joseph Ratzinger de Türkiye'nin Avrupa Birliği'ne üyeliğine bir kez daha karşı çıktı. Birliğin temellerinin hıristiyanlığa dayandığını söyleyen Ratzinger, ''Türkiye'yi birliğe kabul etmek hata olur'' dedi. 
     
     ALMANYA'DAN DA SERT BİR ELEŞTİRİ 

     Alman Birlik partilerinin CDU CSU federal meclis grubu dış politika sözcüsü Friedbert Pflüger, Türkiye'nin AB üyeliğinin, Birliği tümüyle güçsüz kılabileceğini öne sürdü. 
     Pflüger, ''Yeni Bir Dünya Savaşı mı - Batı'nın İslamcılığa Karşı Mücadelesi'' adlı kitabının tanıtımında yaptığı konuşmada, ''Türkiye'nin güçlendirilmesi, Avrupa'ya bağlanması önemli. Türklerin iyiliğini ve misafirperverliğini herkes biliyor. Ancak her iyi ve gerekli olan ülkeyi AB'ye alamayız. Bu, Birliği zorlar. Türkiye'nin AB üyeliği Birliği tümüyle güçsüz kılabilir'' şeklinde görüş belirtti. 
     Friedbert Pflüger, Almanya'da yaşayan radikal dincilerin hızlı bir şekilde sınırdışı edilmeleri gerektiğini ifade ederek, ''Almanya'da yabancıların uyumunu kolaylaştırmalıyız. Burada doğup büyüyen bir Türk, sadece Türk adına sahip olduğu için her zaman çoğu kişinin gözünde 'Türk' olarak kalıyor. Bu durum değişmeli. Yabancıların uyumu tam olarak sağlanmalı. Ancak radikal dincilere karşı fazla hoşgörülüyüz. Bu kişiler sınır dışı edilmeli. Almanya'da terör olaylarının meydana gelmesini bekleyemeyiz. Bu nedenle, sadece Afganistan'daki terör kamplarında bulunmuş olsalar bile buradan sınır dışı edilmeliler'' dedi. 
     Alman askerlerinin Afganistan'da kalmaları gerektiğini de savunan Pflüger, ''Taliban'ın iktidarı yeniden ele geçirip bir terör ortamı yaratmaması için Alman askerlerinin Afganistan'da kalmaları gerekli. Terörizmle mücadelede iki konu önemli. Birincisi İslam dünyasıyla diyalog geliştirilmeli. Kayseri'ye yaptığım bir ziyaret sırasında birkaç aydınla bir araya geldim. İsa'yı kendilerine anlatınca, 'İsa da ne kadar iyi bir insanmış' dediler. Bunun için diyalogun geliştirilmesi ve bazı önemli eserlerimizin tercüme edilerek Müslüman ülkelerde dağıtılması önemli. İkinci olarak da, Çeçenistan, Ortadoğu ve Keşmir sorunlarının çözülmesi gerekiyor'' şeklinde konuştu. 
     Dünyanın nasyonal sosyalizm ve komünizm gibi totaliter rejimlerden sonra şimdi de ''İslamcı totalitarizm'' tehdidiyle karşı karşıya olduğunu ifade eden Pflüger, El Kaide örgütünün gittikçe daha acımasız eylemler planlayarak güçlü olduklarını göstermeye çalıştıklarını kaydetti. 
     Pflüger, terörizmle mücadelenin uzun süreceğini ve mücadelenin henüz başında olduklarını tahmin ettiğini belirterek, ''Terör eylemlerinin ardında gerçekten de kültürlerin çatışması var. İslamiyet, İslamcılıkla bir tutulamaz. İslamiyet büyük ve hoşgörülü bir din. İslamiyet'te birçok hoşgörü örneği var. Usame Bin Ladin'in isteği de zaten bizlerin Müslümanları tümüyle terörist olarak görmemizi sağlamak. Bu nedenle gerçekten Allah'a inanan Müslümanlarla teröristler arasında kesin bir ayrım yapmamız lazım'' dedi. 
     Avrupa'daki demografik gelişmeye dikkati çeken Pflüger, ''Dünyada yaşayan Müslümanların yarısı günümüzde 20 yaşından genç. Bir de Avrupa'daki Hıristiyan toplumlarına bakın. Çoğu yaşlı ve bu böyle devam ediyor. Bu nedenle ABD'de olduğu gibi göçmenleri dinine ve ırkına bakmadan tam olarak entegre edebilmemiz lazım'' şeklinde görüş belirtti. 
     Pflüger, kitabında, El Kaide örgütünün geçmişine, ideolojik hedeflerine ve bu terör örgütünün tehditlerine karşı alınabilecek önlemlere yer veriyor. 
     
</TEXT>
</DOC>
