<DOC>
<DOCNO> 281035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur13.html </URL>
<DATE> 2004/10/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Çaldıkları altınlarla eğlenirken yakalandılar... 
</HEADLINE>
<TEXT>

     Siteler'de 3 ayrı mobilya mağazasından çaldıkları altınlarla gece kulübüne eğlenmeye giden 2 kişi ile hırsızlık olayına yardımcı oldukları tespit edilen 2 kişi yakalandı. 
     Ankara Emniyet Müdürlüğü Asayiş Şube Müdürlüğü Hırsızlık Büro Amirliği ile Çankaya İlçe Emniyet Müdürlüğü ekipleri, Çankaya bölgesinde yaptıkları denetlemeler sırasında, iki kişinin bir gece kulübünde şüpheli davranışlarda bulundukları ihbarı almaları üzerine, Talat Paşa Bulvarı üzerindeki söz konusu gece kulübüne baskın düzenlediler. 
     Uygulamalarında, şüpheli iki kişinin gece kulübünde çalışan bayanlara yanlarındaki ziynet eşyalarını hediye ettiklerini tespit eden ekipler, Mehmet A. ve Halil İbrahim Ç.'yi yanlarında çok miktarda ziynet eşyası ile yakaladılar. 
     Yakalanan iki kişinin ifadeleri doğrultusunda, hırsızlık olaylarına adı karıştığı belirlenen Rafet K. ile Özgür K. da göz altına alındılar. 
     Mehmet A. ve Halil İbrahim Ç.'nin yanlarında ele geçirilen ziynet eşyalarını, Siteler'de faaliyet gösteren bir mobilya mağazasındaki çelik kasayı açmak suretiyle çaldıkları öğrenildi. Daha sonra girdikleri iki ayrı işyerindeki kasaları da Rafet K. ve Özgür K'nın yardımı ile çaldıklarını belirten Mehmet A. ve Halil İbrahim Ç., kasaları daha sonra kırsal bölgelere götürerek açtıklarını kaydettiler. 
     Yakalanan 4 kişi ile birlikte 34 bilezik, 1 üçlü burma bilezik, 3 gerdanlık, 1 yüzük, muhtelif çek senet ve banka cüzdanları, 1 telefon, muhtelif cins ve miktarda para ele geçirildi. 
     Emniyette sorguları tamamlanan 4 kişi adliyeye sevk edildi. 
     
</TEXT>
</DOC>
