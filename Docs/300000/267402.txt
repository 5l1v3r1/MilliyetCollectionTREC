<DOC>
<DOCNO> 267402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur03.html </URL>
<DATE> 2004/08/29/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Tartıştığı ağabeyini bıçaklayıp kaçtı... 
</HEADLINE>
<TEXT>

     İzmir'in Buca ilçesinde meydana gelen olayda 1 kişi bıçaklandı. 
     Alınan bilgiye göre, Murat G. 30 , Menderes Caddesi ile Seyfi Demirsoy Caddesi Kavşağı'nda, henüz bilinmeyen nedenle ağabeyi Ali G. 38 ile tartıştı. 
     Tartışma kavgaya dönüştü ve öfkeli kardeş, ağabeyi Ali G'yi, biri göğsünden olmak üzere vücudunun 4 yerinden bıçaklayarak kaçtı. 
     Bıçak darbeleriyle ağır yaralanan Ali G, Yeşilyurt Atatürk Eğitim ve Araştırma Hastanesi'ne kaldırıldı. Ameliyata alınan yaralının, hayati tehlikesinin bulunduğu bildirildi. 
     Öte yandan Bornova ilçesinde 2 kişi, bir evin balkonundan atlayıp kaçarken görüldü. Devriye görevi yapan güvenlik güçleri, şüpheli buldukları Sedat A. ve Recep Y'nin peşine düştüler. Bir süre sonra yakalanan zanlılar, gözaltına alındılar. 
     Konak ilçesi Gazi Bulvarı'nda uygulama yapan güvenlik güçleri de durumu şüpheli olan Erkan Y'yi 26 durdurdular. 
     Yapılan soruşturmada, zanlının sabıkalı olduğu ve hırsızlık suçundan arandığı belirlendi. Erkan Y. gözaltına alındı. 
     
</TEXT>
</DOC>
