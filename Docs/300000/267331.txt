<DOC>
<DOCNO> 267331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sondun14.html </URL>
<DATE> 2004/08/29/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Erdoğan'ın gönderdiği 4 kişilik heyet yarın İsrail'e gidiyor... 
</HEADLINE>
<TEXT>

     İsrail'in Filistin'e yönelik askeri operasyonlarının yoğunlaştığı dönemde, Başbakan Recep Tayyip Erdoğan'ın eleştirileri üzerine gerilen Türk-İsrail ilişkileri, yine Başbakan Erdoğan'ın sürpriz çıkışıyla yeni bir açılıma hazırlanıyor. 
     Erdoğan'ın yakın çalışma arkadaşları ve danışmanlarından oluşan 4 kişilik parlamenter grubu, yarın İsrail'e geliyor. Heyet, İsrail Başbakanı Ariel Şaron'a Erdoğan'ın iyi niyet mesajını da iletecek. 
     İsrail tarafının büyük önem verdiği ve İsrail Dışişleri Bakanlığı'nca düzenlenen Türk heyetinin ziyaret programının ilk durağı Kudüs olacak. 
     Başbakan Erdoğan'ın hemen her yurtdışı heyet programında yer alan Ömer Çelik Adana milletvekili , Egemen Bağış İstanbul milletvekili , Şaban Dişli dış ilişkilerden sorumlu Genel Başkan Yardımcısı ve Mevlüt Çavuşoğlu'ndan Antalya milletvekili oluşan heyet, temaslarına 1 Eylül Salı günü başlayacak. 
     İsrail Dışişleri Bakanı Silvan Şalom ve Dışişleri Müsteşarı Rol Prosor'un yanı sıra Başbakanlığın üst düzey yetkilileriyle bir araya gelecek olan heyet, muhalefet lideri, İşçi Partisi Genel Başkanı Şimon Peres ile de görüşecek. 
     Üst düzey danışman parlamenterlerden oluşan heyetin Filistin tarafından bir yetkiliyle de görüşmesi bekleniyor. AA muhabirine bilgi veren kaynaklar, bu ismin henüz kesinleşmediğini, muhtemelen heyetin ziyareti sırasında belirleneceğini kaydettiler. 
     Türk heyeti temaslarının ardından 2 Eylül'de İsrail'den ayrılacak. 
     İki ülke ilişkilerinin yeniden normalleşmesinde önemli bir adım olarak bakılan ziyaretin, Başbakan Erdoğan'ın kesinleşmiş Suriye ziyareti öncesine rastlamasına da dikkat çekiliyor. 
     
</TEXT>
</DOC>
