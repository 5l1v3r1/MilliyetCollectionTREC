<DOC>
<DOCNO> 280798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur38.html </URL>
<DATE> 2005/03/15/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Sahte pasaport heyecanı düşük yaptırdı 
</HEADLINE>
<TEXT>

     Adana'da, nişanlısıyla sahte pasaportla KKTC'ye gitmek isterken havaalanında yakalanan 9 haftalık hamile Kongo uyruklu genç kadının, heyecanlanıp fenalaşınca düşük yaptığı bildirildi. 
     Emniyet Müdürlüğü yetkililerinden alınan bilgiye göre, Kongo uyruklu Anusi Ngubila 34 , İstanbul'da geçen yıl tanıştığı nişanlısı Simon Beya Kalonga 38 ile uçakla KKTC'ye gitmek üzere Adana'ya geldi. 
     Adana Havaalanı'nda yapılan polis kontrolünde, pasaportlarda bulunan fotoğrafların kendilerine ait olmadığı anlaşılan Ngubila ve Kalonga'nun, ifadeleri alınmak üzere Emniyet Müdürlüğü Yabancılar Şubesi'ne götürülmelerine karar verildi. 
     Emniyet Müdürlüğü'ne götürülmeyi beklerken havaalanında aniden fenalaşan genç kadın, hamile olduğunu ve kanaması olduğunu belirtmesi üzerine, görevli polislerce Çukurova Devlet Çocuk ve Kadın Hastalıkları Hastanesi'ne kaldırıldı. Burada kontrol altına alınan genç kadının düşük yaptığı belirlendi. 
     Tedavisi tamamlandıktan sonra taburcu edilen genç kadın, pasaportlarının sahte olduğunun anlaşılması üzerine heyecanlandığını, bu nedenle kanamasının başladığını söyledi. 
     Simon Beya Kalonga da İstanbul'da kağıt satarak geçimini sağladığını ve KKTC'ye üniversiteye kayıt yaptırmak için gitmeyi planladıklarını, pasaportlarını da Kongo'da tanımadıkları bir kişiden aldıklarını belirttiler. 
     Alınan ifadelerinden sonra adliyeye sevk edilen 2 kişinin, Cumhuriyet Savcılığı'nca Pasaport Kanunu'na muhalefetten 8.25 YTL para cezası ödemelerine ve sınır dışı edilmelerine karar verildi. 

     
</TEXT>
</DOC>
