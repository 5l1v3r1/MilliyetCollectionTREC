<DOC>
<DOCNO> 293594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonyas11.html </URL>
<DATE> 2004/11/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Hasta hasta işe gitmeyin 
</HEADLINE>
<TEXT>

     BBC 

İngiltere'de yaşayan 10 bin memur üzerinde yapılan bir araştırmaya göre hastayken işbaşı yapmakta ısrar eden bazı memurların kalp krizi riski, iki katına çıkıyor. 
     Londra Üniversitesi'nin 10 yıllık çalışmasına göre basit bir grip geçirirken bile çalışmak tehlikeli olabiliyor. 
     Araştırma ekibinin başkanı Profesör Sir Michael Marmot, insanların sağlıklarına verdikleri zararın farkında olmadığını söyledi. 
     Sir Michael "Pek çok insan hastayken zorla ayağa kalkıp işe gidiyor. Ama bunun sonucu, şirketlerine yararlı olmanın, ya da tam tersine mikroplarını bir kaç iş arkadaşına daha bulaştırmanın ötesinde, yaşam sürelerini kısaltmak olabiliyor" dedi. 
     Sendikalar Birliği'nden Paul Sellers da araştırmanın ortaya koyduğu verilerin son derece ciddi olduğunu söyledi. 
     Sellers bazı işyerlerinde çalışanların, özellikle de çalışma saatleri uzunsa, terfi alabilmek için hasta hasta işe gitmeye kendilerini mecbur hissettiğini, ama bu kültürü değiştirmenin zamanının geldiğini söyledi. 
     Şirket Yöneticileri Derneği'nin bir sözcüsü ise çalışmakla kalp hastalıkları arasında bağlantı kurulmasına karşı çıktı. 
     "Hastayken pekçok şey yaparak kendinizi riske atıyor olabilirsiniz, örneğin çocuk bakarak," diyen sözcü, insanların hasta hasta işe gelmeye mecbur bırakıldıkları iddiasını da reddetti. 
     Sözcüye göre hasta çalışanların dinlenmesinin önemini, işverenler de artık çok iyi biliyor. 
     
</TEXT>
</DOC>
