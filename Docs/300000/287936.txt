<DOC>
<DOCNO> 287936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/yasam/ayas.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Pornodan değil mermiden suçlu 
</HEADLINE>
<TEXT>


'Çocuk pornosu' davası sanığı Özgen İmamoğlu mermi çekirdeği bulundurmaktan suçlu bulundu 


Bursa'da çocuk pornosuna yönelik Landmark Operasyonu'nun ardından hakkında dava açılan rehber öğretmen Özgen İmamoğlu, tamamlanan dava sonucu sadece 'Ateşli Silahlar Kanunu'na Muhalefet'ten suçlu çıktı. 
Bursa 4. Ağır Ceza Mahkemesi'nde görülen davanın dünkü karar oturumuna, 80 yıl ağır hapis cezası istemiyle yargılanan tutuksuz sanık İmamoğlu katılmazken, avukatı Gürkan Altun hazır bulundu. Duruşma sonrası Altun, müvekkilinin, 'çocukların pornografik görüntü ve resimlerini çekip internet aracılığıyla satmak, ırza geçmeye teşebbüs ve alıkoymak' suçlarından beraat ettiğini, 'sarkıntılık' suçunun şik yete tabi olması ve şik yetçi bulunmaması nedeniyle düştüğünü' bildirdi. 

Ceza 238 milyon 
Evinde mermi çekirdeği bulunduğu için İmamoğlu'nun 'ateşli silahlar kanununa muhalefet'ten 1 ay hapis cezasına çarptırıldığını belirten Altun, bu cezanın da 238 milyon lira para cezasına çevrildiğini söyledi. 
Altun, müvekkilinin Bursa'daki davasının sona erdiğini ifade etti. 
Bursa'daki özel bir okulda çalışan İmamoğlu, çocuk pornografisi ve istismarıyla ilgili uluslararası operasyon kapsamında, Aralık 2001'de gözaltına alındı. Evinde çocuk pornografisiyle ilgili çok sayıda CD ve video kaset ele geçirilen İmamoğlu'nun, Bursa ve daha önce görev yaptığı Gaziantep'te çok sayıda çocuğun çıplak fotoğraflarını çekerek internet üzerinden pazarladığı iddia ediliyordu. 




</TEXT>
</DOC>
