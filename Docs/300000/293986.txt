<DOC>
<DOCNO> 293986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/guncel/axgun01.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sayıları binleri geçeli çok oldu 
</HEADLINE>
<TEXT>


Emniyet kayıtlarına göre, Türkiye'de toplam 1480 kayıtlı holigan var. 180 holigana "seyirden men" ve 29 milyar lira ceza verildi 

ANKARA Milliyet 

Sporda Şiddet Yasası'nın yürürlüğe girdiği 7 Mayıs 2004'ten bugüne kadar, şiddet olaylarına karıştıkları gerekçesiyle toplam 180 kişi "holigan" olarak fişlendi. Emniyet kayıtlarında Türkiye'de 1480 kayıtlı holigan olduğu belirtildi. 
Statlarda yaşanan olayların başlamasıyla birlikte uzun süredir yürütülen kayıt işleminde, Sporda Şiddet Yasası yürürlüğe girmeden önce 1300 kişi kayıt altına alındı. 56 il valiliğinden gelen bilgiler ışığında Gençlik ve Spor Genel Müdürlüğü'nün hazırladığı veri raporuna göre, yasanın yürürlüğe girdiği tarihten bugüne kadar 180 kişi statlardaki şiddet olaylarına karıştıkları gerekçesiyle fişlendi. Fişlenen kişilerin büyük bölümünü 20 - 35 yaş aralığındaki taraftarların oluşturduğu öğrenildi. 

'Seyirden men' 
180 kişiye, "çirkin ve kötü tezahürat", "yasak olan cisimleri bulundurma ve kullanma", "yasak fiiller" suçlarından dolayı 500 milyon ile 1 milyar lira arasında değişen rakamlarda toplam 29 milyar lira idari para cezası kesildi. Söz konusu kişilere, 3 ile 6 ay arasında "seyirden men" cezası da verildi. 
Gençlik ve Spor Genel Müdürlüğü yetkilileri, verilerin her hafta sonu gerçekleştirilen müsabakalar sonrasında yenilendiğini belirterek, "Umarız bu rakamlarda ciddi bir artış yaşanmaz" dediler. 
Emniyet Genel Müdürlüğü'nün kayıt altına alınan kişilerle ilgili bilgilerin zaman geçirilmeden Ankara'ya gönderilmesini istediği öğrenildi. 


</TEXT>
</DOC>
