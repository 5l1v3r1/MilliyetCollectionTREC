<DOC>
<DOCNO> 266898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy11.html </URL>
<DATE> 2004/08/27/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Çiçek ve Baykal TCK tasarısı için biraraya geldi... 
</HEADLINE>
<TEXT>

     Adalet Bakanı Cemil Çiçek, TBMM Adalet Komisyonu Başkanı Köksal Toptan ve AK Parti Grup Başkanvekili Salih Kapusuz, Meclis'in Eylül ayında olağanüstü toplanarak görüşeceği Türk Ceza Kanunu TCK tasarısı konusunda, CHP Genel Başkanı Deniz Baykal'ı ziyaret etti. 
     CHP Genel Merkezi'nde gerçekleşen görüşmeye, CHP Genel Sekreter Yardımcısı Algan Hacaloğlu da katıldı. Görüşmenin başında görüntü alınmasına izin verildi. Basın mensuplarının yoğun ilgisi üzerine Baykal, ''Sanki koalisyon görüşmeleri yapılıyor gibi ilgi gösteriyorsunuz'' dedi. 
     Yaklaşık 45 dakika süren görüşmenin ardından açıklamalarda bulunuldu. 
     Baykal, görüşmede TCK Tasarısı'nın TBMM'nin Eylül ayında yapacağı olağanüstü toplantıda hızla yasalaşma olanağı olup olmadığını ele aldıklarını söyledi. 
     Dünyadaki ve Türkiye'deki gelişmeler doğrultusunda yeni bir ceza kanununa ihtiyaç olduğunu ifade eden Baykal, bu yasanın, AB'den müzakere tarihi alınmasında da önemli olduğunu kaydetti. Tasarı'nın komisyonlarda görüşülmesi sırasında CHP'nin gerekli katkıyı yaptığını anlatan Baykal, görüşmede AK Parti grubunun bazı maddelerde değişiklik yapma ihtiyacının ortaya çıktığının anlaşıldığını kaydetti. Baykal, şöyle konuştu 
     ''Biz de bunun kapsamı nedir, ne gibi değişiklik önerileri getireceklerini öğrenmek istedik. Bunlar şimdi madde, madde ele alınmadı. Onlar önerilerini getirecekler, biz de görüşümüzü ondan sonra ortaya koyacağız. Öneriler tasarıdan sonuç alınmasını engelleyecek şekilde olmamalıdır. Öneriler geldikten sonra biz de durumumuzu netleştireceğiz.'' Baykal, tasarının temel yasa olarak görüşülmesi için bir iç tüzük değişikliği önerisi gelip gelmediğine ilişkin soru üzerine, tasarı konusunda bir işbirliği, mutabakat sağlanırsa, iç tüzük değişikliğine gerek kalmayabileceğini söyledi. Baykal, ancak önerilerde işbirliği olanağı sağlanamazsa, AK Parti'nin kendi takdir hakkını kullanabileceğini belirtti. 
     
     ADALET BAKANI ÇİÇEK'İN SÖZLERİ 
     Adalet Bakanı Cemil Çiçek de 22. Dönem Parlamentosu'nun başta uyum yasaları olmak üzere birçok konuyu mutabakat içerisinde geçirdiğini söyledi. 
     Ceza Kanunu'nun Anayasa kadar önemli olduğunu anlatan Çiçek, Ekim ayında TBMM'de seçimlerin yapılacak olması nedeniyle tasarının 1 Ekim'den önce olağanüstü toplantıda ele alınacağını belirtti. Tasarının birkaç maddesinde teknik değişiklik yapılabileceğini belirten Çiçek, bazı maddelerin de bu tasarıda yer alıp almayacağının değerlendirileceğini, bu konuda hazırlayacakları önerileri CHP'ye sunacaklarını bildirdi. 
     Çiçek, tasarı konusunda işbirliği imkanlarının mevcut olduğunu, bunu başaracaklarına inandıklarını sözlerine ekledi. 
     Bakan Çiçek, Yargıtay Cumhuriyet Başsavcısı Nuri Ok'un dün yaptığı açıklamalara ilişkin soru üzerine de ''Onun yeri burası değil'' dedi. 
     
</TEXT>
</DOC>
