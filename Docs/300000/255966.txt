<DOC>
<DOCNO> 255966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur23.html </URL>
<DATE> 2004/07/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Harbiyeli ''bir kez'' kopya çekebilir... Homoseksüeller okuldan atılacak 
</HEADLINE>
<TEXT>

     ANKARA Milliyet 

Milli Savunma ve İçişleri Bakanlığı tarafından uygulanan Harp Okulları Yönetmeliği'nde, Yüksek Öğretim Kurulu YÖK , Maliye Bakanlığı ve Sayıştay'ın görüşleri alınarak "ilginç" değişiklikler yapıldı. Buna göre, bir kez kopya çekenler harp okullarından atılmayacak. 
     Yönetmelikte okuldan atılma nedenleri arasında sayılan "diğer ahlaka aykırı davranışlar" ifadesine de açıklık getirildi. Sözkonusu ifade ile "homoseksüellik ve gayri tabii mukarenet"in kastedildiği belirtildi. "Doğal olmayan yollardan cinsel ilişki" anlamına gelen "gayri tabii mukarenet", erkekler arası cinsel yakınlaşmanın yanı sıra insan - hayvan arası cinsel ilişkiyi de kapsıyor. 
     
     Bir kez kopya çeken affedilecek 

     Harp Okulları Yönetmeliği'nde yapılan değişiklikler, dünkü Resmi Gazete'de yayımlanarak, yürürlüğe girdi. Buna göre, "sınav, verilen ödev ya da proje, tez, yayım gibi çalışmalarda ikinci kez kopya yaptıkları eğitim ve öğretim yüksek kurulu kararıyla kesinleşenler, disiplin notuna bakılmaksızın okuldan çıkarılacaklar". Önceki düzenlemede, bir kez kopya çekilmesi durumunda da öğrencinin okuldan çıkarılması öngörülüyordu. 
     
     Cinsel ilişki "açıklaması" 

     Yönetmelikte okuldan çıkarılma nedenleri arasında sayılan "diğer ahlaka aykırı" davranışlar ifadesine de açıklık getirildi. 
     Yönetmelikte bu ifade ile "homoseksüellik, gayri tabii mukarenet ve benzeri davranışlar"ın kastedildiği belirtildi. 
     Askeri Ceza Yasası'nda "gayri tabii mukarenet", "erkekler arasında veya insanlarla hayvanlar arasında şehvet hissini uyandırmak veya doyurmak amacıyla gerçekleştirilen fiiller" şeklinde açıklanıyor. 

     
</TEXT>
</DOC>
