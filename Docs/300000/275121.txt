<DOC>
<DOCNO> 275121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur01.html </URL>
<DATE> 2004/09/26/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
8 milyarlık yumruk 
</HEADLINE>
<TEXT>

     Kaan KAYA MARMARİS Muğla , DHA 
MARMARİS'te gürültü yaptıkları için kendisini uyaran restorancıyı bir yumrukla devirip beyin kanaması geçirmesine yol açan ve tutuklu yargılanan İngiliz Tommy Hoper, 8 milyar lira kefaletle serbest bırakıldı. 
     Tatil için geçen Ağustos ayında Marmaris'e gelen 52 yaşındaki Tommy Hoper, arkadaşlarıyla birlikte Siteler Mevkii'ndeki Basil's Restoran-Bar'a eğlenmeye gitti. Gece yarısından sonra Hoper ile birlikte oturduğu 8 arkadaşı, aldıkları alkolün etkisiyle gürültülü şekilde eğlenmeyi sürdürürken, diğer müşterilerin rahatsız olması üzerine görevliler tarafından uyarıldı. 
     Uyarıları dikkate almayan 8 kişilik İngiliz gruba, bu kez restoran sahibi Hikmet Cin müdahale etti. Cin, daha önceden tanıdığı Hoper'i, arkadaşlarının sessiz olması için yeniden uyardı, aksi taktirde polis çağıracağını söyledi. Hikmet Cin ile tartışmaya başlayan Hoper, alkolün de etkisiyle Cin'e yumruk attı. 
     Düşüp başını beton zemine çarpan Hikmet Cin, beyin kanaması geçirerek Özel Ahu Hetman Hastanesi'ne kaldırıldı. 15 gün yoğun bakım servisinde kalan Hikmet Cin, 45 gün iş yapamaz raporu alarak geçen hafta taburcu oldu. Kaçan Tommy Hoper polis tarafından yakalandı, tutuklandı. 
     Marmaris Asliye Ceza Mahkemesi'nde 2 yıl hapis cezası istemiyle yargılanan Hoper önceki gün ilk duruşmasına çıktı. Yaklaşık iki saat süren duruşmada Hoper'ın, 8 milyar lira kefalet karşılığında tutuksuz yargılanmak üzere serbest bırakılmasına karar verildi. Kefalet ücreti ödenen Hoper, Muğla Cezaevi'nden serbest bırakıldı. 
     Restoran sahibi Hikmet Cin mahkemenin kararına tepki göstererek, "Bu nasıl adalet Sadece uyardığım için ölümle burun buruna geldim. O ise 8 milyar lira kefaletle özgür. Bu olayın peşini bırakmayacağım. Kendisine 30 milyar liralık tazminat davası açtım. Bunu İngiltere'de de takip edeceğim'' dedi. 
     Olay gecesi restoranda bulunan ve tanıklık eden İngiliz müşteri Vira Campbeach 63 de Hoper'in serbest bırakılmasına şaşırdığını belirterek, "İngiltere'de böyle hakaret eden ve saldıran kişiye en az 6 yıl hapis cezası verirler'' diye konuştu. 
     
</TEXT>
</DOC>
