<DOC>
<DOCNO> 294551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur21.html </URL>
<DATE> 2004/12/03/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
14 yaşındaki anne, duruşmaya bebeğiyle geldi... 
</HEADLINE>
<TEXT>

     İsmail AKDUMAN SAMSUN, DHA 

Samsun'da, 14 yaşındaki sevgilisi Y.E.'yle ilişkiye girip hamile bıraktığı gerekçesiyle, 15 yaşından küçük kız ile cinsel ilişkiye girmek ve alıkoymak' suçundan 7 yıla kadar hapis istemiyle tutuklu yargılanan 23 yaşındaki Talip Doluel, tutuksuz yargılanmak üzere serbest bırakıldı. Duruşmaya kucağında 1.5 aylık oğlu Aşkın ile birlikte gelen Y.E. ''Oğlumu babasız büyütmek istemiyorum'' dedi. 
     Aralarında 2 yıldır gönül ilişkisi bulunan sevgilisi Talip Doluel'den hamile kalan Y.E., 1.5 ay önce bir erkek çocuk dünyaya getirdi. Hastane yetkililerinin polise haber vermesi üzerine Talip Doluel, 15 yaşından küçük kız ile ilişkiye girmek ve alıkoymak' suçundan tutuklanarak cezaevine gönderildi. Samsun 2'nci Ağır Ceza Mahkemesi'nde 7 yıla kadar hapis cezası istemiyle yargılanan Doluel, dün ilk kez hakim karşısına çıktı. Doluel, genç kızla kendi isteğiyle ilişkiye girdiğini söyleyerek, ''Arada sırada buluşur eve giderdik. Bir seferinde ilişkiye girdik. Kendisini seviyorum. Onunla evleneceğim. Çocuğumu kucağıma bile alamadım. Onun hatırı için beni serbest bırakın'' diyerek, tahliyesini istedi. 
     Duruşmaya annesi Emine E. ve kucağında 1.5 aylık bebeği Aşkın ile birlikte gelen Y.E. ise, sanıktan şikayetçi olmadığını söyledi. Y., ''Biz zaten evlenecektik. Ancak yaşımın dolmasını bekliyorduk. Bir kaç kez benim de rızamla ilişkiye girdik. Ancak hamile kalıp, çocuğum olunca başımıza bunlar geldi. Biz birbirimizi seviyoruz'' dedi. Anne Emine E. ise, kızının asıl yaşının 17 olduğunu söyledi. 
     Mahkeme heyeti, E.Y'nin yaşının tesbitine ve Talip Doluel'in tutuksuz yargılanmak üzere tahliyesine karar vererek, duruşmayı erteledi. 
     
</TEXT>
</DOC>
