<DOC>
<DOCNO> 276434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun01.html </URL>
<DATE> 2004/10/01/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Bush ve Kerry ilk televizyon tartışmasına çıktı... 
</HEADLINE>
<TEXT>

     ABD başkanlık seçiminden önce Cumhuriyetçi Partili Başkan George Bush ile rakibi Demokrat Partili başkan adayı John Kerry arasındaki ilk canlı televizyon tartışmasına Irak damgasını vururken, izleyiciler çoğunlukla sakin bir görüntü sergileyen Kerry'yi daha başarılı buldu. 
     ABD'de 2 Kasım başkanlık seçimi öncesinde canlı yayınlanacak üç televizyon tartışmasından ilki, Florida'daki Miami Üniversitesi'nde yapıldı. 
     Amerikan PBS televizyonunun ünlü yorumcusu Jim Lehrer'in yönettiği tartışmada John Kerry, hem Irak işgalini, hem de savaş sonrasındaki gelişmeleri sert dille eleştirdi. Başkan Bush ise, Kerry'nin özellikle Irak konusunda sık sık pozisyon değiştirdiğini öne sürerek, seçim kampanyası tarafından ağırlıklı olarak vurgulanan ''yanar-döner'' suçlamasını dile getirdi. 
     Başkan Bush, ''Ben kazanacağıma inanıyorum. Çünkü Amerikan halkı, benim nasıl liderlik edeceğimi biliyor. Amerikan halkına bunu gösterdim. Bu ülkede herkesin benim verdiğim kararlara katılmamasını anlıyorum. Bazı zor kararlar verdim. Ancak insanlar nerede durduğumu biliyor'' dedi. 
     Irak'ta ilerleme olduğunu söyleyen Bush, terörizme karşı savaşta Irak'ın merkezi rolü bulunduğunu kaydetti. Bush, ''Olabilecek en büyük felaket, Irak'ta başarı kazanamamamızdır. Başaracağız. Bunu yapmak için bir planımız var. Başarıya ulaşacağız, çünkü Iraklılar özgür olmak istiyor'' diye konuştu. 
     Bush rakibine de saldırarak, ''Benim rakibimin tutarlı olduğu tek konu tutarsızlığıdır. Kerry sürekli pozisyon değiştiriyor. Teröre karşı savaşta kazanmayı bekliyorsanız, pozisyon değiştiremezsiniz'' dedi. 
     
     KERRY ''SAVAŞ BİN LADİN'E KARŞI, SADDAM'A DEĞİL'' 

     Kerry ise, ''Irak'ta ben daha iyi bir iş yapabilirim'' derken, ''Başkan Bush, -bunu söylemekten üzgünüm ama- devasa bir muhakeme hatası yaptı. Muhakeme, ABD başkanında aradığımız bir şeydir'' ifadesini kullandı. John Kerry, kuvvetli, kararlı olmanın önemine inandığını ve kendisinin teröristleri, her nerede olurlarsa olsun bulup öldüreceğini söyledi. Kerry, ''Ancak akıllı olmak zorundayız. Akıllı olmak demek, dikkatinizi Afganistan'da Usame Bin Ladin'e karşı gerçek terör savaşından alıp 11 Eylül olaylarıyla Saddam Hüseyin arasında bağlantı olmayan Irak'a çevirmemektir'' dedi. 
     Kerry, Bush yönetiminin, terörizme karşı savaşını Irak'a yöneltmesini eleştirirken, ''11 Eylül'e tepki olarak Irak'ı işgal etmek, Pearl Harbour başladığında tepki olarak Meksika'yı işgal etmekten farksız'' diye konuştu. 
     John Kerry, savaşa gitmeden önce Saddam Hüseyin'e karşı bütün diğer önlemlerin sonuna kadar kullanılmadığını da savundu. 
     
     MSNBC YÜZDE 70'E GÖRE TARTIŞMADA KERRY BAŞARILIYDI 

     Amerikan halkının, seçim öncesindeki başkanlık tartışmalarında, konuşulan konulardan daha çok görünüme önem verdiği biliniyor. Bu nedenle, başkan adaylarının saç stilinden kravatına, yüz ifadesine, saldırgan olup olmamasına, rakibine nasıl hitap ettiğine kadar birçok ayrıntı önem kazanıyor. Bush ile Kerry'nin ilk canlı televizyon tartışmasında, ABD Başkanı'nın çok mimik yaptığı, vücut dilinden sıkıntılı olduğu görüldü. Bush, rakibine karşı kişisel saldırıların dozunu da artırdı ve Kerry'nin tutarsızlığını vurguladı. 
     Buna karşın Kerry, sakin ve olgun bir görüntü sergiledi, rakibi Bush'a karşı kişisel saldırıda bulunmaktan kaçındı ve sadece Bush yönetiminin politikalarını eleştirdi. 
     MSNBC'nin internet sitesinde yaptığı bir oylamada, ''Tartışmayı kim kazandı'' sorusuna katılımcıların yüzde 70'i Kerry, yüzde 30'u Bush karşılığını verdi. 
     Bush ile Kerry arasındaki ikinci canlı televizyon tartışması, 8 Ekim'de Missouri'de olacak. İki lider, seyircilerden de soru alacak. Son televizyon tartışması ise 13 Ekim'de Arizona'da yapılacak ve daha çok yerel konular ele alınacak. 
     ABD Başkan Yardımcısı Dick Cheney de, Kerry'nin başkan yardımcısı adayı John Edwards ile 5 Ekim'de Ohio'da tek bir televizyon tartışması yapacak. 
     
</TEXT>
</DOC>
