<DOC>
<DOCNO> 286342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun44.html </URL>
<DATE> 2004/11/05/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Arafat nereye gömülmek istiyor 
</HEADLINE>
<TEXT>

     Filistin lideri Yaser Arafat'ın ölünce Kudüs'te gömülmek istediği belirtildi. 
     Kudüs müftüsü İkrema Sabri, İsrail'in Kanal 2 televizyonuna verdiği demeçte, Arafat'ın son yıllarda yardımcılarıyla yaptığı özel görüşmelerde ''Kudüs'teki El Aksa Camii civarına gömülmek arzusunda olduğunu'' ilettiğini kaydetti. 
     Sabri, ''Dini açıdan arzusunu yerine getirmeliyiz'' diye konuştu. 
     Öte yandan, İsrail Adalet Bakanı Yosef Lapid, Associated Press televizyonuna verdiği demeçte, Arafat'ın Gazze Şeridi'nde gömülmesine izin verileceğini, ancak ''Arap teröristlerin değil, Yahudi krallarının gömüldüğü Kudüs'ten uzak tutulacağını'' belirtti. 
     İsrail güvenlik yetkilileri de defin için Gazze'nin tek seçenek olduğunu, Arafat'ın Kudüs banliyösü Ebu Dis dahil Batı Şeria'da gömülmesine karşı olduklarını kaydettiler. 
     Filistin Dışişleri Bakanı Nebil Şaat ise cenaze hazırlıkları için İsrail ile bağlantı kurulmadığını kaydederek, ''Planlarını medyadan öğreniyoruz'' dedi. 
     
</TEXT>
</DOC>
