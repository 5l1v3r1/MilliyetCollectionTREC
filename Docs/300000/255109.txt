<DOC>
<DOCNO> 255109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy24.html </URL>
<DATE> 2004/07/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Erdoğan, Otri onuruna yemek verdi... 
</HEADLINE>
<TEXT>

     Başbakan Recep Tayyip Erdoğan, ''İsrail-Filistin uyuşmazlığının seyrini kaygıyla izliyoruz'' diyerek şiddetle, terörle barışçı bir çözüme varılabilmesinin mümkün olmadığını söyledi. 
     Başbakan Erdoğan, Suriye Başbakanı Muhammed Naci Otri onuruna öğle yemeği verdi. 
     Erdoğan, yemekten önce yaptığı açıklamada, Türkiye ve Suriye arasındaki ortak tarihe, kültürel ve manevi değerlere dayalı köklü bağların iki ülkenin halkları arasındaki dostluk ilişkilerinin temelini ve parlak geleceğinin teminatını oluşturduğunu söyledi. 
     Son dönemde giderek sıklaşan üst düzey ziyaretlerin, Türkiye-Suriye ilişkilerinin her alanda hızla gelişmekte olduğunun somut göstergesi olduğunu kaydeden Erdoğan, iki ülke halklarının karşılıklı yararları doğrultusunda geniş işbirliği olanaklarından yararlanılması gerektiğine dikkati çekti. 
     ''En uzun kara sınırımızı paylaştığımız komşumuz Suriye ile işbirliğimizin mümkün olan en üst düzeye taşınması için gayretlerimizi artırmaya kararlıyız'' diyen Başbakan Erdoğan, aynı iradenin Suriye'de de mevcut olduğunu görmekten memnuniyet duyduklarını söyledi. 
     Konuşmasında, Ortadoğu'daki sorunlara da değinen Erdoğan, ortak geçmişin paylaşıldığı Ortadoğu bölgesindeki gelişmelerin Türkiye'yi derinden etkilediğini bildirdi. 
     Ortadoğu'nun yıllardır süregelen sorunlar ve çatışmalar nedeniyle özlenen barış ve istikrara bir türlü kavuşamadığını belirten Erdoğan, ''Köklü bir geçmişe, zengin bir kültüre ve geniş kaynaklara sahip olan Ortadoğu ulusları, esenlik ve refah içinde yaşamayı en az diğer uluslar kadar hak etmektedir. Bölgemizin bir an önce istikrara kavuşması bölge ülkeleri arasında yapıcı bir işbirliği ve anlayış ortamının kurulmasıyla mümkündür'' diye konuştu. 
     Bu amaç doğrultusunda Türkiye ve Suriye'nin gösterecekleri çabalar ve işbirliğinin önemine değinen Erdoğan, şöyle devam etti 
     ''İsrail-Filistin uyuşmazlığının seyrini kaygıyla izliyoruz. Kardeş Filistin ulusunun haklarının korunması, sıkıntılarının bir an önce sona ermesi ve Filistin'in uluslararası toplum içinde hak ettiği onurlu yeri alması Türkiye'nin dış politika gündeminin öncelikli maddelerindendir. Şiddet ve terörle barışçı bir çözüme varılabilmesi mümkün değildir. Çözüm için 'yol haritası mekanizmasından' başka bir yol yoktur. Taraflara düşen görev yol haritası kapsamında somut ve yapıcı adımları daha fazla zaman kaybetmeden atmalarıdır. 
     Diğer taraftan, barış sürecindeki tüm kanalların çok önemli ve birbiriyle bağlantılı olduğuna inanıyoruz. İsrail ile Filistin kanalının yanında Suriye-İsrail ve Lübnan-İsrail kanallarının da canlandırılması temel amaç olmaya devam etmelidir. Türkiye bu konuda istenildiği takdirde taraflara yardımcı olmaya hazırdır.'' 
     
     ''IRAK'IN TOPRAK BİRLİĞİNİN KORUNMASI TEMEL ÖNEMDE'' 
     Irak'taki durumu ve bu ülkenin geleceğinin iki komşu ülke Türkiye ve Suriye'yi de yakından ilgilendirdiğini kaydeden Erdoğan, ''Irak'ın toprak bütünlüğünün ve ulusal birliğinin korunması temel önemdedir. Irak'ın kendi halkıyla barışık, komşularıyla uyumlu özgür ve egemen bir devlet olarak uluslararası toplum içindeki yerini en kısa sürede alması ortak amacımızdır. Türkiye, bu hedefe ulaşılabilmesi için güçlü desteğini ve çabalarını sürdürecektir'' dedi. 
     Erdoğan, Irak Geçici Hükümeti'nin 28 Haziran'da egemenliği devralmasını ve Irak halkının geleceğini kendi eline alacağı sürecin başlamış olmasını memnuniyetle karşıladıklarını da ifade etti. 
     
     OTRİ'NİN KONUŞMASI 
     Konuk Başbakan Otri de yaptığı açıklamada, ''O duygudur ki, insan buraya geldiğinde kendini asla gurbette hissetmiyor. Tersine kendisini ailesi ve yakınları arasında hissetmektedir'' dedi. 
     Türkiye ile Suriye'nin tarihten gelen ilişkilerle birbirine bağlı ortak gelenek ve görenekleri bulunan iki komşu ülke olduğunu vurgulayan Otri, iki ülke arasındaki ilişkilerin geliştirilmesinin önemine değindi. 
     Suriye ile Türkiye'nin bölgesel ve uluslararası platformlarda önemli konumları olan iki ülke olduğunu vurgulayan Otri, bölgede güvenlik ve istikrarın sağlanmasının önemli olduğunu vurguladı. 
     Temel amacın, adil ve kapsamlı bir barış olduğunu kaydeden Otri, istikrarın barış olmadan gerçekleşemeyeceğini ifade ederek, şunları söyledi 
     ''Türkiye'nin sergilediği tutumunu, barış süreciyle ilgili çabalarını, Filistin halkının vermiş olduğu savaşıma olan desteğini ve Suriye'ye uygulanan acımasız Amerikan yaptırımlarına karşı Suriye'nin yanında yer almasını takdirle karşılamaktayız. Ayrıca Türkiye'nin Irak meselesinde takındığı 'bilgece' tavırlarını takdirle karşılıyor, Irak'ın toprak bütünlüğünün ve halkının birliğinin korunmasını, yabancı işgalin sona ermesini ve Irak'ın ulusal egemenliğine eksiksiz olarak yeniden kavuşmasını önemle vurguluyoruz'' dedi. 
     
</TEXT>
</DOC>
