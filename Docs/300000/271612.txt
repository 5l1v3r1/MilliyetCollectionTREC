<DOC>
<DOCNO> 271612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun01.html </URL>
<DATE> 2004/09/14/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Şaron'dan Arafat'ı sürme tehdidi... 
</HEADLINE>
<TEXT>

     İsrail Başbakanı Ariel Şaron, Filistin lideri Yaser Arafat ile öldürülen Hamas liderleri arasında bir fark görmediğini belirterek, uygun bir zamanda Arafat'ı Batı Şeria'dan süreceklerini bildirdi. 
     İsrail'de yayınlanan Yediot Ahronot gazetesine demeç veren Şaron, İsrail'in Hamas'ın kurucusu ve ruhani lideri Şeyh Ahmed Yasin'i, 3 hafta sonra da Yasin'in halefi Abdülaziz Rantisi'yi öldürdüğünü hatırlattı. Şaron, ''Arafat'ın sürülmesine gelince, aynı şekilde davranacağız Uygun bir zamanda yapacağız'' dedi. 
     Şeyh Yasin ve Rantisi ile Arafat arasında bir fark görüp görmediği şeklindeki soruya ''Fark görmüyorum'' cevabını veren Şaron, Arafat'a ''diğer katillere davrandıkları gibi davranacaklarını'' savundu. 
     Şaron'dan önce, İsrail Savunma Bakanı Şaul Mofaz ile Dışişleri Bakanı Silvan Şalom, Arafat'ın sürüleceği tehdidinde bulunmuştu. 
     
</TEXT>
</DOC>
