<DOC>
<DOCNO> 294115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko18.html </URL>
<DATE> 2004/12/02/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ERDEMİR, 9 ayda 2 milyar dolarlık satış yaptı... 
</HEADLINE>
<TEXT>

     Ereğli Demir ve Çelik Fabrikaları ERDEMİR Grubu'nun, bu yılın 9 ayı itibariyle 2 milyar 15 milyon dolar satış geliri elde ettiği, net karının da 426 milyon dolar olduğu bildirildi. 
     ERDEMİR Basın ve Halkla İlişkiler Müdürlüğü'nce yapılan yazılı açıklamada, İskenderun Demir ve Çelik Fabrikaları, ERDEMİR Romania SRL, ERDEMİR Çelik Servis Merkezi, ERDEMİR Mühendislik Yönetim ve Danışmanlık Hizmetleri, Çelik Çekme Boru Sanayi, ERDEMİR Maden Sanayi ile ERDEMİR Lojistik'ten oluşan ve 15 binin üzerinde çalışanı bulunan ERDEMİR Grubu'nun yılın 9 aylık döneminde sürekli yükselen performansı geride bıraktığı belirtildi. 
     Grup şirketlerinin üretim miktarının 5 milyon 11 bin tona ulaştığını, geçen yılın aynı dönemine göre yüzde 26,7'lik artışla 933 bin tonu yurt dışına olmak üzere 4 milyon 966 bin ton satış gerçekleştirildiği kaydedilen açıklamada, şöyle denildi 
     ''Söz konusu dönemde ERDEMİR Grubu, 5,5 katrilyon liralık aktif büyüklüğe ulaşmıştır. Grubun, 2003'deki satış geliri 2 milyar dolar, net karı ise 230 milyon dolardır. Üretim, satış ve kar rakamlarıyla olduğu kadar Toplam Kalite Yönetimi alanındaki çalışmalarıyla da yıla damgasını vuran fabrikamız, tüm kalemlerde hedeflenenin çok üstünde performans sergilemiştir. Yılın üçüncü çeyreği sonunda ERDEMİR 1 milyar 443 milyon dolar net satış geliri ve 319 milyon dolar net kar elde etmiş, üretim miktarı ise geçen yılın aynı dönemine göre yüzde 2 artarak 2 milyon 688 bin tona ulaşmıştır.'' Açıklamada, 2000'den bu yana büyüme stratejileri çerçevesinde yurt içi ve yurt dışında kurulu kapasitelerin satın alınması ya da yeni kapasitelerin kurulması çalışmalarını yürüten fabrikanın, yetişmiş insan gücü ve bilgi birikimiyle grup şirketlerinin organizasyonel, teknik ve mali yapılarında önemli rol üstlendiği vurgulandı. 
     
</TEXT>
</DOC>
