<DOC>
<DOCNO> 299353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/siyaset/asiy.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Araplar ve İsrail kutladı 
</HEADLINE>
<TEXT>


Arap Birliği Genel Sekreteri Musa, müzakere tarihi için, "Bu, medeniyetler buluşmasıdır" dedi. İsrail de, tarihi "Bölgesel istikrar, demokrasi ve işbirliğine katkı" olarak değerlendirdi 

METİN TURAN Kahire DHA ANKARA Milliyet 


Türkiye'nin AB'den müzakere tarihi almasını "medeniyetler buluşması" olarak nitelendiren Arap Birliği Genel Sekreteri Amr Musa, Başbakan Recep Tayyip Erdoğan'ı kutladı. İsrail Büyükelçiliği de, Türkiye'nin AB üyeliğinin bölgesel istikrar ve demokrasiye katkı sağlayacağını bildirdi. 
Müzakere tarihi verilmesinin önemine dikkat çeken Musa, "Türkiye gibi, İslam leminde ve Ortadoğu'da önemli bir yere sahip bir ülkeyle müzakerelerin yapılacak olması, tebrik edilecek bir adım. Umarız ki Türkiye AB'ye üye olur" dedi. 

Dünyaya siyasi mesaj 
Kararın dünyaya da siyasi bir mesaj olduğunu belirten Musa, "Kardeşim ve arkadaşım Başbakan Erdoğan, Dışişleri Bakanı Abdullah Gül ve hükümetini, bu büyük diplomasi başarısından dolayı tebrik ediyorum" diye konuştu. Türkiye'nin başarısının, Ortadoğu ve İslam ülkeleri için taşıdığı önemi anımsatan Musa, "Bu olay medeniyetler buluşması hanesine yazılıp toplumlar arasında medeniyetleri çatışma ve mücadeleye çağıran görüşleri tamamıyla ortadan kaldırıcı bir adımdır" şeklinde konuştu. Musa, AB üyeliğinin, Türkiye ile Arap dünyası arasındaki ilişkileri daha da artıracağını söyledi. 

Demokrasiye katkı 
İsrail'in Ankara Büyükelçiliği de, AB'nin katılım görüşmelerini başlatma kararı nedeniyle Türk hükümeti ve halkını kutladı. Açıklamada, "İsrail, Avrupa Birliği'nin genişlemesi ve Türkiye'nin üye olmasını, bölgesel istikrar, demokrasi, işbirliği ve sosyoekonomik gelişmenin güçlendirilmesine katkı olarak görmektedir" denildi. 

</TEXT>
</DOC>
