<DOC>
<DOCNO> 279559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas09.html </URL>
<DATE> 2004/10/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Türk yaratıcılığının son örneği Düğün TV 
</HEADLINE>
<TEXT>

     Almanya'da kurulan Düğün TV, gurbetçilerin düğünlerini uydu üzerinden canlı yayınlıyor. 
     Düğün TV Kurucusu ve Genel Yayın Yönetmeni Mehmet Çoban, Avrupa'daki Türkler'in sosyal yaşantısının çok kısıtlı olduğunu, bu nedenle düğünlere büyük önem verildiğini söyledi. 
     Kamerayla çekimin gerek Almanya, gerekse Türkiye'deki düğünlerde yaygın olduğunu ifade eden Çoban, ''Çekimler hatıra amacının yanı sıra, düğüne katılamayan yakınlara gösterme amacıyla da yapılıyor. Bu noktadan hareket ederek, televizyondan canlı yayınlanan düğünlere büyük ilgi olacağını düşündük. Beklediğimiz gibi çok yoğun talep var, karşılamakta güçlük çekiyoruz'' dedi. 
     Çoban, canlı yayının yanı sıra gönderilen bantları da yayınladıklarını ifade ederek, şunları söyledi 
     ''Gönderilen düğün bantlarını saati 750 eurodan yayınlıyoruz. Eğer biz çekim yaparsak, fiyat 2 bin euro oluyor. Canlı yayını ise saati 3 bin eurodan gerçekleştiriyoruz. Haftada 4-5 canlı yayın yapmayı planlıyoruz. Canlı yayında, o bölgedeki düğün kameramanlarıyla temasa geçiyoruz. Bantları ise montajlayarak yayınlıyoruz. Ancak, çekimin DVD kalitesini yakalaması lazım. VHS kasetleri yayınlamıyoruz.'' Öncelikli hedef kitlelerinin, Avrupa'da yaşayan Türkler olduğunu kaydeden Çoban, ''Az sayıda da olsa, ABD ve Avusturalya'dan da bantlar gönderiliyor. Bunları da yayınlıyoruz. Düğün TV fikrinin patenti bize ait. Bu fikrin Türkiye'de ve dünyada yaygınlaşacağını tahmin ediyorum'' dedi. 
     Çoban, 15 yıldır Alman WDR televizyonunda TV gazetecisi ve program yapımcısı olarak çalıştığını belirterek, ''Düğünleri para alarak yayınlamak medyanın asıl amacı değil. Medya bunu şova dönüştürmeli ve reklam alarak yürütmeli. Gelecekte bu sistemi oturtmaya çalışacağız'' diye konuştu. 
     Yalnızca düğün yayınlamadıklarını belirten Çoban, ''Şu anda test yayınımız sürüyor. Düğün konulu bir tematik kanal oluşturuyoruz. Çiftlerin birbirini tanımasıyla, kaynanalarla ilgili ve yarışmacıların telefonla katıldıkları çeşitli yarışmalarımız ve şovlarımız var. Her hafta yeni bir programı yayına sokuyoruz'' dedi. 
     
</TEXT>
</DOC>
