<DOC>
<DOCNO> 295709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/ekonomi/eko02.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kitaplar 2005'te de parasız 
</HEADLINE>
<TEXT>


Okullarda 'parasız kitap' dağıtımı 2005'te de sürecek. Kaynak, Sosyal Yardımlaşma Fonu'ndan karşılanacak 

ANKARA Milliyet 

Devlet 2005'te 217 yeni araç alacak. Bunların 86'sı bağışlardan karşılanacak. Okullarda 2005'te de parasız kitap dağıtımı yapılacak. 
TBMM Plan ve Bütçe Komisyonu'nda, ilköğretim öğrencilerine ücretsiz dağıtılacak kitaplar ve taşımalı eğitim öğrencilerinin öğle yemeği giderlerinin Sosyal Yardımlaşma ve Dayanışma Fonu'ndan karşılanması benimsendi. 
Öte yandan görüşmelerde verilen bir önergeyle 2005 yılında kamu kurum ve kuruluşlarına 217 adet yeni araç alımına olanak sağlandı. 
TÜBİTAK'a Ar - Ge yatırımları için ayrılan ödeneğin özel hesaplardan izlenmesine olanak verecek düzenleme Komisyon'da tartışma yarattı. CHP'liler, düzenlemenin şeffaflığa aykırı olduğunu belirtti. CHP'li Ali Kemal Kumkumoğlu'nun, açıklamaların aldatıcı olduğunu söylemesine Maliye Bakanı Kemal Unakıtan, "Hatalı olabilir ama aldatıyor demek yanlış. Burası şov yeri değil. Aynen iade ediyorum" diyerek tepki gösterdi. 

Borç erteleme 2006 sonrası Devlet Bakanı Ali Babacan, IMF borçlarının ertelenmesinin 2006 sonrası için mümkün olabileceğini belirterek, "2006'nın ötesindeki o bir yıllık esneklik hakkı her zaman var. İşimize geldiği zaman kullanırız" dedi. 
Babacan, Plan ve Bütçe Komisyonu'nda soruları yanıtladı. 2004'te ödemesi gereken borçların bir kısmının 2005'e, 2005 borçlarının bir kısmının da 2006'ya ertelendiğini hatırlarak şunları söyledi "IMF standby düzenlemesine ödemenin yükümlülük tarihinden 1 yıl erken ödemesi varsayımıyla başlanır. Borçlanan ülke de bunu erken ödeme tarihinden yükümlülük tarihine, o bir yılda erteleme hakkını kullanabilir. 2006'dan itibaren haklarımız ile ilgili henüz bir tercih bildirmedik. Bu zamanı gelince alınacak bir karardır." 


</TEXT>
</DOC>
