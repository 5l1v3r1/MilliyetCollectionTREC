<DOC>
<DOCNO> 272168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/guncel/axgun01.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Avratla kaçtı' lafı yakışmadı 
</HEADLINE>
<TEXT>


PKK ile başından beri bütünleşemediğini belirten Osman Öcalan, "Ağabeyim, aile ortamında da otoriter, egemendi. Ben uyumlu ve uzlaşmacı kişilik sergiledim" dedi 

NAMIK DURUKAN Musul - Fotoğraflar ALTAN BURGUCU 

Yurtsever Demokrat Parti PWD adı altında ayrı bir örgüt kurmak üzere koptuğu terörist PKK KONGRA - GEL tarafından hakkında ölüm kararı alınan Osman Öcalan, "ağabeyi Abdullah Öcalan'ın annelerinin etnik kökeni konusunda doğru söylemediğini, kendisine karşı da yakışıksız davrandığını" söyledi. 
Milliyet, ağabeyi ile yollarını ayıran Osman Öcalan ve bir dönem terörist PKK'nın çekirdek kadrosunu oluşturan Nizamettin Taş, Faysal Dunlayıcı Kani Yılmaz , Osman Erdal, Hıdır Sarıkaya ve yeğen Seydi Öcalan'ı Irak'ta buldu. 
PKK KONGRA - GEL'in infaz timlerinin Kuzey Irak'ta aradığı Osman Öcalan, Türkiye'deki demokratikleşme adımlarını övdü ve "diyalog sürecinin yakın olduğunu" öne sürdü. Öcalan'ın sorularımıza verdiği yanıtlar şöyle 

Abdullah Öcalan'ın elleri ve gözleri bağlı halde Türkiye'ye getirilip yargılanması sizde nasıl bir ruh hali yarattı 
Örgüt derinden sarsıldı. Herkes şoke oldu. Kürt halkı onu önderi olarak görüyordu. Gözlerini bağlama, Türk bayrağı önünde resim çektirme Öcalan'ın şahsında Kürt halkına hakarettir. Derin nefret yarattı. Hepimiz iğrendik. 

Abdullah Öcalan'ın savunmalarını nasıl değerlendirdiniz 
Kemalizmi desteklemesini sağlıklı bulmuyoruz. 

Abdullah Öcalan, "Annem de Türk'tür" demişti. Gerçekten öyle mi 
Annem Türk asıllı değildir. Annemin babası Kürt'tür, Suriye'den gelmişlerdir. 

Abdullah Öcalan'ın "Osman avradı alıp kaçtı" değerlendirmesi sizi nasıl etkiledi 
Bu tanımlamayı ağabeyime layık görmüyorum, yakıştıramadım. Aşağılayıcı tarzda ifade edilmesi düşündürücü. Kimseye saygısızlık yapmadım, herkesin özel yaşamına saygılıyım. 

PKK'dayken mi evlendiniz 
Evlilikten ziyade arkadaşlık ilişkisiydi. Evlilik, ev kurma gibi bir derdim yoktur. 

PKK'dan neden ayrıldınız 
- PKK ile başından beri bütünleşemedim. Abim Abdullah Öcalan, aile ortamında da otoriter, egemendi. Ben uyumlu ve uzlaşmacı kişilik özelliği sergiledim. Onun kavgacı, benim ılımlı özelliğim vardı. PKK da aslında beni kabul etmedi. 

PKK'nın silah bırakması taktik miydi 
Abdullah Öcalan, başından beri silahlı mücadeleye stratejik değer biçmiştir. Bu nedenle silahlı mücadeleyi tam olarak gündemden çıkarmamıştır. 

DEHAP'la çalışacak mısınız 
DEHAP, PKK'nın yürüttüğü silahlı mücadele zemini üzerinde siyasal mücadeleyi yürüten bir güçtür. Zamanını doldurmuştur. Gerileme ve dağılma sürecindedir. 
Osman Öcalan ile kopmadan önce PKK'da Başkanlık Konseyi üyeliğinde bulunan Nizamettin Taş, ABD ile ilişkiler konusunda şu bilgileri verdiler 

ABD'li yetkililerle görüşüyor musunuz 
Dünyanın en etkili güçleriyle Kürt sorununun çözümü için sonuna kadar işbirliğine varız. ABD ve AB ile işbirliği içinde olmak eşyanın tabiatı ile ilgilidir. ABD'nin PWD'ye yaklaşımının olumlu olduğunu söyleyebilirim. Ancak resmi ilişki içinde değiliz. 

ABD'liler PKK ile görüşüyor muydu 
Görüşmeler Kuzey Irak'ta, dağda oldu. Gayri resmi ilişkilerdi. Hepsi silahlı mücadelenin nasıl sona erdirileceği, siyasal mücadele ile çözümün önünün nasıl açılacağı yönünde yürütülen görüşmeler olmuştur. ABD'lilerin bize yönelik telkinleri olmamıştır. 

'Pişmanız, herkesten özür dileriz' 

Bir dönem terör örgütü PKK'nın Başkanlık Konseyi üyesi olan Nizamettin Taş, binlerce şehit ve masumun canına mal olan süreç için bugün "Özür dileriz" diyor. 

Öcalan'ın İmralı savunmalarını nasıl değerlendiriyorsunuz 
Türkiye'de Kemalistler de, Mustafa Kemal'in çağın şartlarına uygun yeniden değerlendirilmesi gerektiğini kabul ederken, Öcalan 1920'lerdeki söylemlere durmadan vurgu yapıyor. Bu takiyedir. Orduya yaranmak için hükümet hedef alınıyor. 

PKK'da bundan sonra ne olur 
PKK tarikat örgütü olarak varlığını sürdürür. 

Eski DEP'lileri nasıl değerlendiriyorsunuz 
Bazı kesimler, Leyla Zana'yı "Kürtlerin sözcüsü" gibi göstermek istiyor, Öcalan bundan korkuyor. Liderliğini tehlikede görüyor. 

Öcalan, size "10 bin kişinin katili" diyor. 
Onun için de "Bebek ve 30 bin kişinin katili" diyorlar. Bütün talimatları veren kendisi. Biz emirleri yerine getirdik. Şahıs olarak kimseyi öldürmedim. 

Geriye dönüp baktığınızda "Keşke şunu yapmasaydım" demiyor musunuz 
Bir dönem şiddet eylemlerine katılmış olmaktan pişmanlık duyuyoruz. Bu nedenle herkesten özür diliyoruz. Bir kez daha doğsaydım, bunların hiçbirini yapmazdım. 

Cinsellik yasak 

PKK'da kolektif yaşamın insanlara boğucu geldiğini belirten Öcalan, "Bir kişi kendisine bir elbise almışsa, bir yerde yemek yemişse büyük suç olarak görülüyor. Kimsenin cebinde harçlık yok. Cinsel boyutta insanın sevgi belirtisi de anlayışla karşılanmıyor. Ağır yaptırımlara tabi tutuluyor" dedi. 


</TEXT>
</DOC>
