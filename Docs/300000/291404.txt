<DOC>
<DOCNO> 291404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun55.html </URL>
<DATE> 2004/11/23/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
Ukrayna... Kiev'deki göstericiler, Devlet Başkanlığı'na ilerliyor 
</HEADLINE>
<TEXT>

     Ukrayna'da pazar günü yapılan devlet başkanlığı seçim sonuçlarıyla ilgili çıkan krizde muhalefet lideri Viktor Yuşçenko'yu desteklemek üzere başkent Kiev'de toplanan binlerce göstericinin, devlet başkanlığı binasına harekete geçtiği haber veriliyor. 
     Bölgedeki gazeteciler, Kiev'de toplanan göstericilerin, Yuşçenko'nun yandaşlarından muhalefet milletvekili Yuliya Timoşenko'nun devlet başkanlığı binasına yürünmesi çağrısının ardından yürüyüşe geçtiğini bildirdiler. 
     Kiev'de toplanan yaklaşık 100 bin göstericiye konuşan Timoşenko, göstericilere devlet başkanlığı binasına yürümeleri çağrısında bulunmuştu. 
     Timoşenko, saraya barışçı bir şekilde gideceklerini ifade ederek, ''Ya iktidarı bırakacaklar ya da biz alacağız'' demişti. 
     Göstericilerin toplandığı meydandan yaklaşık bir kilometre uzaklıktaki devlet başkanlığı binasının çembere alınması çağrısında bulunan Timoşenko, bütün gece orada kalacaklarını, protestolarına yarın da devam edeceklerini söylemişti. 
     Timoşenko, ''Yeni Devlet Başkanı Viktor Yuşçenko çalışmaya başlayana dek orada kalacağız'' diye konuşmuştu. 
     
     ''SEÇİM SONUÇLARIYLA İLGİLİ CİDDİ ENDİŞEMİZİ DİLE GETİRİN'' 

     AB dönem Başkanı Hollanda'nın Başbakanı Jan Peter Balkenende, Ukrayna Devlet Başkanı Leonid Kuçma'ya devlet başkanlığı seçiminin sonuçlarına ilişkin ''ciddi endişelerini'' dile getirmesi çağrısında bulundu. 
     Balkanende, yaptığı açıklamada, Ukrayna'da hafta sonunda yapılan devlet başkanlığı seçimlerinin ilk sonuçlarının, Ukraynalı seçmenlerin isteğini yansıtıp yansıtmadığı konusunda endişeli olduklarını dile getirdi. 
     Jan Peter Balkenende, Ukrayna parlamento başkanı Volodmir Litvin'e de seçim sürecinin ve ikinci turun sonuçlarının gözden geçirilmesi çağrısı yaptı. 
     Ukrayna'da pazar günü yapılan devlet başkanlığı seçim sonuçlarıyla ilgili çıkan krizde muhalefet lideri Viktor Yuşçenko'yu desteklemek üzere başkent Kiev'de toplanan binlerce gösterici, devlet başkanlığı binasına harekete geçmişti.DEVLET 
     BAŞKANLIĞI'NA YÜRÜYEN GÖSTERİCİLER, BİNANIN YAKININDA DURDU 

     Ukrayna'da pazar günü yapılan devlet başkanlığı seçiminden sonra muhalefet lideri Viktor Yuşçenko'yu desteklemek için başkent Kiev'deki devlet başkanlığı binasına doğru yürüyüşe geçen binlerce göstericinin, binanın yakınında durduğu bildirildi. 
     Kentteki AFP muhabiri, binlerce göstericinin, yüzlerce özel polis gücü mensubu tarafından korunan binanın çevresinde bulunduğunu duyurdu. 
     Bazıları kamyonlarla binanın çevresine gelen göstericiler, güvenlik güçlerine yönelik olarak ''Polis, halkla birlikte'' sloganları attı. 
     
     ''RUSYA, UKRAYNA'NIN İÇ POLİTİKASINA MÜDAHALE ETMEYECEK'' 

     Rusya Dışişleri Bakanı Sergey Lavrov, Rusya'nın, Ukrayna'nın iç politikasına müdahalede bulunmayacağını açıkladı. 
     İsrail'in Kudüs kentinde İsrail Dışişleri Bakanı Silvan Şalom ile biraraya gelen Lavrov, yaptığı basın açıklamasında ''Ukrayna'nın içişlerine müdahalede bulunmayacağız'' dedi. 
     Rus Bakan, ''Ukrayna Parlamentosu'na baskın, posta merkezini ya da Kiev Garı'nı ele geçirme çağrıları, benim gözümde Ukrayna anayasasına uygun değil, ancak bir kere daha yineliyorum, Rusya bu işe karışmayacaktır'' ifadesini kullandı. 
     Ukrayna'da pazar günü yapılan devlet başkanlığı seçiminin ardından, muhalefet lideri Viktor Yuşçenko'yu desteklemek için, binlerce gösterici bu gece başkent Kiev'deki devlet başkanlığı binasına doğru yürüyüşe geçmişti. 
     
     ''GÖSTERİCİLER, DEVLET BAŞKANLIĞI BİNASINA ZORLA GİRMEYECEK'' 

     Ukrayna'da iki muhalif milletvekili, devlet başkanlığı binasına yürüyen göstericilerin binaya zorla girmeyeceğine ilişkin polise güvence verdi. 
     Reuters muhabiri, muhalefet lideri Viktor Yuşçenko'nun yardımcılarından Yulia Timoşenko ve bir diğer milletvekilinin binayı kordon altına alan polisten üst düzey bir yetkiliyle görüştüğünü söyledi. 
     Milletvekillerinin, göstericilerin binaya zorla girme niyetinde olmadıkları konusunda polise güvence verdiği belirtildi. 
     Ukrayna'da pazar günü yapılan devlet başkanlığı seçiminin ardından, muhalefet lideri Viktor Yuşçenko'yu desteklemek için, binlerce gösterici bu gece başkent Kiev'deki devlet başkanlığı binasına doğru yürüyüşe geçmişti. 
     
</TEXT>
</DOC>
