<DOC>
<DOCNO> 282628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/axspo01.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahin'den yeşil ışık 
</HEADLINE>
<TEXT>


Beşiktaş Yönetimi'ni kabul eden Başbakan yardımcısı ve Devlet Bakanı M.Ali Şahin, "İstanbul'a yeni bir atletizm pisti kazandırmak da size düşer. Arazi konusunda gereken desteği veririz" dedi 

NECMİ KEPÇETUTAN 


'En büyük Beşiktaş' 
BEŞİKTAŞ, Başkent çıkarmasında umutlandı. Ankaragücü ile yapılacak maç öncesinde bir dizi ziyarette bulunan Siyah - Beyazlı yöneticiler, ilk olarak Ulaştırma Bakanı Binali Yıldırım'ı, ardından da Başbakan yardımcısı ve Dışişleri Bakanı Abdullah Gül'ü ziyaret etti. Beşiktaş heyeti, daha sonra TBMM Başkanı Bülent Arınç, Devlet Bakanı Abdüllatif Şener ve Hava Kuvvetleri Komutanı İbrahim Fırtına tarafından kabul edildi. 

Pistle başlayan sohbet 
DEVLET Bakanı Mehmet Ali Şahin de Beşiktaş heyetini kabul etti. Şahin, "İnönü Stadı'ndaki atletizm pisti ortadan kalktı. İstanbul'a yeni bir pist kazandırmak da Beşiktaş'a düşer. Biz arsa için gereken desteği veririz" dedi. Demirören de atletizm pisti için kongrede söz verdiklerini vurgulayıp, "Arsa desteğinden sonra pisti mutlaka yapacağız. Zaten araziler için gelecek hafta randevu isteyeceğiz" diye konuştu. 

Beşiktaş'tan taktik prova 

KARTAL, Ankaragücü maçının taktik provasını dün akşam yaptı. İftar sonrasında Ümraniye Tesisleri'nde sahaya çıkan Siyah - Beyazlılar ile konuşan Teknik Direktör Del Bosque, Başkent ekibinin zaaflarını ve güçlü yanlarını anlattı. Sahada görmeyi istediği sistemi açıklayan İspanyol çalıştırıcı, defans kurgusunu bozmazken, forvette İbrahim Akın, Carew, Tümer ile Veysel'i dönüşümlü oynattı. Bu arada uzun süredir takımdan ayrı kalan Menajer - Kaptan Tayfun Havutçu, Bosque ile görüşüp tamamen iyileştiğini, oynamak için hazır olduğunu söyledi. 

Pancu'dan müjde var 

Rötarlı gitti 
PANCU, iki hafta rötarla İsviçre'ye gitti. Rumen Milli Takımı'nın Çek Cumhuriyeti maçının ardından muayene olmak için Zürih'e gideceği açıklanan Siyah - Beyazlı futbolcu, kulüp doktorlarının, "Önce biz görelim. Gerekirse tedavi için gidersin" demesi üzerine programını değiştirmiş, İstanbul'a dönmüştü. 

Durumu iyi 
SAĞ kasığındaki ağrıları nedeniyle Diyarbakır maçında da oynamayan Pancu, aradan geçen sürenin ardından nihayet Zürih'teki doktoruna gidebildi. Yapılan tetkikler sonrasında futbolcunun sağlık durumunun iyi olduğu bildirildi. Ankara'da riske edilmeyecek olan Pancu'nun, Fener derbisinde görev alacağı kaydedildi. 


</TEXT>
</DOC>
