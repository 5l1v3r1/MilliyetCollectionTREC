<DOC>
<DOCNO> 291538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur33.html </URL>
<DATE> 2004/11/23/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Van'da 5 çoban mahsur kaldı .. 
</HEADLINE>
<TEXT>

     Van'ın Çatak İlçesi'nde kar yağışı ve tipi nedeniyle 5 çobanın mahsur kaldığı bildirildi. 
     Van İl Genel Meclisi üyesi Salih Özbek, AA muhabirine yaptığı açıklamada, ilçenin Konalga Köyü'nde 5 çobanın bin 500 küçükbaş hayvanla Kurnazo Dağı yakılarında dünden bu yana mahsur kaldığını söyledi. 
     Özbek, Çatak, Pervari-Beytüşşebap üçgenindeki Kurnazo Dağı'nda mahsur kalan çoban ve hayvanların kurtarılması için Çatak Kaymakamlığı'na başvurduklarını belirtti. 
     Çatak Kaymakamı Vedat Yılmaz ise konu hakkında kendilerine bilgi ulaştığını belirterek, ''Ancak kişi ve küçükbaş hayvan sayısı hakkında elimizde kesin bilgi yok. Jandarma ve koruculardan bir ekip oluşturularak bölgeye gönderildi. Çoban ve küçükbaş hayvanların mahsur kaldıkları iddia edilen bölge sarp kayalıklardan oluştuğu gibi ulaşımı da bu mevsimde çok zor bir yer. Görevlendirilen ekipler döndükten sonra kesin bilgi ulaşacak''' dedi. 
     
</TEXT>
</DOC>
