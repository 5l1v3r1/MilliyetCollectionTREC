<DOC>
<DOCNO> 282722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy06.html </URL>
<DATE> 2004/10/23/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
CHP'nin Sarıgül raporu tamam 
</HEADLINE>
<TEXT>

     Şişli Belediye Başkanı Mustafa Sarıgül'ün hakkındaki yolsuzlukları araştıran CHP Komisyonu raporunu tamamladı. Ekleriyle birlikte yaklaşık 500 sayfayı bulan rapor, hafta içinde Genel Başkan Deniz Baykal'a sunulacak. 
     Raporda, Sarıgül hakkındaki iddiaların yanı sıra, Sarıgül'e suikast girişiminde bulunan suç örgütü lideri Mithat Yılmaz'ın telefon konuşmalarının kaset dökümü de yer aldı. 
     ANKA'nın edindiği bilgiye göre, CHP'nin hukukçu milletvekilleri Mehmet Ali Özpolat, Sırrı Özbek ve İsmet Atalay'dan oluşan "Mustafa Sarıgül Komisyonu" rapor yazımını tamamladı. CHP Genel Başkanlığı'na aday olan Mustafa Sarıgül, partisini iktidara taşımak iddiasıyla bir yandan mitinglerini sürdürürken, hakkındaki yolsuzluk iddiaları da partisi tarafından rapor haline getirildi. Aslı 30 sayfa, ekleriyle birlikte yaklaşık 500 sayafayı bulan ve tek klasörden oluşan raporda, Sarıgül'ün yurdun çeşitli yerlerinde düzenlediği mitinglerde kullanılan otobüslerin maliyet kaynağından, Şişli Belediye Başkan Yardımcısının vurulması ve telefon dinleme olayına kadar her konuda iddialara yer verildi. 
     
     YILMAZ'IN TELEFON KAYITLARI DA RAPORDA 
     Raporda ayrıca, çeşitli suçlardan sabıkalı Mithat Yılmaz'ın Şişli Belediyesi yetkilileriyle telefon konuşmalarına ilişkin kasetlerin dökümleri de yer aldı. 1999 yılında cezaevinden çıkıp, geldiği Şişli'de bir inşaat şirketi kurarak belediyeden ihaleler alan ve polis kayıtlarına daha çok kaçak inşaatlar için belediye yöneticileriyle yaptığı pazarlıklarla geçen Yılmaz'ın, Sarıgül'ü ve belediye yöneticilerini tehdit ettiği, Sarıgül'e suikast girişiminde bulunduğu iddia ediliyor. 20 Nisan 2004'deki polis operasyonuyla yakalanan Yılmaz'ın telefon konuşmaları Şişli'deki "karanlık" ilişkileri ortaya koymuştu. 
     Yılmaz'ın telefon kayıtları İçişleri Bakanlığı Müfettişi Rıdvan Aydın tarafından hazırlanan ve Şişli Başsavcılığı'na iletilen raporda da yer almıştı. 
     
     SAV'IN GENELGESİ VE TÜZÜK İHLALİ 
     Genel Başkan Baykal, Sarıgül hakkında hazırlanan raporu inceleyecek. Raporun, Merkez Yönetim Kurulu'nda MYK da ele alınması bekleniyor. Sarıgül, Genel Sekreter Önder Sav'ın 2000 yılında yayınladığı "Temiz toplum için, ahlaklı ve 
     erdemli yönetim" başlıklı genelgesi ve parti tüzüğünün 4'üncü ve 5'inci maddelerinin ihlali gerekçeleriyle partiden ihraç edilebilecek. 
     
</TEXT>
</DOC>
