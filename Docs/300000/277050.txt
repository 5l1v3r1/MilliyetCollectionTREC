<DOC>
<DOCNO> 277050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/spor/spo03.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom prim yaptı 
</HEADLINE>
<TEXT>


Galatasaray, İstanbul galibiyetinin ardından B.B.Ankaraspor engelini de aşarak, 2 maçlık prim sisteminden faydalanma hakkı kazandı 

ERHAN TELLİ 


2'de 2 yaptılar 
SEZONA şampiyonluk parolasıyla başlayan Galatasaray, ilk 8 haftada elde ettiği sonuçlarla taraftarlarının yüzünü güldürürken, primleri de toplamaya başladı. İstanbulspor galibiyetinin ardından B.B.Ankaraspor'u da deviren Sarı - Kırmızılılar, iki maçlık seri galibiyetlere verilen primi bu sezon ilk kez alma hakkı kazandı. Bu gelişme futbolcuların motivasyonunu ikiye katladı. 

10 milyar ödül 
TEKNİK Direktör Hagi tarafından belirlenen yeni sisteme göre Ali Sami Yen'de alınan galibeyete 3 bin dolar, deplasman zaferine ise 4 bin dolarlık ödül koyulmuştu. Futbolcular bu hedefi tutturarak adam başı 7 bin dolarlık Yaklaşık 10 milyar lira primi kazanmayı başardı. Prim ödemelerinin hafta içersinde futbolcuların hesaplarına yatıralacağı öğrenildi. 

Teşekkür telefonu 

GALATASARAY Başkanı Özhan Canaydın'ın Ankaraspor galibiyetinin ardından Teknik Direktör Hagi'ye telefon açtığı ve tebrik ettiği öğrenildi. Canaydın'ın, "Sana duyduğumuz güven hiç bitmedi. Takımın performansını beğeniyle izliyorum" dediği öğrenildi. Bu jest karşısında çok mutlu olan Hagi'nin, Canaydın'a teşekkür ettikten sonra başarı sözünü tekrarladığı bildirildi. 

Florya'da buluşma 

ASLAN'DA , Ankaraspor galibiyetinin ardından verilen iki günlük izin bugün sona erecek. Teknik Direktör Hagi yönetiminde yapılacak olan çalışmalara Milli Takımlar'da yer alan futbolcular katılmayacak. Bu arada Galatasaray 7 Ekim'de hazırlık maçları için Romanya'ya gidecek. Sarı - Kırmızılılar, National Bükreş ve Steaua Bükreş takımlarıyla iki özel maç yapacak. 


</TEXT>
</DOC>
