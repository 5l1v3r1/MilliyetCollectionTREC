<DOC>
<DOCNO> 297054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo14.html </URL>
<DATE> 2004/12/12/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Denizli, Gençlerbirliği'ne şans tanımadı 1-3 
</HEADLINE>
<TEXT>

     Süper Lig'de ilk beşi hedefleyen Denizlispor, Gençlerbirliği deplasmanından şen dönüyor. Yeşil-siyahlılar rakibini 3-1 mağlup ederek puanını 29'a yükseltti ve puan cetvelinde yeniden Beşiktaş'ın üstüne çıktı. 
     Gençlerbirliği maça çok tutuk başlarken, 7. dakikada yediği golden sonra Denizlispor kalesine yüklenmeye başladı. Bu ataklarda bir topu direkten dönen başkent ekibi, Youla ile aradığı golü buldu. 
     Konuk ekip Denizlispor ise kontrataklarla gol aradı ve bunda da ilk yarıda yakaladığı 2 pozisyonda başarılı oldu. Yeşil-siyahlılar, özellikle orta sahadan attıkları toplarla rakip kalede etkili olmaya çalıştı. 
     7. dakikada takım kaptanı Ümit'ten ceza alanı içinde kaptığı topla kaleci Ömer ile karşı karşıya kalan Ersen Martin, yerden düzgün bir vuruşla topu ağlarla buluşturdu 1-0 
     15. dakikada, Filip kendi yarı alanından çalımlarla getirdiği topu Mustafa Özkan'a verdi. Bu futbolcunun Denizlispor ceza yayı çizgisi üzerinden attığı sert şutta, kaleci Süleymanou topu iki hamlede kontrol etti. 
     21. dakikada Mustafa Gürsel'in ara pasında Youla'nın ayağına çarpan top Boliç'in önünde kaldı. Bu futbolcunun ceza alanı içinden attığı sert şutta kaleci Süleymanou'yu geçen top yan direkten döndü. 
     31. dakikada Ali Tandoğan, sağ taraftan getirdiği topu ceza yayının gerisindeki Uğur'a aktardı. Uğur'un pasında kaleciyle karşı karşıya kalan Ali Tandoğan'ın vuruşunda top kaleciden döndü. Dönen topu takip eden Youla, meşin yuvarlağı filelere gönderdi 1-1 
     38. dakikada Güven'in uzun pasında topu kafayla ceza sahası dışına kadar çıkmış olan kaleci Ömer'den kurtaran Ömer Rıza, topu boş kaleye göndererek, takımını 2-1 öne geçirdi ve ilk yarı bu skorla sonuçlandı. 
     
     İKİNCİ YARI 

     Gençlerbirliği, ikinci yarıda da ilk yarıdaki gibi kötü bir görüntü çizdi. Bu yarıda hem orta alan hem de savunmasında büyük boşluklar veren başkent ekibi, hücumda da hiçbir varlık gösteremedi. 
     Denizlispor ise bu devrede de ilk yarıda olduğu gibi ani ataklarla gol aradı ve bunun birinde de başarılı oldu. Maçın ikinci yarısında her iki takım da, pozisyon üretmekte zorlandı. 
     51. dakikada Mustafa Özkan'ın ceza alanı dışından attığı sert şutta, kaleci Hamidou topu kornere çeldi. 
     77. dakikada Ersen Martin'in ceza alanına kafayla indirdiği topta, Filip'in hatasından da yararlanan Serhat, meşin yuvarlağı kaleye gönderdi 3-1. 
     82. dakikada Gençlerbirliği'nin kullandığı serbest atışta Skoko'nun pasında, Boliç'in yaklaşık 30 metreden attığı sert şutta, kaleci Hamidou topu son anda parmaklarının ucuyla kornere çeldi. 
     Maçın kalan dakikalarında önemli bir pozisyon olmadı ve karşılaşmayı Denizlispor 3-1 kazandı. 
     
     KÜNYE 

     

Stat 19 Mayıs. Hakemler Yunus Yıldırım x, İbrahim Albayrak x, Hakan Atilla Gökbilgin x. Gençlerbirliği Ömer x, Ali Tandoğan xx, El Saka x, Ümit x, Filip xx, Mustafa Gürsel xx Dk. 46 Ali Öztürk x , Mustafa Özkan x Dk. 81 Erkan , Skoko xx, Uğur x Dk. 63 Gitari x , Youla xx, Boliç x. Denizlispor Hamidou xxx, İbrahim xx, Kratochvil x, Burak xx, Özgür xxx, Mustafa xx, Güven xx Dk. 75 Tomas x , Serhat xxx, Mikka x Dk. 65 Timuçin xx , Ersen Martin xx, Ömer Rıza xxx Dk. 43 Ümit xx . Goller Dk. 7 Ersen Martin, Dk. 31 Youla, Dk. 38 Ömer Rıza, Dk. 77 Serhat. Sarı Kartlar Dk. 54 Mustafa Denizlispor , Dk. 85 Gtari Gençlerbirliği .      
     ÇETİN ''DENİZLİSPOR SAHADA DAHA İYİ ORGANİZE OLDU'' 

     Sahasında Denizlispor'a 3-1 yenilen Gençlerbirliği'nin teknik direktörü Oğuz Çetin, maçla ilgili söylenecek fazla bir şey olmadığını belirterek, Denizlispor'un sahada daha iyi organize olduğu söyledi. 
     Karşılaşma sonrasında basın odasına gelmeyen Çetin, takımı götüren otobüsün önünde yaptığı açıklamada, Denizlispor'un taktik anlayışı ve prensibi olarak kendilerinden daha iyi oynadığını vurgulayarak, ''Denizlispor sahada bizden daha iyi organize oldu. Bu nedenle de biz ikinci golü bulamadık. Bireysel hatalardan iki gol yedik. Top bizde daha fazla kalmasına karşın pozisyon üretmekte zorlandık'' dedi. 
     Kulüp Başkanı İlhan Cavcav'ın takıma ceza verileceğini söylediğinin hatırlatılması üzerine Çetin, ''Kendi sahanda yeniliyorsan, ceza da olacaktır'' diye konuştu. 
     
     GENÇLERBİRLİĞİ'NDE CEZA KAPIDA 

     Gençlerbirliği Kulübü Başkanı İlhan Cavcav da maçtan sonra yaptığı açıklamada, Denizlispor karşısında alınan yenilginin bir tokat olduğunu ve bunun cezasız kalmayacağını söyledi. 
     Karşılaşmayla ilgili fazla söylenecek bir şey olmadığını ve Denizlispor'un kendilerinden daha iyi oynadığını kaydeden Cavcav, şöyle konuştu 
     ''Bizim çocuklarımız kendilerini Avrupa ayarında futbolcular görüyorlar. Bu yenilgi bir tokattır, cezasız kalmayacak. İyi bir ceza yiyecekler ve bundan sonraki maçlarda aynı hataları yapmayacaklar. Devre arasında takıma takviye yapacağız.'' 
     
     BULAK ''BİRAZ ŞIMARDIĞIMIZ ZAMAN PUAN KAYBEDİYORUZ'' 

     Denizlispor Teknik Direktör Giray Bulak ise maçtan sonra yaptığı açıklamada, kazanmaya alışık bir takım olduklarına dikkati çekerek, ''Motive olduğumuz zaman bizi yenmek kolay değildir'' dedi. 
     Ankara'da tribünlerin boş olduğunu ve Denizli'deki şartlarda bir maç oynadıklarını kaydeden Bulak, şöyle konuştu 
     ''Son iki haftada bir puan alabilmiştik. Burada kazanmak istiyorduk. Biraz şımardığımız zaman puan kaybediyoruz. Bu galibiyete ihtiyacımız vardı. Ligin ikinci yarısına daha iyi başlamak için bu üç puan önemliydi. Kontrollü oynadık ve 3 puanı aldık. Hedefimiz ilk 10 içerisinde yer alabilmek. Biz başkalarına değil, kendimize bakıyoruz.'' Denizlispor'un bir golüne imza atan Ömer Rıza ise galip gelmeyi başardıklarını belirterek, ''Son haftalarda iyi oynamıyorduk. İyi oyun yüzde yüz önemli. İnşallah böyle devam eder'' dedi. 
     Karşılaşmanın ikinci yarısında oyuna dahil olan tecrübeli futbolcu Timuçin de daha önceki haftalarda basit puanlar kaybettiklerini vurgulayarak, ''Rakibimiz puan cetvelinde geride olmasına karşın kalitesini ispat etmiş bir takım. Amacımız galibiyetti. Gençlerbirliği'nden daha iyi mücadele ettik. İlk yarıyı 2-1 önde tamamlamamız bize avantaj sağladı. 3-1 mutlu edici bir skor'' diye konuştu. 
     
</TEXT>
</DOC>
