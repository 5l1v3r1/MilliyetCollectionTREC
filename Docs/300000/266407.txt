<DOC>
<DOCNO> 266407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/ekonomi/eko03.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fitch Görünüm iyi, cari açık zayıf halka 
</HEADLINE>
<TEXT>


Türkiye'nin görünümünü 'durağan'dan 'pozitif'e çeviren Fitch, bu yıl GSYİH'nin yüzde 4.2'sine ulaşmasını beklediği cari açık için de uyardı 


Kredi derecelendirme kuruluşlarından Fitch, Türkiye'nin 'B ' olan kredi notunu değiştirmezken, görünümünü durağandan 'pozitife' çevirdi. Fitch, Türkiye'nin görünümünü düzeltmesine gerekçe olarak "makroekonomik ve bütçe verilerindeki iyileşmenin yanında, IMF ile çalışmaya devam edeceğine yönelik güçlü beklentiyi" gösterdi. 
Bununla birlikte Fitch'ten yapılan açıklamada, artan cari işlemler açığı Türkiye ekonomisinin "zayıf halkası" olarak nitelendirildi. Fitch, petroldeki yükselişin ve Türkiye ekonomisindeki güçlü büyümenin ithalatı körüklediğini bildirdi. 
Bu yıl cari açığın gayri safi yurtiçi hasılanın GSYİH yüzde 4.2'si oranında çıkmasının beklendiğini belirten Fitch, 2005'te de söz konusu açığın yüzde 4 seviyelerinde gerçekleşeceğini kaydetti. Bu dönemlerde dış borçlanma ihtiyacının artacağını anlatan Fitch, IMF anlaşmasının bu konuda Türkiye'ye katkı sağlayacağını bildirdi. 

'Kısa vadede sorun yok' 
Açıklamada, Türkiye'nin AB üyeliği yolunda güçlü politik reformlara imza attığı ve bütçe disiplinine bağlı kaldığı kaydedildi. Kısa vadede sorun beklenmediğini bildiren Fitch, global faiz oranlarındaki yükselişin ve IMF'ye yapılacak geri ödemelerin Türkiye bütçesi için 2005'te bir tehdit olacağını da öne sürdü. 


</TEXT>
</DOC>
