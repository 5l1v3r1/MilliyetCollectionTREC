<DOC>
<DOCNO> 262222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas22.html </URL>
<DATE> 2004/08/10/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
''Rock'n Coke'' için ''müzik kasabası''... 
</HEADLINE>
<TEXT>

     Coca Cola'nın sponsorluğunda Hezarfen Havaalanı'nda bu yıl ikincisi düzenlenecek ''Rock'n Coke'' adlı müzik festivali için, 300 dönümlük alana kurulan ve 25 yataklık hastaneden lunapark ile alışveriş merkezine kadar bir yaşam alanındaki hemen hemen her birimin yer alacağı ''müzik kasabası''nın inşasında son aşamaya gelindi. 
     Yaklaşık bir aydır 300 kişilik ekibin sürdürdüğü çalışmalarla ilgili bilgi vermek amacıyla, Hezarfen Havaalanı'ndaki festival alanına basın gezisi gerçekleştirildi. 
     Coca Cola Türkiye Bölgesi Pazarlama Müdürü Galya Frayman Molinas, Pozitif Tanıtım Yönetim Kurulu Başkan Yardımcısı Cem Yegül, İstanbul Kültür ve Sanat Vakfı İKSV Genel Müdürü Görgün Taner ve festivalin banka hizmetlerini sağlayacak Akbank'ın Bireysel Bankacılık Pazarlama Bölüm Başkanı Cem Muratoğlu'nun da katıldığı basın toplantısında, Festivalin Prodüksiyon Direktörü Fırat Kasapoğlu hazırlıklara ilişkin bilgi verdi. 
     ''Bu sene işimiz daha çok. Çünkü geçen seneden o kadar övgü aldık ki, bu sene işi daha iyi yapmamız lazım'' diyen Kasapoğlu, bu yıl ''müzik kasabası''nın 250 dönümlük alanının genişleyerek 300 dönüme yayıldığını ve Hezarfen'in kalıcı bir etkinlik alanı olarak düşünülmesi nedeniyle bazı birimlerin kalıcı şekilde inşa edildiğini bildirdi. 
     Bu yıl sahne sayısının 2'ye, kamp alanının kapasitesinin de 5 bin çadıra çıkarıldığını anlatan Kasapoğlu, kampçıların rahat yerleşmesi için festivalin bir gün öncesi olan 20 Ağustos'ta saat 18.00'den itibaren kapıların açılacağını söyledi. 
     Kasapoğlu, alanda 25 yataklı ve 150 doktor ile 250 sağlık görevlisinin yer alacağı tam donanımlı hastane, 3 itfaiye aracı bulunacağını, ayrıca 650 güvenlik ve 300 de temizlik görevlisinin festival boyunca hizmet vereceğini kaydetti. 
     Festivalde bu yıl eğlence alanlarının arttığını da dile getiren Kasapoğlu, küçük bir lunapark, paintball, kaykay platformu ve gezi balonu yer alacağını belirtti. 
     
     ENGELLİLERE ÖZEL PLATFORM... 

     Alanda 5'i engelliler için olmak üzere 400 tuvalet ve çok sayıda el-yüz yıkama istasyonu bulunacağını anlatan Kasapoğlu, engelliler için konserleri izleyebilecekleri özel bir platform da oluşturulacağını bildirdi. 
     Kasapoğlu, festival alanında Türk mutfağından yabancı mutfaklara çok sayıda restoranın hizmet vereceği yiyecek-içecek bölümünün Hıfzıssıhha Enstitüsü tarafından denetlendiğini ve el-yüz yıkama sularının bile içmesuyu kalitesinde olduğunu vurguladı. 
     Fırat Kasapoğlu, ''müzik kasabası''nda ayrıca çeşitli dükkanların yer alacağı alışveriş merkezi, market, banka ve postane birimlerinin bulunacağını sözlerine ekledi. 
     Toplantının ardından, çalışmaların sürdürüldüğü alanlar gazetecilere gezdirildi. 
     Coca Cola'nın sponsorluğunda Pozitif Tanıtım'ın organizasyonu ve İKSV'nin desteğiyle düzenlenen festival, 21-22 Ağustos tarihlerinde gerçekleştirilecek. 
     Festivalde, 50 Cent, The Rasmus, Ash, Orb, Spiritualized, Iggy Pop ve The Stooges, MFÖ, Erkin Koray, Özlem Tekin, Kurban ve Kargo gibi pek çok ünlü sanatçı ve topluluk konser verecek. 
     
</TEXT>
</DOC>
