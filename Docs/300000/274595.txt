<DOC>
<DOCNO> 274595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy20.html </URL>
<DATE> 2004/09/24/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Teziç, Alemdaroğlu'nun görevden alınması hukuki bir konu 
</HEADLINE>
<TEXT>

     YÖK Başkanı Prof. Dr. Erdoğan Teziç, Prof. Dr. Kemal Alemdaroğlu'nun görevden alınmasının hukuki bir konu olduğunu, ideolojik boyutunun bulunmadığını belirterek, ''Biz sadece hukuk planındaki bir değerlendirmeyi, mahkemelerin yapmış olduğu bir değerlendirmeyi sunduk'' dedi. 
     Teziç, AA muhabirinin Alemdaroğlu'nun görevden alınmasına ilişkin sorularını yanıtladı. 
     Ortada hukuki bir durum bulunduğunu kaydeden Teziç, ''Yargısız infaz söylentileri var. Halbuki söz konusu olan yargı kararlarının infaz edilmemesinden kaynaklanan bir sıkıntıdır. Bu konu, İstanbul Üniversitesi tarafından sadece ve sadece yargı kararlarının infaz edilmemesi nedeniyle alınmış bir karardır'' dedi. 
     
     ''TEREDDÜT YOK'' 
     Alınma kararının ardından Alemdaroğlu'nun yaptığı açıklamaların anımsatılması üzerine Teziç, şunları söyledi 
     ''Bu konu hukuki bir konu. O kadar saf şekilde bir hukuki konu ki bunun üzerinde tereddüt yok. Uygulanmayan kararlar mahkeme kararlarıyla da belirlenmiş, ispatlanmış. Bugün de bir dilekçe daha geldi 'şu tarihte benim kararım' uygulanmadı diye. Belli ki mahkeme kararlarının uygulanmaması devam ediyor. Geçen gün, bir hukuk mahkemesinde verilen tazminata mahkumiyet kararı var. Bütün bunlar kararların uygulanmadığını gösteriyor. Biz bunu bir ideolojik sorun olarak getirmedik, getiremeyiz zaten. Akademik bir kurul bunu ideolojik planda tartışamaz. Biz sadece hukuk planındaki bir değerlendirmeyi, mahkemelerin yapmış olduğu değerlendirmeyi sunduk. O kadar özel bir hukuki konu ki bunun hiçbir tarafa çekilmesi hukuken mümkün değil.'' YÖK üyeleri arasında Alemdaroğlu hakkında alınan karara muhalif olanların bulunduğunun anımsatılması üzerine Teziç, ''Bu da gayet normal. Nerede oylama varsa orada muhalefet şerhi olur'' dedi. 
     
     REKTÖRLÜĞE CENTEL'İN TEDVİREN ATANMASI 
     Teziç, İstanbul Üniversitesi Rektörlüğü'ne Prof. Dr. Tankut Centel'in tedviren atandığını belirterek, Tankut'un vekaletine ilişkin yazının Cumhurbaşkanı'na sunulduğunu kaydetti. 
     Teziç, şöyle konuştu 
     ''Cumhurbaşkanı uygun gördüğü taktirde onu Genel Kurul'a getireceğiz. Aksi halde Cumhurbaşkanı'na emrivaki yapmış oluruz. Baktım, eski uygulamada böyle bir yol izlenmemiş. Eski uygulamada Genel Kurul kararı Cumhurbaşkanı'na gönderilmiş. Ben bu aksaklığı gördüm. Sanki Cumhurbaşkanına empoze ediyormuş gibi 'bunu al imzala' demek gibi olur ki bu da olmaz. 
     O nedenle önce tedviren atayıp bir öneri gibi göndermemiz lazım Cumhurbaşkanı'na. Cumhurbaşkanı bunu uygun görürse vekaleten atamayı da Genel Kurul'a sunarız. Böylece vekaleten atama hukuken tamamlanmış olur. Usulün böyle olması lazım.'' 
     
</TEXT>
</DOC>
