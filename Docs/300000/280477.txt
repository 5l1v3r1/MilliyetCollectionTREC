<DOC>
<DOCNO> 280477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas11.html </URL>
<DATE> 2004/10/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Nicky Hilton, 2 ayda evlilikten bıktı 
</HEADLINE>
<TEXT>

     Hilton otellerinin güzel varisi Nicky Hilton, evlilikten iki ayda bıktı. Ünlü işadamı Todd Meister ile 15 Ağustos'ta hayatını birleştiren Hilton'un şimdi avukatları aracılığıyla nikahı ''iptal ettirmeye'' çalıştığı iddia edildi. 
     Internetteki ''msn'' sitesinin haberine göre, ''hastalıkta, sağlıkta ölüm bizi ayırana dek'' sözünün kendisi için geçerli olmadığını kabul eden 21 yaşındaki Hilton, 33 yaşındaki eşiyle olan nikahını iptal ettirmek istiyor. 
     Meister ile yollarını ''dostça'' ayırmak isteyen Nicky'nin yaşının evlilik için genç olmasının ve kendisinin Los Angeles'ta, eşinin New York'ta yaşamasının kararında etkili olduğu savunuldu. 
     Hilton'un eşinin kendisine hediye ettiği 1 milyon dolarlık aile yüzüğünü de teslim ettiği ifade edildi. 
     Evliliklerinin ardından ''People'' dergisine kapak olan çift, burada evliliklerine ilişkin açıklamalarda bulunmuştu. Hilton, bu röportajında Whitney Houston'ın ''I will Always Love You'' şarkısının düğünlerinde çaldığını, evliliğinin de aynı bu şarkıdaki gibi olacağını söylemişti. 
     Nicky Hilton ile Todd Meister, 15 Ağustos'ta Las Vegas'taki nikahla dünyaevine girmişti. 

     
</TEXT>
</DOC>
