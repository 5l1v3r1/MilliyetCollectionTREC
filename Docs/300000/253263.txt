<DOC>
<DOCNO> 253263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun36.html </URL>
<DATE> 2004/07/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
KKTC'de kriz... UBP, yarın hükümete güvensizlik önergesi veriyor 
</HEADLINE>
<TEXT>

     KKTC'de anamuhalefet konumundaki Ulusal Birlik Partisi UBP Genel Başkanı Derviş Eroğlu, ''hükümete iyi niyetle verdikleri sürenin dolduğunu'' ifade ederek, partisinin, yarın Cumhuriyetçi Türk Partisi CTP -Demokrat Parti DP hükümeti için meclise güvensizlik önergesi vereceğini bildirdi. 
     Derviş Eroğlu, yaptığı yazılı açıklamada, ''UBP 24 Nisan referandumundan sonra 2 DP, 1 CTP milletvekilinin partilerinden istifa etmeleri sonucu hükümetin azınlığa düşmesine rağmen, dünya tarafından verilen bazı sözlerin yerine getirilmesi, hükümetin bu süre içinde yapması gereken atılımların engellenmemesi için güvensizlik önergesi vermeyeceğini, meclisin çalışmasını engellemeyeceğini açıklamış ve bu sözünde durmuştur'' ifadesini kullandı. 
     ''CTP-DP ikilisinin yaklaşık 2 aylık bu süre içinde eksik olan sayılarını tamamlama yoluna gitmediğini ve sanki doğalmışçasına 23 milletvekili ile ülkeyi idare etmeye kalkıştığını'' kaydeden Eroğlu, açıklamasına şöyle devam etti 
     ''Hükümete iyi niyetle verdiğimiz süre dolmuştur. Azınlık durumuna düşürülmesine rağmen istifa etmeyen ve hiçbir parti ile anlaşamayan hükümetin düşürülmesi bir demokratik zorunluluk haline gelmiştir.'' ''UBP'nin artık üzerine düşeni yapacağını ve halkın istemine uygun olarak yarın Cumhuriyet Meclisine CTP-DP hükümeti için güvensizlik önergesi vereceğini'' bildiren Eroğlu, şunları kaydetti 
     ''UBP, hükümetin düşürülmesinin ardından, üzerine eğer bir görev düşecek olursa bunu iyi niyetle ve ülke menfaatlerini gözeterek yerine getirmeye çalışacaktır. Eğer bu çabalardan bir sonuç alınamazsa elbette erken seçim bir çıkış yoludur ve biz de buna destek vereceğiz.'' 
     
     ORTAKLARDAN ERKEN SEÇİME DESTEK 
     Koalisyon hükümetinin büyük ortağı CTP, dün Cumhuriyet Meclisi'ne, 26 Eylül'de erken seçim yapılması için öneri sunmuştu. 
     Hükümetin küçük ortağı DP de bugün yaptığı açıklamada, erken seçime destek vererek, ''erken seçimin çıkış yolu olduğunu'' belirtti. 
     Mecliste temsil edilen, muhalefetteki Barış ve Demokrasi Hareketi BDH ile Toplumcu Kurtuluş Partisi de TKP erken seçime destek verdiklerini kaydetti. 
     CTP-DP koalisyon hükümeti 14 Aralık 2003 genel seçimlerinin ardından 13 Ocak'ta ''toplumsal uzlaşma ve çözüm hükümeti'' olarak kuruldu. 
     50 sandalyeli Cumhuriyet meclisinde 26 çoğunlukla kurulan koalisyon hükümeti 26 Nisan'dan bu yana mecliste azınlık durumunda bulunuyor. Hükümetin 2004 bütçesi de henüz meclise sunulmadı. 
     
</TEXT>
</DOC>
