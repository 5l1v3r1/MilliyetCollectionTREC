<DOC>
<DOCNO> 282802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonyas02.html </URL>
<DATE> 2004/10/23/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Gerçek ya da sonradan olma fark etmiyor sarışınlar hep gözde 
</HEADLINE>
<TEXT>

     Esmer ünlüler için tehlike çanları çalıyor. Gün, sarışın olma günü. Cristina Chiabotto’nun 2004 İtalya Güzellik Kraliçesi seçilmesiyle sarışınların dünyadaki itibarı birdenbire arttı. 
     Uzun yıllar Broadway sahnelerinde gişe rekorları kıran bir oyun vardı Erkekler, sarışınları sever, esmerlerle evlenirler.’ Anita Loos’un yazdığı oyun, daha sonra Hollywood filmlerine de konu oldu. Daha da önemlisi bu oyunun ismi, bir süre erkeklerin kadınlara ilişkin görüşlerini yansıtan bir slogana dönüştü. Değişim çağı 21’inci yüzyıl bu sloganı, sarışınların lehine değiştirdi. Erkeklerin sarışınları sevmesi, geçen yüzyıldan bu yana geçerliliğini koruyor. 
     Ama erkeklerin esmerlerle evlendikleri iddiası artık geçersiz. Zaten bu gidişle dünyada esmer kadın kalmayacağa benzer. 
     Daha çok dikkat çekmek isteyen ünlü, ünsüz tüm kadınlar işe sarışın olmakla başlıyorlar. Psikiyatristler, sarı saçların erkekleri garip bir şekilde etkilediği kanısındalar. 
     Yıldızlara hizmet eden kuaförlerse, sarı saçlı kadınların dikkat çekme nedenlerinin, Fark edilmek için sarı saçlar gerektiği’ inancıyla hareket eden kadınların kendisi olduğunu söylüyorlar. 
     
     SARIŞINLIĞA GEÇ ŞÖHRETİ YAKALA 

     Sessiz sinema döneminde Jean Harlow ile başlayan sarışın yıldız modası, bir ara iktidarı, esmer yıldızlara kaptırmıştı. Ama o günler artık gerilerde kaldı. Esmer güzellerin sayısı bir elin parmaklarını geçmez. 
     Gwyneth Paltrow, Charlize Theron, Kim Basinger, Cameron Diaz, Drew Barrymore, sarışın yıldız ünvanlı ünlüler. Geçmiş yıllarda da Brigitte Bardot ve Marilyn Monroe, kumral saçlarını sarıya boyatarak, birer seks bombası olmuşlardı. 
     Madonna, Meg Ryan, Christina Applegate, Reese Witherspoon, Nicole Kidman gibi kumral ünlüler de yıllar önce sarışınlığın gücünü fark etmiş ve sarışınlığa geçmişlerdi. 
     Güzelliğiyle herkesi büyüleyen Nicole Kidman, kızıla bakan kumral saçlarıyla tanınmıştı. Bugün sapsarı saçlarıyla nefes kesiyor. Yine ünlü aktrist Sharon Stone da, şöhreti, kumrallıktan sarışınlığa terfi ettikten sonra yakalamıştı. 

     
</TEXT>
</DOC>
