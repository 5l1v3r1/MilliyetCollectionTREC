<DOC>
<DOCNO> 259236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun20.html </URL>
<DATE> 2004/07/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Almanya'da yaşayan ve Türkiye'ye dönmeyi düşünen Türkler artıyor 
</HEADLINE>
<TEXT>

     Almanya'da yapılan bir araştırma, ülkede yaşayan ve Türkiye'ye dönmeyi düşünen Türklerin sayısının artığını ortaya koydu. 
     Merkezi Essen kentinde bulunan Türkiye Araştırmalar Merkezi TAM tarafından, çok sayıda Türkün yaşadığı Kuzey Ren Vestfalya eyaletinde yapılan araştırmaya göre, Türkiye'ye dönmeyi düşünen Türklerin oranı 1999-2001 yılları arasında her yıl sürekli düşerek 2001 yılında yüzde 20,7'ye indi, 2001-2003 yılları arasında ise her yıl artarak 2003 yılında yüzde 28,5'e yükseldi. 
     TAM Direktörü Faruk Şen, bu konuda yaptığı açıklamada, Türklerin bu düşüncelerini uygulamaya koyup koymadıkları konusunda henüz kesin bir şey söylenemeyeceğini, ancak bu düşüncelerin, Türklerin Almanya'daki gelecek endişelerinden kaynaklandığını söyledi. 
     Almanya'daki Türkler arasında işsizlik oranının yüzde 20'yi aştığına dikkat çeken Şen, Almanya'daki sosyal yardımların kesintiye uğramasından endişe eden ve Türkiye'nin AB üyeliğinin gündeme gelmesiyle Türkiye'de daha iyi bir gelecek ümit eden Türklerin oranının artığını belirtti. 
     Türkiye'ye dönen Türklerin sayısının 2001 yılında 35 bin 900 olduğunu ve 2002 yılında fazla artmayarak 36 bin 800'e çıktığına işaret eden Şen, bu konuda kesin bir tespit yapabilmek için gelecekteki gelişmelerin beklenmesi gerektiğini kaydetti. 
     
</TEXT>
</DOC>
