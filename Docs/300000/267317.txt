<DOC>
<DOCNO> 267317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yazar/uras.html </URL>
<DATE> 2004/08/29/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Büyümenin bir de insani boyutu var 
</HEADLINE>
<TEXT>


Devlet Bakanı Babacan'ın da işaret ettiği gibi bu yıl tahminleri aşan bir büyüme gerçekleşecek. Büyüme demek, üretim artışı ve bu üretim artışına bağlı olarak gelir artışı demek. 
Büyüme, milli gelir rakamından izleniyor. Ülkede bir yıl içinde üretilen mal ve hizmetlerin parasal değeri milli geliri oluşturuyor. Toplam milli gelir rakamı ülkede yaşayan nüfusa bölününce de kişi başına yaratılan katma değer ve kişi başına ortalama milli gelir rakamı ortaya çıkıyor. 
Ülkelerin kişi başına ortalama milli gelir rakamları karşılaştırıldığında hangi ülkede halkın kişi başına yılda ne ölçüde katma değer yarattığı ve ne kadar ortalama gelir sahibi olduğu görülüyor. 
Bizim halkımızın yıllık ortalama katma değer yaratma gücü ve ortalama milli gelir seviyesi 3 bin dolar dolayında... Üye olmak istediğimiz Avrupa Birliği'ne üye ülkelerde bu rakam 15 bin - 30 bin dolar arasında. Bunun için tüm gücümüzle üretimimizi ve bu üretim karşılığı halkın sahip olacağı geliri yükseltmek zorundayız. 
İşte bunun içindir ki Devlet Bakanı Babacan, "2004 yılında kişi başı milli gelirde 4 bin dolarlık bir hedeften söz ederken heyecan duyuyor..." Ama acaba kalkınma sadece kişi başı gelir rakamını büyütmekten mi ibaret 1 Yaratılan gelirin dağılımı nasıl olacak 2 Kalkınmanın insani boyutu ne olacak 
Erken yaşta kaybettiğimiz iktisatçı Prof. Dr. Merih Celasun, uzun süre Devlet Planlama Teşkilatı'nda görev yapmanın sorumluluğu ile bu gelir dağılımı ve kalkınmanın insani boyutu konularını öne çıkarmaya çalışırdı. 
Prof. Dr. Merih Celasun, Türkiye'de gelir dağılımındaki değişim üzerine önemli araştırmalar yaptı. Bunları içeride ve dışarıda yayımladı. 
Prof. Dr. Merih Celasun, bu çalışmalarında kalkınmanın insani boyutunu öne çıkarmaya çalıştı. Bunu, "doğruyu, iyiyi ve güzeli bulmak" olarak özetlerdi. 
Prof. Dr. Merih Celasun'a göre, kalkınmanın insani boyutunun 3 ana dayanağı 1 İnanç ve felsefe, 2 Bilim 3 Kültür ve sanattır. 
Bu 3 alanda insanların yaşamlarında bir gelişme sağlanamadıkça, milli gelirin artması, kişi başı milli gelir rakamının büyümesi, ülkenin çağdaş çizgiye ulaşmasını sağlamayacak, geri kalmışlık sürüp gidecektir. 
Ülkesini seven, ciddi, çalışkan ve üretken bir bilim adamını genç yaşta kaybettik. Ailesine ve dostlarına tekrar başsağlığı diliyorum. 



</TEXT>
</DOC>
