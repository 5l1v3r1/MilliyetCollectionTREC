<DOC>
<DOCNO> 283621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/siyaset/axsiy01.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Davet yine eşsiz 
</HEADLINE>
<TEXT>


Sezer, 29 Ekim resepsiyonuna, eşleri türbanlı olan konukları eşsiz davet etti. Erdoğan ve TBMM Başkanı Arınç'a eşsiz davetiye gitti 

Abdullah Karakuş - Ankara 


Cumhurbaşkanı Ahmet Necdet Sezer, 29 Ekim Cumhuriyet Bayramı akşamı Çankaya Köşkü'nde vereceği resepsiyon için gönderdiği davetiyelerde yine türban hassasiyetini gösterdi. Başbakan Erdoğan ve TBMM Başkanı Bülent Arınç'a eşsiz davetiye gönderen Sezer, CHP Genel Başkanı Deniz Baykal ile CHP'li milletvekillerine ise eşli davetiye gönderdi. 
Eşinin başı açık olan bakanlara eşli davetiye gönderen Sezer, eşi türbanlı olan birçok AKP'li milletvekilini de resepsiyona eşsiz davet etti. Geçen yılki tavrını bu yıl da sürdüren Sezer, kabineden sadece Milli Savunma Bakanı Vecdi Gönül, Kültür ve Turizm Bakanı Erkan Mumcu ve Devlet Bakanı Kürşad Tüzmen'i eşleriyle birlikte resepsiyona çağırdı. CHP'den AKP'ye geçen Adana Milletvekili Atilla Başoğlu ile Edirne Milletvekili Necdet Budak'ı "eşli" çağıran Sezer, AKP'den DYP'ye geçen Denizli Milletvekili Ümmet Kandoğan'a ise tek kişilik davetiye gönderdi. 
Sezer'in geçen yıl eşinin türbanlı olması nedeniyle eşsiz davetiye gönderdiği eski mesai arkadaşı, Anayasa Mahkemesi Başkan Vekili Haşim Kılıç'a bu yıl eşli davetiye gönderdi. Ancak davetiyede, resepsiyona hangi kıyafetle katılınması gerektiği de belirtildi. 
Geçen yıl eşi türbanlı olmamasına rağmen eşsiz davetiye gönderilen, daha sonra hatadan dolayı özür dilenen Anayasa Mahkemesi üyesi Sacit Adalı'ya da bu yıl eşli davetiye gitti. 


</TEXT>
</DOC>
