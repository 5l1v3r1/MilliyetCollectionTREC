<DOC>
<DOCNO> 250841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko17.html </URL>
<DATE> 2004/06/25/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TÜSİAD İstahdam rakamlarında ciddi bir iyileşme ortaya çıkmamıştır 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Ömer Sabancı, yaklaşık son 11 yıllık dönemde yüksek üretim artışı sağlanmış olmasına rağmen, istihdam rakamlarında henüz ciddi bir iyileşme ortaya çıkmadığını bildirdi. 
     Sabancı, ''yüzde 12'nin üzerinde seyreden tarım dışı işsizlik oranının aşağılara çekilebilmesi için, her yıl 750 bin net istihdam yaratılması gerekiyor'' dedi. 
     TÜSİAD tarafından, Ankara Hiltonsa Oteli'nde düzenlenen ''Yeni İş Kanunu Çerçevesinde İş Sözleşmesinin Feshi ve İş Güvencesi'' konulu seminerin açılışında, TÜSİAD Yönetim Kurulu Başkanı Ömer Sabancı bir konuşma yaptı. 
     Sabancı, iş yasalarının çalışma yaşamının dinamizmi ile uyumlu olması ve işyerinin ve üretimin sürdürülebilirliğinin esas almasının toplumsal refahın gelişmesine katkı sağlayacağını bildirdi. 
     Günümüzde küresel rekabetin esnekleşme olgusunu zorunlu olarak gündeme getirdiğini ve çalışma hayatını yakından etkilediğini belirten Sabancı, bilgisayar teknolojisinin tüm dünyada etkilerini gösterdiğini, bu yeni teknoloji nedeniyle yeni çalışma türlerinin hızla yaygınlaşıp, işin düzenlenmesinde yepyeni model ve uygulamaların ortaya çıktığını kaydetti. 
     Sabancı, ekonomik ve sosyal açıdan gelişmiş ülkelerde bile çalışma hayatındaki yeniliklerin önünü açıp, istihdamı geliştirerek, rekabet gücünü arttırmak için yeni tedbirler gerektiğini bildirdi. 
     Türkiye'nin üyesi olmayı hedeflediği Avrupa Birliği'nin rekabetçi ve dinamik bir ekonomi yolunda istihdam stratejisini belirlediğini ve tüm üye ülkeleri bu konudaki öncelikleri dikkate almaya davet ettiğini hatırlatan Sabancı, Türkiye'nin de bu çerçevede kendi konumunu gözden geçirmesi ve gerekli tedbirleri almasının bir zorunluluk olarak karşısına çıktığını vurguladı. Sabancı, şöyle devam etti 
     ''Yaklaşık son bir yıllık dönemde yüksek üretim artışı sağlanmış olmasına rağmen, istihdam rakamlarında henüz ciddi bir iyileşme ortaya çıkmamıştır. İçinde bulunduğumuz dönemde, verimlilik artışının ekonomik büyümeden daha hızlı gerçekleşmesi, istihdam rakamlarındaki iyileşmeyi geciktirmektedir. Bu çerçevede, Türkiye'de işsizlikle etkili mücadelenin yolu, sürdürülebilir ve yüksek ekonomik büyümeden geçmektedir.' Türkiye'nin son 10 yılda yaşadığı ekonomik krizler nedeniyle büyüme ve istihdam konusunda olumsuz bir performans sergilediğini, işsizlik oranlarının özellikle son kriz ertesinde ciddi bir sıçrama gösterdiğini belirten Sabancı, ekonomideki daralmaların etkisiyle ortaya çıkan konjonktürel etkilerin yanı sıra tarım ağırlıklı ekonomiden sanayi ve hizmet ağırlıklı ekonomiye geçişin yarattığı değişim sürecinin sürdürülebilir ve yüksek ekonomik büyümenin gerekliliğini ortaya koyduğunu anlattı. 
     Sabancı, her yıl iş gücüne eklenen nüfus da dikkate alındığında gerek AB perspektifi gerekse yüksek işsizlik oranlarının yarattığı ekonomik, siyasal ve toplumsal sorunların giderilmesi açısından Türkiye'nin istihdam politikasında başarılı olmasının şart olduğunu bildirdi. 
     Geçtiğimiz yıl Mayıs ayında yayımlanan ''Türkiye'de İş Gücü Piyasası ve İşsizlik'' başlıklı raporda yer aldığı gibi, yıllık ortalama yüzde 2.5 civarında artan tarım dışı işgücü arzının gelecek 10 yılda artış oranının yüzde 4.1'e yükseleceğinin tahmin edildiğini hatırlatan Sabancı, yıllık yüzde 5 büyüme oranı varsayımı altında 2010 yılına kadar işgücüne yaklaşık 6 milyon kişinin ekleneceğinin öngörüldüğünü söyledi. 
     Sabancı bu arada, yüzde 12'nin üzerinde seyreden tarım dışı işsizlik oranın aşağılara çekilebilmesi için, her yıl 750 bin net istihdam yaratılması gerektiğine dikkati çekti. 
     
</TEXT>
</DOC>
