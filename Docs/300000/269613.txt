<DOC>
<DOCNO> 269613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/magazin/mag00.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Shakespeare'siz hayat geçer mi 
</HEADLINE>
<TEXT>


'Venedik Taciri'nde izleyeceğimiz Al Pacino, Shakeaspeare'e ve canlandırdığı Shylock karakterine duyduğu aşkı anlattı 

Milliyet 'Venedik Film Festivali'nde Alin Taşçıyan 

Tom Cruise ve Johnny Depp de geçti Lido'dan... Ama iki 'jön' de 64 yaşındaki Al Pacino kadar gürültü koparmadı Pacino yalnızca kendi adıyla değil, canlandırdığı karakterle anılan, onu ucuzlatabilecek projeleri popülarite uğruna kabul etmeyen bir oyuncu. 
Michael Radford'ın yönettiği 'Venedik Taciri'nin en büyük kozu da Al Pacino. William Shakespeare'in 16. yy'da Venedik'te gettolara hapsedilmiş Yahudilerle soylu Hıristiyanlar arasındaki ilişkileri iç içe geçmiş aşk oyunları çerçevesinde ele aldığı 'Venedik Taciri'nde Yahudi tefeci Shylock'u Al Pacino canlandırıyor. Onu her fırsatta aşağıladığı için nefretini kazanan Antonio rolünde ise Jeremy Irons var. 

Tarihi bilgi de var 
Pacino tutkuyla konuştu rolü üzerine. Kendi yönettiği 'Richard'ı Ararken' adlı filmden tiyatroya, özellikle de Shakespeare'e sevgisini aktaran Pacino, neredeyse mini bir ders verdi bize "Shakespeare'in, özellikle sinemaya uyarlandığında, her zaman insanoğlu ve karakteri üzerine en müthiş performansları verme olanağı sağladığına inanırım. Michael Radford oyunculuk üzerine bir uzman olduğu için bütün oyuncu kadrosu olarak ortak bir çalışmayla filmi gerçekleştirdik. 'Shylock' her zaman oynamak istediğim bir karakterdir. Zaten bir karakteri sevmeden onu canlandırmayı aklımdan bile geçirmem. O üzgün, yapayalnız ve intikam ateşiyle kavrulan adama bakın bir. Michael onu daha da gerçek bir hale getirdi." 
Radford'ın 'Venedik Taciri' sinema tarihinin en iyi Shakespeare uyarlamaları arasında sayılmayacak, kuşkusuz. Ama filmin hemen başında 16. yy'da Venedik'te Yahudilere uygulanan ayrımcılık üzerine tarihi bilgi vermesi, tek başına seyredildiğinde anti - semit bir izlenim veren 'Venedik Taciri'nin gerçekçi bir zemine oturmasını ve daha iyi anlaşılmasını sağlıyor, bir ölçüde. 


</TEXT>
</DOC>
