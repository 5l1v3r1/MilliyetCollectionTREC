<DOC>
<DOCNO> 273331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun40.html </URL>
<DATE> 2004/09/20/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Le Monde AB Anayasası Türkiye'nin gölgesinde kalır mı 
</HEADLINE>
<TEXT>

     Fransa'da yayımlanan Le Monde gazetesi, Maliye ve Ekonomi Bakanı Nicolas Sarkozy'nin, ''AB anayasasının, Türkiye konusunun gölgesinde kalması endişesini taşıdığını'' yazdı. 
     Gazete, önümüzdeki günlerde iktidardaki Halk Hareketi Birliği'nin UMP genel başkanlığına seçilmesine mutlak gözüyle bakılan Sarkozy'nin, ''Türkiye'nin AB üyeliği yüzünden, AB anayasasının referandumda kabul edilmesinin kolay olmayacağı görüşünde olduğunu'' belirtti. 
     Eğitim Bakanı François Fillon'nun, dün Europe-1 radyosuna verdiği demece atıfta bulunan Le Monde, Sarkozy'ye yakınlığıyla tanınan Fillon'nun açıklamasında, AB Komisyonu'nun Türkiye ile tam üyelik müzakereleri başlatma önerisine sıcak bakmadığı mesajını verdiğini öne sürdü. 
     Gazete, Fillon'nun, ''AB'nin geleceği konusunda belirsizlikler varken, Türkiye ile tam üyelik müzakerelerini başlatmak Fransız ve çoğu Avrupalı için anlaşılmaz bir durum'' şeklindeki açıklamasına yer verdi. 
     ''Bundan sonraki cumhurbaşkanlığı seçimlerinde aday olması beklenen Sarkozy'nin de bu görüşü paylaştığını'' ileri süren Le Monde, ''Cumhurbaşkanı Jacques Chirac ile bu konuda doğrudan tartışmaya girmemek için UMP'nin müstakbel liderinin sesini şimdilik fazla çıkarmadığını'' belirtti. 
     ''UMP'nin eski lideri Alain Juppe'nin girişimiyle ve 7 Nisan tarihinde yapılan Başkanlık Divanı toplantısında alınan kararla, partinin Türkiye'nin üyeliğine karşı çıktığını'' hatırlatan Le Monde, ''Sarkozy'nin de UMP'nin bu resmi tavrının arkasına gizlenmeyi tercih ettiği'' yorumunu yaptı. 
     
</TEXT>
</DOC>
