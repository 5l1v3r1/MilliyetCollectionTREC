<DOC>
<DOCNO> 267918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur12.html </URL>
<DATE> 2004/08/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fırında odunla cinayet 
</HEADLINE>
<TEXT>

     Mehmet EZER ANTAKYA Hatay , DHA 
HATAY'ın Belen İlçesi'nde bir ekmek fırınında kasiyer olarak çalışan 18 yaşındaki Hüseyin Kuyubaşıoğlu, kasadan zorla para almaya çalıştığı öne sürülen 30 yaşındaki Adem Uçmaz'ı başına odunla vurarak öldürdü. 
     Olay, Mareşal Çakmak Caddesi'nde Bestami Geçmez'e ait Belen Taş Fırın'da meydana geldi. İddiaya göre, fırına gelen Adem Uçmaz, kasiyer Hüseyin Kuyubaşıoğlu'dan para istedi. Uçmaz, olumsuz yanıt veren Kuyubaşıoğlu'na hakaret ve küfür edip tartışmaya başladı. Adem Uçmaz, kasaya elini uzatıp zorla para almak isterken kendisini engelleyen kasiyeri de tokatladı. 
     Bu duruma sinirlenen Hüseyin Kuyubaşıoğlu, fırında yakılan bir odunu kaparak Uçmaz'ın kafasına vurdu. Ağır yaralanan Uçmaz, Belen Devlet Hastanesi'ndeki ilk müdahalenin ardından sevk edildiği Adana Numune Hastanesi'nde öldü. 
     Katil zanlısı Kuyubaşıoğlu ise gözaltına alındı. 
     
</TEXT>
</DOC>
