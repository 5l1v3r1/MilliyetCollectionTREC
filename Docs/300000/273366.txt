<DOC>
<DOCNO> 273366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy09.html </URL>
<DATE> 2004/09/20/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Sezer "Laik biri dini inaçlarının bu dünyayı etkilemesine izin vermez" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'deki laiklik uygulamasının, Türkiye'ye yabancı kimi öğelerin hazırladığı bir takım raporlarla değil, Türkiye'nin tarihsel ve sosyal gelişmesinden çıkarılan deneyimler ve Atatürk devrimlerinin parlak ışığıyla yönlendirildiğini söyledi. 
     İnanç ve ibadet özgürlüğünün, toplumsal barışın en önemli güvencesini oluşturduğunu belirten Sezer, ''Laik biri, dinsel inancının bu dünyayı etkilemesine izin vermez'' dedi. 
     Sezer, 3. Din Şurası'nın açılışında yaptığı konuşmada, din şuralarının Diyanet İşleri Başkanlığı'nca yerine getirilen hizmetlerin geliştirilmesi, yurttaşların beklentilerine yanıt oluşturan çağdaş düzeye taşınması, eğitim başta olmak üzere Türkiye'de ve yurtdışında verilen din hizmetleri konusunda karşılaşılan sorunların saptanması, yanlış bilgilenmelerin önlenmesi yönünden önemli bir boşluğu doldurduğunu ifade etti. 
     Bu yönden farklı inanç sahiplerini de bir araya getiren bu kişilerin birbirlerini dinlemelerine, daha iyi anlamalarına katkıda bulunan, yurtdışında yaşayan yurttaşlara verilen din hizmeti ve eğitimi konularının ele alınıp değerlendirileceği bir ortamı oluşturan Şura'nın zamanlama ve içerik yönünden önemli bir toplantı niteliği taşıdığını vurgulayan Sezer, şurada elde edilecek sonuçların Diyanet İşleri Başkanlığı'nın yurtdışına yönelik yeni hizmet politikalarının düşünce birliği içinde saptanmasına katkıda bulunacağına inandığını kaydetti. 
     Sezer, tüm dinlerin ve insancıl yaklaşımı benimseyen düşünce sistemlerinin temelinde insanın doğadaki en yüce varlık olduğu düşüncesinin yattığını dile getirerek, gerek dinlerin gerek insanı odak alan düşünce sistemlerinin, yeryüzünde bireyin iç huzurunu, insanlığın mutluluğunu ve esenliğini sağlamayı temel amaç olarak ortaya koyduğunu bildirdi. 
     İslamiyet ve diğer dinlerin insanlığa kötülükten uzak, barış ve kardeşlik içinde insana yaraşır bir yaşam sürmesini öğütlediğini, buna yönelik uygulamalar öngördüğünü ifade eden Sezer, bugün uygarlık olarak adlandırdıkları geniş değerler bütününün tüm insanlığın ulaştığı ortak düzeyi gösterdiğini söyledi. Sezer, bu değerlerin dinsel öğretilerin de yücelttiği uzun bir etkileşim sonucu olgunlaşmış ve belirli bir kültüre ya da ulusa mal edilemeyecek evrensel kavramlar olduğuna dikkati çekti. Sezer, ''Bu kavramlarla birlikte din de dahil olmak üzere, bilim, sanat, hukuk, siyaset ve yönetim alanlarında sahip olunan birikim ve deneyim gelecekte de insanlığın uluslararası barış, istikrar ve gönence katkıda bulunmayı sürdürmesini sağlayacak maddi ve manevi temelleri oluşturmaktadır'' diye konuştu. 
     Dinlerin yaratmayı amaçladığı yüksek manevi iklimin temeli ve çerçevesinin bu olmakla birlikte, insanlığın henüz bu noktadan çok uzakta bulunduğunun üzüntülü bir gerçek olduğunu dile getiren Sezer, dünyanın bir çok ülkesinde savaş ve çatışmaların sürdüğünü, haksız, hiçbir hukuksal gerekçeye dayanmayan güç gösterilerinin yaşandığını, çok sayıda insanın acı çektiğini, açlık ve yoksulluk tehdidi altında yaşamını sürdürmek zorunda kaldığını anlattı. 
     Sezer, dünyada evrensel barış ülküsünün gerçekleştirilebilmesinin savaşların, soykırımların, şiddet içeren akımların yerine kardeşliğin, hoşgörünün ve uzlaşmanın almasının temel koşullarından birisinin de dinlerin getirdiği iletilerin doğru anlaşılması ve dinler arası diyalogun sürdürülmesi olduğunu vurguladı. Sezer, doğruların bilinmesinin insanların yanlışların egemenliğine son verecek gücü kendilerinde bulmalarının yolunu açacağını ifade etti. 
     
     ''DİNDE YERİ YOK'' 
     Türkiye'nin bu yönden özel bir konumda olduğuna işaret eden Sezer, Anadolu topraklarının farklı kültür ve dinsel inançlara sahip insanlara tarih boyunca kucak açtığını ve bu insanları birbirleriyle kaynaştırdığını anımsattı. Sezer, farklı dinlerin gereklerinin yüzyıllardır özgürce yerine getirilebildiği Anadolu'nun uygarlıklar arası uyum ve hoşgörünün yaşayan simgelerinden birini oluşturduğunu söyledi. 
     Anadolu'nun özgürlük, sevgi ve hoşgörüye dayalı din felsefesi geleneğinin yüzlerce yıllık bir kültürel süzülmüşlüğün ve bilgeliğin ürünü olduğunu vurgulayan Sezer, buna göre ilkelliğin, bağnazlığın dinde yerinin olmadığını belirtti. Sezer, ''İslam dini, batıla değil bilime inanılmasını, akıl ve mantıkla hareket edilmesini emretmiştir. Doğrulara akılla ulaşılmasını öngörmüştür. Akıl, insanı diğer canlılardan uyarın temel özellik, insanın sahip olduğu en önemli zenginliktir'' dedi. 
     Sezer, İslamiyet'in gelişmeyi, yardımlaşmayı, dayanışmayı, güzel ahlakı, eşitliği, adaleti, kardeşliği, eğitimi ve çalışmayı ön planda tuttuğuna dikkati çekerek, dinsel gereklerin yerine getirilmesinde zorlamayı ve baskıyı yasakladığını kaydetti. 
     İslam dininin getirdiği yüce değerlerin hakkıyla özümsenmesinin, bu dine inanan insanlar için de mutlu ve huzurlu bir yaşamın kapılarını açacağını belirten Sezer, bu çerçevede halklar arasında karşılıklı anlayış, diyalog ve işbirliği kapsamında din boyutunun günümüzde giderek daha fazla ele alınmaya başlanmasının sevindirici olduğunu kaydetti. 
     Sezer, kötülükten uzak, başkalarının haklarına saygı gösteren, toplumsal dayanışmayı özendiren, insana yaraşır bir yaşam sürdürülmesinin farklı dinlerin inananlarına aşılamak istediği ortak hedefler arasında yer aldığını ifade etti. 
     Cumhurbaşkanı Sezer, din gerekçe gösterilerek halkları birbirinden soyutlayan dışlayıcı eğilimlerin, çatışmaları körüklemekle kalmayıp toplumları karşılıklı katkılardan da yoksun bıraktığını söyledi. 
     
     ''LAİKLİK BİR YAŞAM BİÇİMİDİR'' 
     Türkiye Cumhuriyeti'nin Atatürk ilke ve devrimlerine dayanan, gücünü ulusundan alan laik, demokratik, sosyal bir hukuk devleti olduğunu vurgulayan Sezer, sözlerini şöyle sürdürdü 
     ''Cumhuriyet'in temeli olan laiklik ilkesi ve gerçekleştirilen devrimler, devlet ve toplum yaşamında, eğitimde, hukuk sisteminde, yönetimde çağdaş kuralların egemen kılınmasını sağlarken din ve devlet işleri tümüyle birbirinden ayrılmış, birey ve devlet ilişkileri çağdaş bir anlayışla yeniden düzenlenmiştir. Türkiye'deki laiklik uygulaması, Türkiye'ye yabancı kimi öğelerin hazırladığı bir takım raporlarla değil, ülkemizin tarihsel ve sosyal gelişmesinden çıkardığımız deneyimler ve Atatürk devrimlerinin parlak ışığıyla yönlendirilir. 
     Laiklik, bireylerin hiçbir baskı ve yönlendirme altında kalmadan inançlarını yaşamalarını, farklı inançlara saygı duymalarını ve toplumsal yaşamın uyum içerisinde sürdürülmesini olanaklı kılmıştır. İnanç ve ibadet özgürlüğü, toplumsal barışın en önemli güvencesini oluşturur. Laiklik ise dinin siyasallaşmasını engeller. Laiklik, bir yaşam biçimidir. Bu nedenledir ki laiklik bireyin içinde olması gereken bir kavramdır. Laik biri, dinsel inançlarıyla yurttaş olarak yaşamına ilişkin alanı birbirinden ayıran bireydir. Dinsel inanca ilişkin uygulamalar, kişinin iç dünyasındaki kutsal yerinde kalmalıdır. Yurttaş olarak yaşam ise bireyin tüm dış dünyasıyla ilgilidir. Laik biri, dinsel inancının bu dünyayı etkilemesine izin vermez.'' 
     
     ''BİREYİN DİNİNİ ÖĞRENME HAKKI'' 
     Cumhurbaşkanı Sezer, Türkiye Cumhuriyeti'nin temel önceliklerinden birisinin eğitimin laik niteliğinin sürdürülmesi olduğunu, bu konunun ülke ve devlet açısından yaşamsal önemi bulunduğunu söyledi. 
     Bireyin her alanda bilmediğine yönelik duyduğu öğrenme gereksiniminin din açısından da geçerli olduğunu ifade eden Sezer, bu çerçevede laik ve demokratik ülkelerde her bireyin dinini öğrenme, dinin gereklerini yerine getirme hakkı olduğunu vurguladı. Din ve ahlak eğitim ve öğretiminin ilkelerinin Öğretim Birliği Yasası ve Anayasa'nın ilgili maddelerinde saptandığını vurgulayan Sezer, Anayasa'yı yorumlamaya tek yetkili makam olan Anayasa Mahkemesi'nin bu ilkeleri yorumlarken verdiği kararların tüm kişi ve kuruluşlar için bağlayıcı nitelik taşıdığını anımsattı. 
     İslam dininin bugüne taşınan değerlerinin konunun uzmanlarınca doğru biçimde öğretilmesinin gelecekleri yönünden büyük önem taşıdığını vurgulayan Sezer, ''Devletin temel yapısı göz önünde bulundurularak din konusunda bireylere sağlıklı ve doğru bilgiler verilmesi, toplumun aydınlatılırken bunun bilimsel bilginin yadsındığı bir niteliğe büründürülmeden yapılması, üzerinde önemle durulması gereken bir zorunluluktur'' diye konuştu. 
     ''Unutulmamalıdır ki dinle ilgisi olmayan, dine zarar veren, din ilkeleri ile bağdaşmayan kimi anlayış, tavır ve yorumların önlenebilmesi ancak aydınlanmayla, öğrenmeyle olanaklıdır'' diyen Sezer, fikri, irfanı ve vicdanı hür kuşakların ancak böyle yetişeceğini anlattı. 
     
     ZARARLI AKIMLARIN ETKİSİ 
     Sezer, bugün din eğitimi konusunda özellikle yurtdışında sıkıntılar yaşandığının bilindiğini belirterek, Diyanet İşleri Başkanlığı'nın verdiği din hizmetlerinin yanında kimi cemaatlerin de örgütlenerek Türk vatandaşlarına kendi anlayış ve değerlerine uygun din eğitimi verme girişimlerinde bulunduklarının görüldüğünü söyledi. 
     ''Bir kısım yurttaşlarımız böylelikle küçük yaşlardan başlayarak zararlı akımların etkisinde kalabilmekte, dünyaya gerçekçi ve akılcı bakmak, olaylara ve gelişmelere bilimsel yaklaşmak yerine kendisine benimsetilen çağdışı yaklaşımlarla hareket etmeyi yeğlemektedir'' dedi. Sezer, hep birlikte bu olumsuzlukların önüne geçmek durumunda olduklarını, Şura'nın bu kapsamda büyük rol üstleneceğine inandığını dile getirdi. 
     
     YANLIŞ BAKIŞ 
     Cumhurbaşkanı Sezer, son dönemde Türkiye'de veya yurtdışında meydana gelen kimi terör eylemlerinin meşru gösterilmesi amacıyla bu eylemlerin İslamiyet'le ilişkilendirilmeye çalışılmasını üzüntüyle karşıladıklarını belirtti. Din adına terör eylemi gerçekleştirdikleri savında bulunanların mantığını, İslamiyet'in temel ilkeleriyle, erdemleriyle bağdaştırmanın olanaklı olmadığını vurgulayan Sezer, başta İslam dini olmak üzere hiçbir din tarafından kabul edilmeyen bu eylemlerin dünya kamuoyunda İslam dininin gerçek içeriğini gölgelediğini, bu insanlık dışı eylemlerin tüm Müslümanlara yükletilmesi gibi son derece yanlış bir bakış açısını gündeme getirebildiğini belirtti. 
     Sezer, laiklik ilkesine tamamen aykırı olarak dini bir siyasal ideoloji olarak tanıtmak isteyen çevrelerin terör eylemleri ile kendi dinlerinin adlarının zikredilmesine de zemin hazırladıklarının yadsınamayacağını, bunun ise o dine mensup milyonlarca masum kişiye yapılabilecek en büyük haksızlık olduğunu kaydetti. 
     Diğer yandan Türkiye'de ve kimi zaman yurtdışında din gerekçe gösterilerek başvurulan terör eylemlerine katılan kişiler arasında Türk vatandaşlarının da yer aldığının görüldüğünü anlatan Sezer, ''Sayıları az da olsa, aykırılık da oluştursa bu insanlar bizim toplum ve eğitim sistemimizin ürettiği kişilerdir. Bu noktada nerede yanlış yaptığımızın, eleştirel bir yaklaşımla sorgulanması, bizim yönümüzden hem halkımıza hem de gelecek kuşaklara karşı bir borç ve yükümlülüktür'' diye konuştu. 
     Sezer, nereden gelirse gelsin, kime yönelirse yönelsin ve gerekçesi ne olursa olsun terörün, büyük bir insanlık suçu olduğunu ve bağışlanamayacağını bildirdi. Uluslararası toplumun işbirliğini geliştirerek ve dayanışmayı güçlendirerek kararlılıkla bu tehdidin üstesinden gelebileceğine olan inancını dile getiren Sezer, yaşanan olumsuzluklardan gereken derslerin çıkarılması, insanlığı geçmişte düşülen hataların yinelenmesinden kurtaracağını, evrensel barışa ulaşılmasına katkıda bulunacağını belirtti. 
     Cumhurbaşkanı Sezer, sözlerini şöyle sürdürdü 
     ''Demokratikleşme, hukukun üstünlüğü, saydamlık, iyi yönetim, reform eğilimleri, hak ve özgürlükler alanının genişlemesi, bölgesel ve küresel bütünleşme çabaları, iletişim teknolojisinin hızlı gelişimi ve bilgiye ulaşılabilir olması gibi olumlu sonuçlar, ülkelerin yeni yapılanmaları gerçekleştirmelerini, yeni koşullara kendilerini uyarlamalarını zorunlu kılmıştır. Bu, yalnızca bizim için değil, diğer İslam ülkeleri için de zorunluluktur. Kendi değerlerimizi yitirmeden, çağın gerisinde kalmamanın hatta çağı yönlendirebilmenin yöntemlerini birlikte bulmamız gerektiği inancını taşıyoruz. Ciddi bir yenilenme ve reform süreciyle bunun gerçekleştirilebileceğini düşünüyoruz. Boyutları farklı da olsa, reform rüzgarlarından etkilenmemek, değişimlerin dışında kalmak, olanaksızdır. İslam dünyasının çıtasını ancak bulunduğumuz konumu sorgulayarak, cesur kararlar alarak yükseltebiliriz.'' 
     
</TEXT>
</DOC>
