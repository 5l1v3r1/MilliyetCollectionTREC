<DOC>
<DOCNO> 263745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/yazar/temelkuran.html </URL>
<DATE> 2004/08/16/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Köşe yazarı tatilden döner, olaylar gelişir 
</HEADLINE>
<TEXT>
SPA'lı değil, 'sıpalı' tatil 
Eğlendik mi, eğlendik. Güldük mü Tatil de böyle bir şey değil midir zaten Döndük yani 'sıpalı' tatilden. Kıyıdan, köşeden konuşacağız yine 

Bozburun yakınlarındaki Söğüt köyünden, şahane olduğuna net bir biçimde inandığımız ve manasız bir yer olduğunu görmek için iki buçuk saat beyin deşen sıcağında yol teptiğimiz Serçe Limanı yolunda, baygın buzağılar ve enayi neşeleriyle sıpalar arabanın önünü tutunca şöyle dedik ister istemez 
"SPA'lı tatilden kaçanın sonu budur Sıpalı tatil adamı bulur " 
Derken efendim, köşe yazarı arabadan iner, sıpalara ait kovma ünlemini maalesef sesli olarak ve delirmiş el kol hareketleriyle düşünür. Hişt Hoşt Pişt Kışt gibi çeşitli şehirli enayilikleri yaşanır. Fakat heyhat Köşe yazarı münasip lisanı bulamaz. Sıpaların bu anlamsız insan gürültüsünden bezip ikilemeleriyle sıpa vakası nihayetlenir. 
Fakat eğlendik mi, eğlendik. Güldük mü Felaket Tatil de böyle bir şey değil midir zaten Şehrin ve işin yüzüne yapıştırdığı yüzlerden yıkanmak değil midir Bildiğim kadarıyla temelde "sular dökünmenin" pahalı hali olan SPA ile yıkanamayan da sıpa ile yıkanır 

Sosyalist garson Celal Yiyecekleri dalından kendin koparmanın yeryüzüne ilişkin bir neşesi var. Tanıdığın bir domatesi yiyorsun gibi, kendi keşfin olan bir biberi. Sanki. Bozburun tepelerindeki taze bademleri koparınca mesela yeryüzünün sırrına ortak oluyormuşsun gibi. Düşünsene toprak karpuz gibi dev ve karmaşık bir şeyi bile büyütebiliyor kendinde. İçine çekirdeklerini bile koyuyor bir bir... Ama ille de badem, tahtalaşmamış kabuğunu elinle ezerken kokusu bulaşıyor parmaklarına. 
Sonra efendim, kaldığımız taş ev pansiyonun garsonu var Celal. Bitlis'li. Yirmilerinin başında Celal ve bu Celal'in bir "abisi" var, İngilizce de öğretmiş ona, "başka türlü" kitaplar da vermiş. Tuhaf konuşuyor çocuk "Hepimiz eşitiz" gibi, "Ben sosyalistim ama neylersin ki dünya kapitalist" gibi. Salatayı getiriyor "Kürt - Türk, kadın - erkek yok. Hepimiz insanız", boşları götürüyor. "Kardeşlik kardeşim, gerisi boş " Ama ne sosyalizmden ne de kitaplardan haberi olan pansiyonun sahibesi kadın "Gerizekalı " diye bağırınca Celal'e herkesin içinde, dönüp fısıldıyor masaya 
"Bütün patronlar delidir " 
"Senin gibi bir adam tanıdım" diyorum ben sonra, yalnız yakalayıp onu. "Bir gemiye atlayıp gitmişti. Sonra bayağı iyi bir hayatı, çok parası oldu" diye devam ederken 
"Ben para filan istemiyorum. İnsan gibi, serüvenli yaşamak istiyorum" diyor küt diye. Alıyor muyuz ağzımızın payını Almanya'ya filan değil zaten, Latin Amerika'ya gitmek istiyor. Diyorum ki o zaman, "Sen gidebilirsin buralardan. Patronlar gidemez. Sen gidebilirsin Bu yüzden sen, daha güçlüsün onlardan". Gülüyor Celal, "Biliyorum" diyor. 
Taze bademler gibi, yumuşak kabuğu. Böyle insanlardan insana taze badem kokusu kalıyor. Toprak h l taze bademleri gönderiyor bize bu memleket h l böyle serüvenci adamları büyütebiliyor. 

'Paranoid balıklar' Sonra balıklar da var. Şöylemesine, aynalı aynalı. Suyun altına girince, onlara bakınca, şaşırınca, ağzınızın açılmamasına dikkat edin. Bakarken insan, kendinden geçince, nefes alması gerektiğini unutunca şaşırırken, ağzını açabiliyor suyun altında. Saçma Selimiye koyundaki suların yarısını ben yuttum tahminim. Zira suyun altında balıklara bakıp kahkaha attım. Sualtı tabii, insanın kahkaha atması için uygun bir yer değil. Yapılmaması gereken bir hareket. Ama bir balık dönüp sana bakıyorsa, sonra kaçıyorsa ve sen onun "paranoid balık" olduğunu düşünüyorsan, suyun altında kendi kendine yaptığın bu kötü espriye gülüyorsan. Yani anlarsınız işte. Bir küresel ısınma, bir de Ece, dünya denizlerini azaltıyoruz birlikte 
Döndük yani "sıpalı" tatilden. Kıyıdan, köşeden konuşacağız yine. 



</TEXT>
</DOC>
