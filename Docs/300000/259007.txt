<DOC>
<DOCNO> 259007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko17.html </URL>
<DATE> 2004/07/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Akbank Mevduat güvencesi 10 bin euro seviyesinde olmalıdır 
</HEADLINE>
<TEXT>

     Akbank Genel Müdürü Zafer Kurtul, aktif büyüklüklerinin 31 katrilyon liraya, özkaynaklarının 5.3 katrilyon liraya yükseldiğini belirterek, ilk 6 aylık net karlarının da 527 trilyon lira olarak gerçekleştiğini söyledi. 
     Bankanın enflasyondan arındırılmış mali tablolara göre 6 aylık bilanço sonuçlarını basın toplantısıyla açıklayan Kurtul, Haziran sonu itibariyle aktif büyüklüğün geçen yıl sonuna göre yüzde 4 büyüdüğünü, bunun temel nedeninin kredilerdeki artıştan kaynaklandığını kaydetti. 
     Toplam kredilerin geçen yıl sonuna göre yüzde 21 artarak 10.6 katrilyon liraya yükseldiğini, tüketici ve KOBİ'lere verdikleri kredilerin artışının bunda etkili olduğunu belirten Kurtul, kredilerdeki bu kayda değer artışa rağmen, problemli krediler rasyolarının yüzde 1.2'ye inmesinin başarı olduğunu vurguladı. 
     Kurtul, aynı dönemde, 36 katrilyon liralık mevduat ve müşteri emanetlerine ulaştıklarını ifade ederek, bunun en önemli kısmının yüzde 21 artışla 7.1 katrilyon liraya çıkan TL mevduatı ve yüzde 27 artışla 14.3 katrilyon lira olan saklamadaki bonolardan oluştuğunu söyledi. 
     Mevduat güvencesinin 5 Temmuz'dan geçerli olmak üzere sınırlandırıldığını anımsatan Kurtul, ülkede yıllardır uygulanan sınırsız mevduat güvencesi nedeniyle hem mevduat faizlerinin zarar gördüğünü ve faizlerin gereksiz yere yükseldiğini, hem de bankacılık sektöründe ahlaki çöküntü yaşandığını savundu. 
     Sınırsız güvencenin 50 milyar lirayla sınırlandırılmasının geç kalınmış, ancak olumlu bir adım olduğunun altını çizen Kurtul, ''Ama, 50 milyar tutarının hala çok yüksek olduğunu düşünüyoruz. Bu, ülkedeki kişi başı gelir seviyesi dikkate alınarak Türkiye'de 10 bin euro seviyesinde olmalıdır'' dedi. 
     
     527 TRİLYON LİRA NET KAR 

     Kurtul, bankanın özkaynaklarının yılın ilk 6 ayında geçen yıl sonuna göre yüzde 6 büyüyerek 5.3 katrilyon liraya yükseldiğini belirtirken, artık çok daha fazla temettü dağıttıklarına, 2003 karından dağıttıkları temettünün de 427 trilyon lira olduğuna dikkat çekti. 
     Bankacılık faaliyetlerine tahsis edilmiş iştirakler ve sabit kıymetlerin toplam aktifler içindeki payının yüzde 3 olduğunu, bunun bankanın büyük miktarda nakit özsermayesi bulunduğunu gösterdiğini söyleyen Kurtul, ''Özsermayenin yüzde 81'i nakit. Bu da rekabet avantajı sağlıyor'' dedi. 
     Yurt dışından sağladıkları kredinin 4.3 katrilyon liraya yükseldiğini, Akbank'ın yıllardır ülke notunun üzerinde not alan tek Türk bankası olduğunu ifade eden Kurtul, bu kredileri reel sektöre aktardıklarını anlattı. 
     Akbank'ın 2004 yılının ilk altı ayında vergi ve net parasal pozisyon öncesi 1.1 katrilyon lira kar elde ettiğini, net karının 527 trilyon lira olarak gerçekleştiğini bildiren Kurtul, karlılığın bankanın güçlü mali bünyesini korumak için önemli olduğunu vurguladı. 
     Kurtul, özkaynak karlılığın ilk yarıda yüzde 20 olarak gerçekleştiğine dikkat çekerek, ''Özellikle kuvvetli özkaynak ve büyük nakit özkaynak, bankanın önümüzdeki dönemde de hızlı büyümesini destekleyen bir faktör'' diye konuştu. 
     
     BİREYSEL VE KOBİ KREDİLERİNİN PAYI YÜZDE 43'E ÇIKTI 

     Başarılı performanslarını sürdürmek için 2001'de başlattıkları Yeni Ufuklar Değişim Programı doğrultusunda stratejilerinin bireysel ve KOBİ bankacılığına ağırlık vererek, müşteri odaklı yaklaşımları sürdürmek ve operasyonel verimliliği sürekli iyileştirmek olduğunu söyleyen Kurtul, her alanda lider banka olmayı amaçladıklarını kaydetti. 
     Zafer Kurtul, şubeleri, kurumsal, ticari, perakende ve özel bankacılık olarak yapılandırdıklarını, çalışanların kariyer eğitimlerinden geçirileceğini ve bu yıl için mevcut çalışanların gelişimine ayrılan toplam bütçenin 5.5 trilyon lira olduğunu bildirdi. 

     
</TEXT>
</DOC>
