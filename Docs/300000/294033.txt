<DOC>
<DOCNO> 294033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yasam/yas02.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşk yine affetti 
</HEADLINE>
<TEXT>


Borçları altında ezilen Fransız mimar, karısını ve kendisini öldürmeyi planladı. Gözüne isabet eden kurşunla kör olan kadın, kocasını bağışladı 

DIŞ HABERLER SERVİSİ 

İflasla başlayan dram 
FRANSA'DA orta yaşlı bir çift melodramlara taş çıkartacak bir aşkın kahramanı oldu. Her şey, 2000'de mimar Jean - Claude Godrie'nin 300 milyar lira borçlanarak iflas etmesiyle başladı. Canına kıymaya karar veren Godrie, borç yükünün altında ezilmemesi için önce karısı Chantal'ı öldürmeyi planladı. Ancak tüfeğinden çıkan kurşun, Chantal'ı gözüne isabet etmesine rağmen öldürmedi. 

Oğlu araya girdi 
JEAN - Claude ikinci kurşunu ateşleyecekken, oğlu Emmanuel cinayeti önledi. Olay yargıya yansıdı ve Jean - Claude cinayete teşebbüsle yargılandı. Duruşmada, görme yeteneğini kaybeden Chantal, kocasını affettiğini, onun kendisinin iyiliğini düşünerek hareket ettiğini söyledi. Yargıç, 5 yıl hapis cezasına çarptırdığı Jean Claude'un cezasını erteledi ve serbest bıraktı. 



</TEXT>
</DOC>
