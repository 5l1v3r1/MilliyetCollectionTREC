<DOC>
<DOCNO> 263128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko31.html </URL>
<DATE> 2004/08/13/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ABD'den rekor dış ticaret açığı... 
</HEADLINE>
<TEXT>

     ABD'nin Haziran ayı dış ticaret açığı 55.8 milyar dolara ulaşarak rekor kırdı. 
     Wall Street uzmanlarının beklentisi de, dış ticaret açığının artması yönünde olmakla birlikte, 47 milyar dolarlık rakamlar telaffuz ediliyordu. 
     Ticaret Bakanlığı'nın açıkladığı verilere göre, Haziran'da ABD'nin ihracatı yüzde 4.3 düşerek 92.8, ithalatı ise yüzde 3.3 artarak 148.6 milyar dolar seviyesinde gerçekleşti. Bakanlık ayrıca Mayıs ayına ait dış ticaret rakamlarını revize etti. Daha önce 46 milyar dolar olarak açıklanan Mayıs ayı dış ticaret açığı, 900 milyon dolar artırılarak 46.9 milyar dolar olarak düzeltildi. 
     ABD'nin uzun süredir parasını serbest bırakması için baskı yaptığı Çin ile ticaretinden oluşan açık ise 14.2 milyar dolarlık rekor seviyeye yükseldi. 
     Haziran rakamlarıyla birlikte yılın ilk yarısında ABD'nin dış ticaret açığı 287.7 milyar dolara ulaştı. Ülkenin geçen yılki toplam dış ticaret açığı 496.5 milyar dolar olarak gerçekleşmişti. 

     
</TEXT>
</DOC>
