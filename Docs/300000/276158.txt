<DOC>
<DOCNO> 276158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun18.html </URL>
<DATE> 2004/09/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Oğlunu öldüren anneye beraat 
</HEADLINE>
<TEXT>

     Belçika'nın Liege kentinde, uyuşturucu kullandığı gerekçesiyle oğlunu uykuda boğarak öldüren bir anne suçsuz görülerek beraat etti. 
     Belçika'da ağır suçluların yargılandığı Ağır Ceza Mahkemesi'nde kararlar 12 kişiden oluşan ve kurayla seçilen ''Halk Jürisi''nin görüşleri doğrultusunda veriliyor ve temyiz hakkı bulunmuyor. 
     Yvette Rigo 59 isimli bir kadın, Ağustos 1999'da, uyuşturucu bağımlısı oğlu Samy'yi 18 uykusunda boğarak öldürdü. Cinayeti planlı şekilde işlediği belirlenen Rigo, eyleme geçmeden önce oğluna ''bir çetenin tehdidi altında olduğunu'' bildiren bir mektup yazdırdı. Samy'yi öldürdükten sonra cesedini bir örtüye sararak ormana bırakan anne, çocuğunu boğmak için kullandığı elektrik kablosunu imha etmeyi de unutmadı. 
     Rigo, 20 gün sonra, polis araştırmalarının ardından suçunu itiraf etti. 
     Liege Ağır Ceza Mahkemesi'nde yapılan yargılama sırasında, oğlunun uyuşturucu bağımlılığından kaynaklanan sorunları anlatan ve ''başka çaresi kalmadığını'' savunan Yvette Rigo tahliyesini istedi. 
     Mahkemeye müdahil taraf olarak çıkan Samy'nin babası, oğlunun tedavi gördüğünü ve iyileşme yolunda olduğunu savunarak, Rigo'nun mahkum edilmesinden yana tavır koydu. 
     Savcılık da Halk Jürisi'nden, Yvette Rigo'nun suçlu görülmesini istedi ve cinayetin planlı işlendiğini, katil annenin zihinsel sorunu bulunmadığını hatırlattı. 
     Halk Jürisi, Yvette Rigo'yu suçsuz bularak ve bir ''cinayetin'' söz konusu olmadığını savunarak, tahliyesine karar verdi. 
     Karar, kamuoyunda çeşitli tartışmalara ve Halk Jürisi uygulamasının sorgulanmasına yol açarken, adli çevreler de örnek teşkil edecek bu kararı, ''uyuşturucu bağımlısı çocukları olanlara cinayet müsaadesi'' olarak nitelendiriyor. 
     
</TEXT>
</DOC>
