<DOC>
<DOCNO> 265918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun05.html </URL>
<DATE> 2004/08/24/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Vietnam polemiği... Bush rakibini kötüleyen reklamları kınadı... 
</HEADLINE>
<TEXT>

     ABD Başkanı George W. Bush, rakibi Demokrat Parti başkan adayı John Kerry'nin kendisinin sunduğu gibi bir Vietnam Savaşı kahramanı olmadığı yönündeki televizyon reklamlarının yanlış olduğunu söyledi. 
     Cumhuriyetçi Parti başkan adayı Bush, bu tür saldırgan yaklaşımların, Amerikan sistemi için de kötü olduğunu kaydetti. Ancak ABD Başkanı'nın bu tepkisinin, Kerry'yi kötüleyen televizyon reklamlarının durdurulmasından bir hafta sonra gelmesi dikkati çekti. 
     Kendilerine, ''Gerçeği Savunan Hücumbot Gazileri'' adını veren bir grup, bir hafta boyunca Kerry'nin Vietnam Savaşı kahramanlıklarını sorgulayan reklamları üç eyalette yayınlatmıştı. 
     Crawford'daki çiftliğinde gazetecilere konuşan Bush, ''Ben, Senatör Kerry'nin, ülkesine takdir edilecek şekilde hizmet ettiğini ve yaptıklarından gurur duyması gerektiğini düşünüyorum. Ancak sorun, terörizme karşı savaşta ülkeye en iyi kimin liderlik edeceğidir. Başkomutan olarak sorumlulukları kim daha iyi üstlenebilir. Kim ülkenin yüz yüze olduğu risklere karşı açık bir vizyona sahip'' diye konuştu. 
     Demokratlar ise Bush'un bu sözlerini yetersiz buldu. Demokrat Parti Başkanı Terry McAuliffe, Bush'un reklamları kınayan sözleri için, ''çok yetersiz ve çok geç geldi'' yorumunda bulundu. 
     Demokrat Parti başkan yardımcısı adayı John Edwards da, bir açıklama yayınlayarak, Başkan Bush'un ''bir türlü doğru harekette bulunamadığını'' savundu. 
     Senatör Kerry, bu reklamların arkasında olmaklu suçladığı Bush'tan, reklamları kınamasını ve durdurulması çağrısında bulunmasını istemişti. 
     Cumhuriyetçi Parti'nin eski Kansas senatörü Bob Dole, Kerry'nin üç madalya kazandığı savaşta bir damla kanının dökülmediği iddiasını hafta sonunda televizyonlarda gündeme getirmişti. 
     Kerry, Vietnam Savaşı'ndaki kahramanlıklarını Boston'da geçen ay gerçekleştirilen Demokrat Parti kongresinde sahnenin merkezine oturtmuş, sık sık gazilerle poz vermişti. Reklamları veren Gerçeği Savunan Hücumbot Gazileri'nin, Texaslı bir Cumhuriyetçi Parti destekçisi olan Bob Perry'den 200 bin dolar para aldığı yönünde iddialar bulunuyor. Kerry karşıtı reklamlar, Ohio, West Virginia ve Wisconsin eyaletlerinde yayınlandı. Bu reklamlar aynı zamanda, ''Kumanda etmeye yeterli değil'' adıyla piyasaya sürülen bir kitapla da desteklendi. Kitapta, Kerry'nin Vietnam'da köy yaktığı gibi iddialara yer verildi. 
     Kerry karşıtı grup, bugün de New Mexico, Nevada ve Pennsylvania gibi, yaklaşan başkanlık seçimlerinde hangi tarafa oy vereceği belli olmayan eyaletlerde yeni bir televizyon reklamı daha yayınlatmaya başlıyor. Bu reklamlarda Kerry'nin 1971 yılında Senato'da, Vietnam Savaşı karşıtı bir konuşmayla arkadaşlarına ihanet ettiği ileri sürülüyor. 
     Bazı anketlere göre Kerry'nin bu reklamların ardından bazı eyaletlerde gaziler arasında oy kaybettiği ortaya çıkınca, Kerry, Başkan Bush'u, dışardan grupları kullanarak kirli işler yapmakla suçlamıştı. 
     
</TEXT>
</DOC>
