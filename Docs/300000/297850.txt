<DOC>
<DOCNO> 297850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun54.html </URL>
<DATE> 2004/12/15/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
Rusya ile Türkiye arasında vize işlemleri kolaylaşıyor... 
</HEADLINE>
<TEXT>

     Rusya Dışişleri Bakanlığı'nın Türkiye ile vize işlemlerinin kolaylaştırılmasıyla vize sürecinin hızlandırılması konusunu görüşmeye hazır olduğu bildirildi. 
     İtar-Tass'ın haberine göre, Rus Dışişleri Bakanlığı yaptığı açıklamada, Rusya'nın ''Türkiye ile vize prosedürünün basitleştirilmesi ve hızlandırılması konusunu görüşme konusunda bir engel görmediğini'' bildirdi. 
     Açıklamada, Rusya'nın iki ülke vatandaşlarının karşılıklı seyahatleri konusunu ve vize prosedürlerini görüşmeye hazır olduğu belirtilerek, vize prosedürünün kolaylaştırılmasının öncelikle işadamları için geçerli olacağı vurgulandı. 
     ''Türkiye'deki meslektaşlarımızla bu konudaki görüşmelere en kısa sürede başlamaya hazırız'' denilen açıklamada ayrıca, ''Uzun dönemli çok giriş-çıkışlı vize daha da genişletilebilir. Mevcut sistemde işadamları için davetiye çıkarılması sistemini kademeli olarak kaldırma yönünde planlarımız var'' denildi. 
     Rusya Devlet Başkanı Vladimir Putin'in Türkiye ziyareti sırasında yapılan görüşmelerde, Türk vatandaşlarının sınır kapılarında yaşadığı sorunlar ve vize alırken karşılaştığı zorluklar gündeme getirilmiş, Ankara Türk vatandaşlarına yönelik vize işlemlerinin kolaylaştırılmasını istemişti. 
     
</TEXT>
</DOC>
