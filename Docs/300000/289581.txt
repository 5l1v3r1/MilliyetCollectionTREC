<DOC>
<DOCNO> 289581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo21.html </URL>
<DATE> 2004/11/17/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Daum'dan Fenerbahçe'ye emir Hücum... 
</HEADLINE>
<TEXT>

     Fenerbahçe, Birinci Süper Lig'de deplasmanda Trabzonspor ile yapacağı maçın hazırlıklarını tek antrenmanla sürdürdü. 
     Teknik Direktör Christoph Daum, Samandıra Tesisleri'nde gerçekleştirilen ve yaklaşık 1 saat 45 dakika süren antrenmanda futbolcularına ağırlıklı olarak hücum organizasyonları çalıştırdı. İdmana antrenör Roland Koch yönetiminde koşu ve istasyon çalışmasıyla başlayan sarı-lacivertliler, daha sonra Daum yönetiminde 3 ayrı maç yaptı. 
     Futbolcuları Önder, Luciano, Serhat, Aurelio, Nobre, Alex'den oluşan yeşil takım, Kemal, Serkan, Selçuk, Fabiaono, Mehmet ve Murat'tan oluşan lacivert takım olmak üzere iki guruba ayıran Alman çalıştırıcı, aynı ekipleri farklı sahalarda 3 kez karşı karşıya getirdi. 
     Daum, ilk maçtan sonra A 2 Milli Futbol Takımı kampından dönen Mehmet ile genç futbolcu Gürhan'ı değiştirdi. Mehmet çalışmayı yarıda bıraktı. 
     Alman teknik adam, as futbolculardan oluşan yeşil takıma başarılı hücum organizasyonları nedeniyle sık sık övgüde bulundu. Daum, antrenmanın son bölümünde yapılan maçta ise Kemal'i de as futbolculardan oluşan takıma kattı. 
     A 2 ve Ümit Milli Futbol Takımı kamplarından dönen 5 futbolcu da Trabzonspor maçı için hazırlıklara başladı. Ümit milli futbolcular Semih ve Mahmut, takımla koşu yaptıktan sonra bir süre de ayrı koşu yaparak çalışmayı bırakırken, A 2 Milli Takımı oyuncularından Selçuk ve Murat idmanın tamamında yer aldı. 
     Fenerbahçe, Trabzonspor maçının hazırlıklarını yarın akşam yapacağı tek çalışmayla sürdürecek. 
     Bu arada, Brezilyalı futbolcu Aurelio'nun bir süre önce değiştirdiği saç stilini eski haline getirdiği görüldü. 
     
</TEXT>
</DOC>
