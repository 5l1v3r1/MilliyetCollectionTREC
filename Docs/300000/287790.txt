<DOC>
<DOCNO> 287790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo09.html </URL>
<DATE> 2004/11/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Alp Şu an en önemli rakibimiz Ukrayna... 
</HEADLINE>
<TEXT>

     Futbol Federasyonu Basın Sözcüsü ve A Milli Futbol Takımı Sorumlusu Zekeriya Alp, 17 Kasım Çarşamba günü Ukrayna ile yapacakları maçın final niteliğinde olduğunu söyledi. 
     Alp, AA muhabirine yaptığı açıklamada, grupta şu an en önemli rakiplerinin Ukrayna olduğunu ifade ederek, ''Ukrayna maçına final maçı diyebilirim. Mutlaka kazanmamız gereken bir maç'' dedi. 
     Zorlu Yunanistan ve Danimarka maçlarından birer puanla döndüklerini hatırlatan Zekeriya Alp, ''Deplasmanda alınan bu puanlar son derece önemli. Şimdi kendi sahamızda Ukrayna ile oynayacağız. Eğer biz bu maçı alırsak, liderlik yarışında çok büyük bir avantaj yakalarız'' diye konuştu. 
     
     ''MİLLİ TAKIMIN PATRONU ERSUN YANAL'DIR'' 
     Zekeriya Alp, göreve geldiklerinde Ersun Yanal'ın sadece A Milli Takım Teknik Direktörü olduğunu hatırlatarak, ''Bunun yanlış olduğunu anladık ve Ersun Yanal'ı tüm milli takımlardan sorumlu yaptık'' dedi. 
     Bu konuda herhangi bir sorun bulunmadığını anlatan Alp, şöyle konuştu 
     ''Bunu bir piramit olarak düşünürsek, piramidin en tepesindeki kişi Ersun Yanal'dır. Diğer hocaların diğer milli takımlarda Ersun Yanal'ın altında koordineli çalışması gerekir. Biz bunu gerçekleştirdik. A 2 Milli Takımı'na da Ersun Yanal bakıyor. Göreve geldikten sonra Ersun Yanal'a tüm takımların patronu olduğunu tebliğ ettik. O günden bugüne bize yansıyan bir problem yok.'' Milli oyuncuların oruç tutup tutmamasıyla ilgili olarak da görüşlerini açıklaşan Alp, bu tip konuların federasyonun görevi olmadığını anlatarak, ''Bu tip konulara görevlendirilmiş insanlar bakar. Bu işin patronu da Ersun Yanal'dır. Yanal bu doğrultuda ne yapacağına karar verebilecek kapasitede ve güçte bir insan'' dedi. 
     
     ''ATATÜRK OLİMPİYAT STADI'NDA MAÇ YAPILMASI GEREKİYOR'' 
     Zekeriya Alp, Şampiyonlar Ligi finalinin yapılacağı Atatürk Olimpiyat Stadı'nda o tarihe kadar milli maçlar ve kulüp maçları yapılması gerektiğini belirterek, o stada maçlar koyduklarını kaydetti. 
     Atatürk Olimpiyat Stadı'nda A milli takımın resmi maç oynamamasıyla ilgili olarak Alp, ''Geçen sezon Galatasaray o statta birçok zorluklar karşısında maçlar oynadı. Ama hiç de hoş olmayan sonuçlar ortaya çıktı. Bir kere Olimpiyat Stadı'nın çevre düzenlemesi gerekiyordu, yolları yoktu. Şu anda bu hususlar gerçekleştiriliyor. Milli takımın nerede başarılı olacağına hocamız karar veriyor. Fenerbahçe Şükrü Saraçoğlu Stadı'nda oynanmasını isteyen bir teknik direktöre Hayır Atatürk Olimpiyat Stadı'nda oynayacağız tarzında bir yaklaşım yapmamız söz konusu olamaz'' diyerek sözlerini tamamladı. 
     
</TEXT>
</DOC>
