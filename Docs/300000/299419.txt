<DOC>
<DOCNO> 299419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun16.html </URL>
<DATE> 2004/12/21/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Zırhlı araç isteyen askerlere Rumsfeld'den açık mektup 
</HEADLINE>
<TEXT>

     Irak'taki Amerikan askerlerinin kendisinden zırhlı araç istediği ABD Savunma Bakanı Donald Rumsfeld, askerlerin şikayetlerine açık mektupla yanıt verdi. 
     Rumsfeld, USA Today gazetesinde yayınlanan mektubunda, ''Bugünlerde, Kuveyt'te karşılaştığım bir askerin bana ordunun zırhlı araçlarıyla ilgili sorduğu soru üzerine büyük bir gürültü koparılıyor'' ifadesine yer verdi. 
     Askerin sorusuna verdiği, ''Olması istenen değil, eldeki orduyla savaşa gidilir'' yanıtı öfkeye yol açan Rumsfeld, açık mektubunda, ''Sorusu haklıydı, sabırsızlığını paylaşıyorum. Kuvvetlerimizin ihtiyacı olan ekipmana sahip olması gerekir ve bakanlık gereken ekipmanın temini için çok sıkı çalışıyor'' diye yazdı. 
     Rumsfeld, 2003 yılının ortalarından bu yana zırhlı üretiminin 10 kat arttığını belirtti ve hükümette yer aldığı 2001'den bu yana görevinin Amerikan ordusunu yeni düzene uydurmak olduğunu kaydetti. 
     Savunma Bakanı Rumsfeld, sözlerini, ''Karayolları boyunca yerleştirilmiş bombalar ve bomba yüklü araçlarla koalisyona saldıran Iraklı direnişçilerle karşılaşan kuvvetlerimiz, taktik ve prosedürlerini değiştirerek uyum sağlamış, bunun yanı sıra Humvee tipi araçların üretimi ayda 35'ten 450'ye çıkarılmıştır'' diyerek tamamladı. 
     ABD'de yapılan son araştırmalar, Amerikalıların yüzde 52'sinin Savunma Bakanı Donald Rumsfeld'in görevden ayrılmasını arzu ettiğini ve Rumsfeld'e destek verenlerin yüzde 35'de kaldığını ortaya koyuyor. 
     ABD Başkanı George Bush, dün düzenlediği basın toplantısında, Rumsfeld'i savunarak, ''Rumsfeld çok iyi bir insan ve ordumuzu da çok derinden önemsiyor. Savaşın neden olduğu duyguları anlıyor'' demişti. 
     
</TEXT>
</DOC>
