<DOC>
<DOCNO> 269703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun30.html </URL>
<DATE> 2004/09/07/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İran Şahab-3 füzesini tekrar test etmeye hazırız 
</HEADLINE>
<TEXT>

     İran Savunma Bakanı Tümamiral Ali Şamhani, Şahab-3 füzesini tekrar denemeye hazır olduklarını söyledi. 
     İRNA'nın haberine göre, Şamhani, Savunma Bakanlığı'nda yapılan üst düzey yetkililer toplantısındaki konuşmasında, geçen ay 1300 kilometre menzilli balistik Şahab-3 füzesini başarıyla denediklerini, bu füzeyi ''gözlemcilerin gözetiminde'' yeniden denemeye hazır olduklarını belirtti. 
     Savunma Bakanlığı'nın karada, havada, denizde ve füze geliştirme alanında yeteneğini ortaya koyduğunu söyleyen Şamhani, ''Bugün savunma sanayi kabiliyetimize güvenerek, bölgedeki düşmanların askeri yayılmacılığına karşı caydırıcı yeteneğimizi artırabiliriz'' dedi. 
     Kuzey Kore Nodong-1 füzelerinin Rus teknolojisiyle modernize edilmiş ileri versiyonları sayılan Şahab-3 füzeleri 1000 kilogram savaş başlığı taşıyabiliyor ve İsrail'in yanı sıra Irak, Türkiye, Suudi Arabistan, Afganistan ve Basra Körfezi'ndeki Amerikan güçleri için tehdit oluşturuyor. 
     
</TEXT>
</DOC>
