<DOC>
<DOCNO> 285441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy11.html </URL>
<DATE> 2004/11/02/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Cumhurbaşkanlığı, TBMM, Sayıştay ve RTÜK'ün bütçeleri görüşülüyor 
</HEADLINE>
<TEXT>

     TBMM Plan ve Bütçe Komisyonu'nda Cumhurbaşkanlığı, TBMM, Sayıştay ve Radyo Televizyon Üst Kurulu RTÜK bütçelerinin görüşmeleri sürüyor. 
     Sayıştay Başkanı Mehmet Damar, Sayıştay'ın 2005 Bütçesi'ni Komisyona sunuş konuşmasında, AB normlarına ve uluslararası standartlara uygun olarak Sayıştay'ın denetim yetkisini düzenleyen taslak konusunda bilgi verdi. Damar, belge denetimi yerine içerik denetimini öne çıkaran, yargı yetkisini daha da işlevsel hale getiren, denetimin amaç ve kapsamını genişleten bir düzenleme hazırlandığını söyledi. 
     Damar, Danıştay tarafından hazırlanarak TBMM'ye gönderilen raporların, Meclis'te bu görev için kurulacak bir komisyon tarafından incelenmesinin parlamenter denetimin etkinliğini artıracağını belirtti. 
     
     ''ŞİDDETLE MÜCADELE DÖNEMİ'' 
     RTÜK Başkanı Fatih Karaca, RTÜK Yasası'nın bazı maddelerinin Anayasa Mahkemesi tarafından iptal edildiğini anımsatarak, önümüzdeki dönemde konuyla ilgili yasal düzenlemenin gündemde olacağını belirtti. 
     RTÜK'ün, kurulduğu ilk yıl aldığı ödenek dışında devletten para almadığını, reklam gelirlerinden aldığı payla işleyişini sürdürdüğünü anlatan Karaca, gelir fazlasının Maliye Bakanlığı ve Hazine'ye aktarıldığını vurguladı. 
     Frekans ihalesine de değinen Karaca, RTÜK'ün bu konudaki tüm hazırlıklarını tamamladığını, ihale konusunda yetkili olan Haberleşme Yüksek Kurulu'nun Aralık ayında bir karar almasını beklediklerini bildirdi. 
     Karaca, yayıncılıktaki gelişimin analogtan dijital yayına doğru olduğunu belirterek Üst Kurul'un sayısal Yayıncılık Konsepti'ni hazırlayarak Haberleşme Yüksek Kurulu'na sunduğunu da ifade etti. 
     Aldıkları kararlar sonucunda televizyonlardaki ''reklam kirliliğinin'' büyük ölçüde ortadan kalktığını kaydeden Karaca, müeyyidelerin caydırıcı olabilmesi için RTÜK'e doğrudan para cezası uygulama yetkisi verilmesi gerektiğini savundu. 
     Önümüzdeki dönemin özellikle şiddet içeren yayınlarla mücadele dönemi olacağını bildiren Karaca özellikle çocuklara yönelik yayınlardaki şiddet unsurları konusundaki rahatsızlıklarını yayıncılara ilettiklerini, bu anlamda müeyyide uygulanmasının da söz konusu olduğunu belirtti. Karaca, yayınlardaki şiddet unsurunun önlenmesinin de yasal düzenleme olarak ele alınması gerektiğini söyledi. 
     Karaca, hükümetin hazırladığı ''Düzenleyici Kurullar Tasarısı''nda RTÜK'ün ekonomik düzenleyici kurullar arasında sayıldığını, bunun, fevkalade mahzurlu olduğunu ifade etti. Karaca, fikir ve düşünce özgürlüğü, insanların görüşlerini rahatça ifade etmeleri üzerine faaliyet gösteren bir kurulun, ekonomi anlamında faaliyet gösteren düzenleyici kurul olarak mütalaa edilmesinin mümkün olmadığına işaret etti. 
     Yapılan son düzenleme ile özerk kurulların tamamının Bakanlar Kurulu tarafından atanmasının öngörüldüğünü kaydeden Karaca, ''RTÜK benzeri üst kurulların hiçbir şekilde hükümete bağımlı olmadan ve hükümet kararnameleri olmadan görevlerine gelme mecburiyeti vardır. Bizim düşüncemize göre RTÜK'ün tekrar TBMM tarafından seçilmesi gerekir'' diye konuştu. 
     Sunuş konuşmalarının ardından Plan ve Bütçe Komisyonu üyeleri bütçeler üzerindeki görüşlerini dile getirdiler. Söz alan CHP'li üyeler, özellikle Sayıştay'a üye seçiminin yapılmamasını, bazı soru önergelerinin TBMM Başkanlığı'nca iade edilmesini eleştirdi. 
     
     ''MECLİS'İ, MECLİS BAŞKANI ÇALIŞTIRIR'' 
     CHP İstanbul Milletvekili Kemal Kılıçdaroğlu, verdikleri soru önergelerinden bazılarının ''kişisel olduğu gerekçesiyle'' TBMM Başkanlığı tarafından iade edildiğini anımsattı. Başbakan Recep Tayyip Erdoğan'a yönelttiği ve ''oğlunun düğününde ne kadar armağan verildiğine'' ilişkin soru önergesinin iade edildiğini belirten Kılıçdaroğlu, ''Oysa konu son derece önemli... Sayın Başbakan, malvarlığını bir önceki düğündeki armağanlarla açıklamıştı'' diye konuştu. 
     Kılıçdaroğlu, Meclis harcamalarının bütün detaylarıyla duyurulmasını isterken, sağlık birimine hala niçin gereksinim duyulduğunu, personel konusunda ne yapıldığını sordu. 
     Komisyon başkanlarına özel plakalı araçlar tahsis edilmesini de eleştiren Kılıçdaroğlu, Başbakan Erdoğan'ın, TCK için Meclis'in olağanüstü toplanacağına ilişkin açıklamasını anımsatarak, ''Meclis'i, Meclis Başkanı çalıştırır oysa ne zaman toplanacağını Başbakan belirliyor'' dedi. 
     Kılıçdaroğlu, Sayıştay üye seçimlerinin aylardır yapılmamasını eleştirerek, TBMM Başkanı Arınç'a, ''Meclis'i çalıştırmak sizin göreviniz değil mi Sayın Başbakan'ın talimatıyla mı çalışmıyor '' diye sordu. 
     Kılıçdaroğlu, Sayıştay Başkanı'nın yurtdışı gezisine akrabasını götürmesinin etik olmadığını da savundu. 
     RTÜK Başkanı'nın önümüzdeki dönemi ''şiddetle mücadele yılı'' ilan ettiğini kaydeden Kılıçdaroğlu, ''Maliye Bakanı kayıtdışı ile mücadele yılı ilan etti, kayıtdışı aldı başını gitti. Umarım bu da öyle olmaz'' dedi. 
     Yayınlardaki şiddet önlense bile başka olumsuzlukların gündemde olduğunu belirten Kılıçdaroğlu, özetle şunları söyledi 
     ''Yayınların en çok izlendiği saatlerde, renkli hayatlar, kim kimle yattı, niye yattı gibi dedikodu programları yayınlanıyor ve biz bunları izliyoruz. Bunlar halkın talebi mi Halkın talebi olsa bile o saatte mi yayınlanmalı Geceyarısı yayınlarsınız kimin kiminle yattığını izlerler. 
     Bakıyorsunuz, en sevilen yıldızın ağzında sigara, elinde içki... RTÜK içki-sigara üreten firmalardan destek mi alıyor Bunlar niçin önlenmiyor '' 
     
     ''ÖNCE BAŞKAN TAVRINI AÇIKLASIN'' 
     AK Parti Ankara Milletvekili Zekai Özcan, TBMM'nin kurumsal kimliğine yönelik eleştirilerin parlamentonun itibarını yıpratmaya yönelik olduğunu söyledi. Özcan, TBMM'nin Kurtuluş Savaşı'nı yapan, 600 yıllık saltanatı ve ardından hilafeti kaldıran Meclis olduğunu, halkın iradesinin Meclis'te temsil edildiğini vurgulayarak bu kurumu yıpratmaya yönelik eleştirilerden kaçınılması gerektiğini ifade etti. 
     CHP Mersin Milletvekili Mustafa Özyürek, TBMM'nin onurunu korumanın herkesten önce Meclis Başkanı ve milletvekillerine düşen ödev olduğunu belirtti. Özyürek, milletvekili maaşlarının herkesi ilgilendirdiğini, kamuda milletvekilinden kat kat fazla maaş alanlar olmasına karşın milletvekilinin maaşlarının eleştirildiğini bir yandan milletvekili maaşlarını ''bahşiş'' olarak nitelendiren köşe yazarlarının, diğer yandan köşelerinde bu maaşların fazla olduğunu yazdıklarını anımsattı. 
     TBMM'nin övünülecek bir performans gösterdiğini, bunun devam etmesi halinde itibarının artacağını kaydeden Özyürek, ancak seçim meydanlarında söz verilmesine karşın dokunulmazlıkların sınırlandırılmamasının itibara zarar verdiğini bildirdi. 
     Soru önergelerinin iadesini de eleştiren Özyürek, muhatabına hakaret, aşağılama içermeyen önergeleri TBMM Başkanı'nın iade etme yetkisi olmadığını, iadenin sansür anlamına geleceğini söyledi. 
     Özyürek, TBMM Başkanı Arınç'ın, Meclis Kampusü'nde bulunan taburdaki uygulamalara ilişkin sözlerinin bugünkü gazetelere yansıdığını da belirterek, ''Ancak Sayın Başkan, kendisi bir tavır almak yerine köşe yazarlarının tavır koymasını istemiş. Sayın Başkan o garnizonun orada bulunmasını istiyor mu istemiyor mu. İstiyorsa garnizonun kendi kuralları içinde çalışmasından yana mı değil mi Sayın Başkan önce kendi tavrını açıklasın'' görüşünü ifade etti. 
     Özyürek, Sayıştay'a üye seçimlerinin Başbakan Erdoğan tarafından engellendiğini savunarak, ''Her göreve gelecek olan mutlaka Başbakan'ın vücut dilinden anlamak zorunda mı '' dedi. 
     CHP Balıkesir Milletvekili Ali Kemal Deveciler ise Sayıştay'da boş olan 8 üyelik için aylardır Plan ve Bütçe Komisyonu'nda seçim yapılmadığını ifade ederek, bir an önce konunun gündeme alınıp sonuçlandırılmasını istedi. Deveciler, Sayıştay Genel Kurulu tarafından TBMM'ye bildirilen adaylar arasında hükümete yakın görüşte kişi bulunmaması nedeniyle seçimlerin yapılmadığını ileri sürdü. 
     Komisyon'daki görüşmelere, saat 13.30'a kadar ara verildi. 
     
</TEXT>
</DOC>
