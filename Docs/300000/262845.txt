<DOC>
<DOCNO> 262845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo37.html </URL>
<DATE> 2004/08/12/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bosque, Gençler maçında oynatacağı 11'i belirlemek için oyuncuları denedi 
</HEADLINE>
<TEXT>

     Beşiktaş, Gençlerbirliği ile pazar günü yapacağı lig maçının hazırlıklarını gerçekleştirdiği idmanla sürdürdü. 
     Teknik direktör Vicente del Bosque yönetiminde, BJK Nevzat Demir Tesisleri'ndeki idmana ısınma hareketleriyle başlayan siyah-beyazlı futbolcular, daha sonra pas çalışması yaptılar. 
     İspanyol çalıştırıcı, yarım sahada yaptırdığı çift kale maçta, Gençlerbirliği mücadelesinde sahaya süreceği 11'i belirlemek için futbolcuları değişik mevkilerde denedi. 
     Siyah-beyazlı futbolcuların hırslı oldukları gözlenirken, hafif sakatlığı bulunan Çağdaş Atan ve tedavisi devam eden menajer-oyuncu Tayfur Havutçu dışında takım tam kadro çalıştı. 
     Beşiktaş, Gençlerbirliği maçının hazırlıklarına akşam yapacağı idmanla devam edecek. 
     
</TEXT>
</DOC>
