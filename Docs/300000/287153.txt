<DOC>
<DOCNO> 287153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy24.html </URL>
<DATE> 2004/11/08/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Azınlik hakları raporu... 
</HEADLINE>
<TEXT>

     Türkiye Kamu-Sen Genel Sekreteri Fahrettin Yokuş, Azınlık Hakları ve Kültürel Haklar Çalışma Grubu tarafından hazırlanan raporla ilgili olarak, ''Azınlıklar raporu bir ihanet belgesidir. Bin defa karşımıza çıksa yine yırtar atarız'' dedi. 
     Yokuş, Türkiye Sivil Toplum Kuruluşları Birliği Toplantı Salonu'nda düzenlediği basın toplantısında, İnsan Hakları Danışma Kurulu Azınlık Hakları ve Kültürel Haklar Çalışma Grubu'nca hazırlanan raporu eleştirdi. Raporun, ciddiyetten uzak hazırlandığını ileri süren Yokuş, ''O paçavrayı yırttım attım. Bu benim tek başıma yaptığım bir eylem değil. Ben, Türkiye Kamu-Sen'in aldığı bir kararı şerefle yerine getirdim'' dedi. 
     İnsan Hakları Danışma Kurulu Yönetmeliği'nin 6. maddesinde, toplantıların salt çoğunlukla yapılacağının belirtildiğini ifade eden Yokuş, söz konusu raporun oylandığı 1 Ekim'de, 78 üyesi bulunan Kurul'dan sadece 33 kişinin oylamaya katıldığını dile getirdi. 
     Kurul'un oylama için salt çoğunluk sayısının 40 olduğuna dikkat çeken Yokuş, şunları kaydetti 
     ''Rapor geçersiz ve hukuksuzdur. Bu oylama sırasında rapor, toplantıya katılan üyelerin talebine rağmen metin olarak dağıtılmamıştır. Gerekçe olarak, Başbakanlık Tasarruf Genelgesi gösterilmiştir. Raporun 14 yerinde değişiklik yapılmıştır. Bu ilim adamı etiğine sığmayan bir tavırdır. Kurul Başkanı İbrahim Kaboğlu'nu uyardım. Bizim sözlerimizi dikkate almayınca da raporu bilerek, şuurlu olarak yırtıp attım. Bunu yırtmayı Allah bana nasip ettiği için çok şükrediyorum'' 
     
     ''ÖNCÜ DEPREM'' 
     Raporla ilgili kendisinin ve Türkiye Kamu-Sen'in ortaya koyduğu tepkinin, ulus-devlete karşı bir tuzağın bozulması olduğunu belirten Yokuş, şöyle dedi 
     ''Azınlıklar raporu bir ihanet belgesidir. Bin defa karşımıza çıksa yine yırtar atarız. Bu tepki sadece Türkiye Kamu-Sen'in tepkisi değil, binlerce şehidimizin, gazilerimizin ve yüce Türk milletinin tepkisidir. Bu raporu hazırlayanların yarın bayrağımıza, toprak bütünlüğümüze ve yüce dinimize saldırmayacaklarının garantisini kim verebilir Kafalarını azınlıklarla bozmuş olanların, Türk milletinin temel değerlerine saldırmayı alışkanlık haline getirdikleri görülmektedir. Azınlıklar raporu öncü depremdi. Tepki göstermezsek asıl deprem ardından gelecek'' Yokuş, raporun Hükümet yetkililerine de verildiğini belirterek, yetkililerden sessiz kalmayarak, ''kabul'' ya da ''ret'' şeklinde net bir tavır beklediklerini sözlerine ekledi. 
     
</TEXT>
</DOC>
