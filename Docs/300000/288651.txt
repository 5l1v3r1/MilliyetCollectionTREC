<DOC>
<DOCNO> 288651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/guncel/gun02.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
445 milyona serbest 
</HEADLINE>
<TEXT>


22 adamıyla TMSF'nin elindeki çiftliğe baskın düzenleyen GP lideri, jandarma tarafından gözaltına alındı. 'Hakkını yasal olmayan yollardan geri almaya çalışmak'tan savcılığa çıkarılan Uzan'a para cezası verildi 

NEDİM ŞENER - HAKAN TURHAN - ZAFER TOKUŞ - ERGÜN AYAZ Sakarya DHA 

GPlideri Cem Uzan ve 22 adamı, TMSF'nin el koyduğu Pamukova Bakacak köyündeki çiftliğe baskın düzenledi. Görevlileri zor kullanarak etkisiz hale getiren Uzan, çiftlikteki özel eşyalarını almaya geldiğini ve bayramı burada geçireceğini belirtti. TMSF'nin devreye girmesiyle mahkeme çiftliğin boşaltılması kararı alınca, Uzan ve adamlarını jandarma gözaltına aldı. Uzan'ın adamlarının üzerinden 8 silah çıktı. Sevk edildikleri savcılıkça 445'er milyon lira para cezasına çarptırılan Uzan ve adamları, serbest bırakıldı. 
Uzan ve adamları, 8 araçla önceki gece yarısı 1500 dönümlük arazi üzerine kurulu çiftliğe geldi. Uzan, Rumeli Telekom AŞ üzerine kayıtlı olan ve İmar Bankası'ndaki 8.5 katrilyon liralık yolsuzluk nedeniyle TMSF'nin el koyduğu çiftliğe, kapıdaki görevlilerin etkisiz hale getirilmesinden sonra girdi. Rumeli Telekom AŞ personeli olan korumalar, cep telefonları toplandığı için, olayı ancak saat 04.30'da jandarmaya haber verebildi. Bu sürede, kilitli olan bazı binaların kapılarının açıldığı ve içeride arama yapıldığı tespit edildi. Saat 06.00'da çiftliğe gelen jandarmayla Uzan ve adamları arasında pazarlık başladı. Jandarmayı kapıda karşılayan Uzan, "Yukarıda çay içelim. Çiftlik benim. Bayramı burada geçirmeye geldim. Burası şu anda mahkemelik. Dava devam ettiğinden, buraya girmeye hakkım var" dedi. Ancak jandarma çay davetini geri çevirdi. 

Operasyon hazırlığı 
Çiftliği terk etmemekte ısrar eden Uzan'ın çıkarılması için TMSF yetkilileri hukuki girişimlerde bulunurken, İçişleri Bakanı Abdülkadir Aksu'ya da haber verildi. Nöbetçi mahkemeden tahliye kararının çıkmasından sonra jandarma operasyon için hazırlıklara başladı. 
Ancak Uzan 14.30'da, operasyon başlamadan, jandarma nezaretinde adamlarıyla çiftlikten çıktı. Uzan, kendi kullandığı 34 TC 3109 plakalı Lexus marka cipi kullanarak, adamları da diğer araçlarla İlçe Jandarma Komutanlığı'na getirildi. Uzan'ın adamlarının üzerinden 8 ruhsatlı tabanca çıktı. Uzan'ın aracında da, çok miktarda erzak ve tuvalet k ğıdı bulundu. 

Ödeme için 10 gün süre 
Jandarmada ifade veren Uzan, "İçeride bazı eşyalarımız vardı. Onları fotoğraflarla tespit etmek istedim" diye konuştu. Uzan ve adamları, daha sonra adliyeye sevk edildi. Savcılığın, "hakkını yasal olmayan yollardan geri almaya çalışmak" ihkakı hak suçundan kişi başına 445'er milyon lira para cezası verdiği Uzan ve adamları dün saat 19.15'te serbest bırakıldı. Savcılığın verdiği ön ödemeli para cezasını, 10 gün içinde ödemek zorunda olan Uzan ve 22 adamı, geniş güvenlik önlemleri arasında adliyeden ayrıldı. Adliye çıkışında açıklama yapan Uzan, "Türkiye'de ilk kez evine giden bir insan savcı tarafından evinden çıkarılıyor. Evime gittim. Bayram tatilini geçirmek için kardeşime ait olan eve gittim. Daha sonra jandarma evden çıkardı" şeklinde konuştu. 
Çiftliğin TMSF'ye değil, kardeşi Hakan Uzan'a ait olduğunu iddia eden, Uzan, bir gazetecinin "Buradan nereye gideceksiniz " sorusuna, "Yarın da adaya giderim" diyerek, TMSF'nin satışa çıkardığı Göcek'teki Zeytin Adası'na gidebileceğini ima etti. 

Çiftliğe 'Truva' taktiğiyle girdi 

NEDİM ŞENER 

Cem Uzan ve adamları, Pamukova'daki çiftliğe girişte Truva taktiği uyguladı. Çiftliğin kapısında güvenlik görevlisi olarak çalışan 3 kişiden biriyle önceden anlaştığı ortaya çıkan Uzan ve adamları şöyle bir taktik uyguladı 
Adem Memişoğlu adlı güvenlik görevlisi, önceki gün iftar yapmak için TMSF'ye ait minibüsle dışarı çıktı. Diğer 2 güvenlik görevlisi de giriş kapısındaki ofislerinde arkadaşlarını beklemeye başladı. 
Adem Memişoğlu adlı görevli gece geç saatlerde minibüsle çiftliğe girdi. Ancak kapıda durmayan minibüsün evlerin bulunduğu yere doğru gitmesi üzerine diğer 2 görevli ofislerinden dışarı çıktı. 

Minibüste saklandılar 
Minibüs çiftlik evinin önünde dururken, içinde saklanan Uzan'ın korumaları ve adamları indi. Korumaların bir bölümü kapıdaki iki görevliyi etkisiz hale getirdi. Silahlı korumalar, güvenlik görevlilerini tüfeklerini alamadan etkisiz hale getirdi ve dışarıya bilgi vermemeleri için cep telefonlarını alıkoydu. 
Minibüsten inenlerden bazıları da çiftlik evinin kilitli kapısını kırarak içeri girdi. Bu sırada henüz çifitlikte bulunmayan Uzan'a gerekli tedbirlerin alındığı haberi cep telefonuyla haber verildi. Adamlarının çiftliğin kontrolünü eline almasından sonra yakında bulunan Uzan da çiftliğe girdi. 

Gözdağı için suç duyurusu geliyor 

TMSF, Uzan'ın önceki gün Cumhuriyet gazetesinde çıkan ilanı üzerine suç duyurusunda bulunma kararı aldı. TMSF yetkilileri, Uzan'ın, satış aşamasında olan Star Medya Grubu ile Telsim ihalesine girecek gruplara gözdağı verdiği iddiasıyla suç duyurusunda bulunacaklarını belirtti. Yetkililer, yapılan her satışın yasal olduğunu, ihaleye katılım ve rakamları etkilemeyi amaçlayan ilanlarla ilgili hukuki yollara gidileceğini kaydetti. 


</TEXT>
</DOC>
