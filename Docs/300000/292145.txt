<DOC>
<DOCNO> 292145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur40.html </URL>
<DATE> 2004/11/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
PKK üyesi, babasını kıramadı ve teslim oldu... 
</HEADLINE>
<TEXT>

     İzmir'de, terör örgütü PKK Kongra-Gel üyesi 1 kişi, babasının girişimleri sonucu Irak'tan Türkiye'ye gelerek polise teslim oldu. 
     Alınan bilgiye göre, İzmir Emniyet Müdürlüğü Terörle Mücadele Şube Müdürlüğü ekipleri, terör örgütüne katılan kişilerin ailelere yönelik yaptığı ikna çalışmaları kapsamında, 4 yıl önce terör örgütüne katılan ve Irak'a giden Ahmet A'nın babası Salih A. ile irtibat kurdu. 
     Polisin, Ahmet A'nın teslim olması yönündeki çağrısına olumlu yaklaşan baba Salih A, oğluyla irtibat kurarak iknaya çalıştı. 
     Görüşmelerin ardından örgütten kaçan Ahmet A, Suriye üzerinden Türkiye'ye giriş yaparak İzmir'e geldi ve polise teslim oldu. 
     İlk ifadesinde yurtdışında siyasi ve askeri eğitim aldığını ve örgütte huzursuzluğun hakim olduğunu anlattığı öğrenilen zanlı, İzmir Cumhuriyet Başsavcılığı'na sevk edildi. 
     
</TEXT>
</DOC>
