<DOC>
<DOCNO> 286193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas04.html </URL>
<DATE> 2004/11/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Sanal aşka dikkat 
</HEADLINE>
<TEXT>

     İnternette kendilerini güzel bir Rus kızı gibi tanıtan dolandırıcılar, ağlarına düşen erkeklerden yol ve vize parası alıp ortadan kayboluyor İnternetteki Rus kızlara dikkat... 
     Özellikle Amerikalı, İngiliz, Avustralyalı, Kanadalı ve Yeni Zelandalı erkekleri hedef alan Rus dolandırıcılar, internette kendilerini kariyer sahibi ve dürüst kadınlar olarak tanıtıp güven kazanıyor. Güzel Rus kızlara ait resimleri de sanki kendilerininmiş gibi tanıştıkları erkeklere gönderen dolandırıcılar, yazışmalar ilerledikçe de "Sana aşık oldum, yanına gelmek istiyorum" diyerek kurbanlarından uçak ve vize masrafları için para istiyor. Bir an önce "internet aşklarına" kavuşmak için yanıp tutuşan yabancı erkekler ise 300 dolardan başlayıp kimi zaman binlerce dolara varabilen paraları sevgilileri sandıkları dolandırıcıların hesabına yolluyor. Ancak para yerine ulaştıktan sonra ne gelen oluyor ne de giden. 
     
     Binlerce çarpıyorlar 

     Chat kurbanları, paranın yanında bir de aşklarından oluyor. Moskova'daki ABD Büyükelçiliği, vatandaşlarından her gün en az 10 şikayet aldıklarını açıkladı. ABD'li bir diplomat, bir Amerikalı'nın tam 11 bin dolar kaptırdığını söylüyor. 

     
</TEXT>
</DOC>
