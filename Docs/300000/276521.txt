<DOC>
<DOCNO> 276521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy08.html </URL>
<DATE> 2004/10/01/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Arınç'tan TBMM Başkanlığı yorumu Yaptığım her şeyi iyi yapıyorum 
</HEADLINE>
<TEXT>

     TBMM eski Başkanı ve AK Parti Manisa Milletvekili Bülent Arınç, Meclis Başkanlığı yaptığı iki yılı dolu dolu geçirdiğini belirterek, ''Başım dik, alnım açık. Yaptığım her şeyi iyi yapıyorum ben, kim ne derse desin'' dedi. 
     İki yıllık TBMM Başkanlığı görevi dün sona eren Arınç, AK Parti Grup toplantısına katıldı. Toplantı öncesinde gazetecilerin, Meclis Başkanlığı'na yeniden aday olup olmayacağı sorularına Arınç, ''Çok sabırsızsınız. 1-5 Ekim arasında adaylık için başvuru yapılacak. Birisi ya kendisi aday olur ya da aday gösterilir. Ben de bekliyorum, 5 Ekim akşamına kadar...'' karşılığını verdi. 
     Bir gazetecinin ''Başbakan, benim adayım Arınç'tır demişti'' sözlerine Arınç, ''Başbakan'a çok teşekkür ediyorum bu teveccühü için... Ama AK Parti, büyük bir grup ve bu grubun büyük desteğini alacak bir arkadaşımız herhalde belirlenecek. Biz 5 Ekim akşamına kadar adaylık konusunda bütün arkadaşlarımız gibi hazırız, bekliyoruz'' dedi. 
     Arınç, ''Diğer arkadaşlarınıza da aday olmayı öneriyor musunuz, isteyen birisi olursa '' sorusuna karşılık şunları söyledi 
     '''Gayet tabii... Siyaset yarışmadır. Biz yarışmalı siyaseti koyduk AK Parti'de.. Tüzüğünü, programını hazırlarken de buna göre yaptık. Hiç kimsenin beklemesi ya da bir yerden işaret alması için gerek yok. Ama bu Meclis Başkanlığı seçimidir ve Meclis Başkanı, AK Parti içinden çıkacaktır. Bu böyle, mutlaka böyle...'' Arınç, ''seçilmesi halinde yeni dönemde yapacağı projeleri 6 Ekim'den sonra konuşacağını, henüz aday olmadığını'' söyledi. 
     ''İlk turda seçilir misiniz '' sorusuna Arınç, ''bilemiyorum'' karşılığını verirken, adaylık için 5 Ekim akşamına kadar bekleyip beklemeyeceğine ilişkin olarak, ''benim vaktim var'' dedi. 
     
     ''TAŞTI BİLE...'' 
     Uzun bir aradan sonra AK Parti grup toplantısına katıldığını belirten Arınç, ''Burada olmak nasıl bir duygu'' sorusunu şöyle yanıtladı 
     ''Çok güzel bir duygu... Ben bu partinin grup başkanıydım 3 Kasım seçimleri öncesi. Grup başkanlığından Meclis Başkanlığı'na partimin desteğiyle seçildim. Anayasa gereği 2 yıl partinin siyasi çalışmalarına katılmadım. Mesafe çok yakın olmasına rağmen ne grup toplantısına girebildim ne genel merkezine gidebildim. Bugün grup toplantısına katılmak benim için çok güzel bir şey...'' Arınç, '' İki yılı dolu dolu geçirdim diyebiliyor musunuz '' sorusuna, ''Hatta taştı bile... Dolu dolu geçirdik. Başım dik, alnım açık. Çok şükür yaptığım her şeyi iyi yapıyorum ben... Kim ne derse desin'' karşılığını verdi. 
     Arınç, adaylığı için 5 Ekim akşamına kadar bekleyeceğini, bunun prosedür gereği olduğunu belirterek, ''aday olmayı mı bekleyeceksiniz, aday mı olacaksınız '' sorusuna, ''Bilemem, ben söyledim artık tekrar yorumlamaya gerek yok. İnşallah en hayırlısı olacak'' dedi. 
     AK Parti içerisinde Meclis Başkanlığı'nı en iyi şekilde yapacak pek çok kişi olduğunu kaydeden Arınç, ''Ben 3 ay önce de aynı şeyi söyledim. Grubumuz hangi arkadaşımızın arkasında olursa, resmen grup aday gösteremiyor. Ama bu arkadaşımız aday olsun denildiği zaman kim olursa olsun hepimizin saygı gösterilmesi lazım. Ben dahil onun arkasındayız'' görüşünü ifade etti. 
     
</TEXT>
</DOC>
