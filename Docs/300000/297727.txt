<DOC>
<DOCNO> 297727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/ekonomi/eko02.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kariyer yolunda devrim 
</HEADLINE>
<TEXT>


Milliyet Kariyerim, Ankara iş dünyası ile buluştu. Düzenlenen geceye Başbakan Yardımcısı Abdüllatif Şener de katıldı 

ANKARA Milliyet 

Doğan Gazetecilik İcra Kurulu Başkanı Hanzade Doğan, Milliyet Kariyerim'in, 'Milliyet misyonunda önemli bir adım' olduğunu söyledi. Milliyet'in iş ve insan kaynakları gazetesi Kariyerim, önceki gün Ankaralılarla buluştu. "Kariyer yolunda devrim" sloganıyla düzenlenen tanıtım toplantısı Ankara iş dünyasını, bürokrat ve siyasetçileri bir araya getirdi. 
Hanzade Doğan, toplantıdaki konuşmasında Milliyet Kariyerim'in binlerce iş ilanı ile okurlarına yeni fırsatlar sunduğunu belirtti. Doğan, "Yeni dönemde Türkiye, genç, dinamik ve yaratıcı işgücüyle Avrupa'ya yepyeni bir soluk getirecek" dedi. Milliyet Gazetesi Genel Yayın Yönetmeni Mehmet Yılmaz ise Milliyet Kariyerim'in temel konseptinin, 'sonuç odaklı' olarak belirlendiğini söyledi. 

Çift taraflı göç 
Başbakan Yardımcısı Abdüllatif Şener de, AB ülkelerindeki, 'Türk göçü' endişesini değerlendirdi. "Göçün çift taraflı olacağını düşünmek lazım" diyen Şener, Türk nüfusunun artışıyla ilgili abartılı görüşler bulunduğunu kaydetti. Şener, "Türkiye AB bütçesine, AB'de Türkiye bütçesine destek verecek. Aradaki net farkı 2014 yılı için 5.9 milyar olarak öngörüyoruz" dedi. 

Ekonomi büyüyor, işsizlik azalmıyor TOBB Başkanı Rifat Hisarcıklıoğlu, ekonominin son 3 yılda birikimli olarak yüzde 25'e yakın büyüdüğünü, buna karşın işssizlerin sayısının azalmadığını söyledi. Hisarcıklıoğlu, şöyle konuştu "Ekonomide ikili yapı oluştu. Bir yanda ABD'nin verimlilik düzeyini yakalayan kayıt altındaki firmalar, diğer yanda ABD'nin verimlilik düzeyinin dörtte birinde kalan kayıtdışı işletmeler var. Yaklaşık 10 milyon kişinin kayıtdışı çalıştığı düşünülürse, yıllık 100 milyon dolar üretim artışına sahibiz. Onun için kayıt altına geçilmesini en çok biz Türk iş aleminin temsilcileri destekliyoruz." 

En önemli fırsat nüfus yapısı Açılış konuşmalarından ardından düzenlenen panele, Milliyet Gazetesi Ankara Temsilcisi Fikret Bila, Radikal Gazetesi Ankara Temsilcisi Murat Yetkin, Milliyet yazarlarından Hurşit Güneş ve Osman Ulagay katıldı. 
AB'ye giren ülkeler içinde en fakir ve yüksek nüfuslu olan ülkenin Türkiye olduğunu belirten Güneş, "2014'te tam üye olsak da planlanan ekonomik büyümeyle bile AB'nin en fakir ülkesi olacağız. AB'ye girmenin tek yolu eğitimli nüfusu artırmak" diye konuştu. 
Ulagay da Türkiye'nin önündeki en önemli fırsatın nüfus yapısı olduğunu belirtirken, gelecek 20 yılda AB'ye en son katılan 10 ülke dahil, çalışan nüfusun artış göstereceği tek ülkenin Türkiye olduğuna dikkat çekti. Ulagay, "Bu nüfusu eğitimli insan gücü haline getirmeliyiz" dedi. 
Fikret Bila ise, "Bizim sorunumuz, işsizlik. AB'nin istihdamı artırmak için kullandığı politikaları ne kadar uygulayabiliriz, onu araştırmalıyız" diye konuştu. 
Murat Yetkin de AB'ye uyum sürecinde yapılması gerekenlerin kararlılıkla sanılandan çok daha kısa sürede hayata geçirileceğine inandığını söyledi. 


</TEXT>
</DOC>
