<DOC>
<DOCNO> 261932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/siyaset/axsiy02.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Teröre destek kabul edilemez' 
</HEADLINE>
<TEXT>


İBRAHİM OKUMAMIŞ DHA 


CHP Genel Başkanı Deniz Baykal, Diyarbakır Büyükşehir Belediye Başkanı Osman Baydemir ve dört ilçe belediye başkanının, terörist Mehmet Sait Özgün'ün evine başsağlığı ziyaretine gitmesini, "Terör olaylarına destek verme anlamındaki hiçbir girişim kabul edilemez" sözleriyle eleştirdi. 
Antalya'da üç günlük inceleme turuna çıkan Baykal, belediye başkanlarının ziyaretini "Büyük kararsızlık içinde olduklarını görüyoruz" sözleriyle değerlendirdi. 
Eski DEP miletvekillerinin bir çatışmada şehit düşen jandarma komando er Murat Akman'ın ailesine başsağlığı ziyaretinde bulunduğunu hatırlatan CHP lideri Baykal sözlerini şöyle sürdürdü "Bu toplumda büyük bir ferahlık, büyük bir rahatlık yaratmıştı. Memnuniyet verici bir olaydı. Ama bu konularda artık nasıl bir doğrultu tutturacağına karar verme ihtiyaçları var. Birbiriyle çelişen tavırlar Türkiye'yi rencide ediyor. Teröre destek verme anlamında her girişim hiçbir şekilde kabul edilemez." 

SHP Üyemiz değil 
Sosyal Demokrat Halk Partisi SHP Genel Başkan Yardımcısı Mehmet Gülcegün, Başkan Baydemir'in SHP üyesi olmadığını bildirdi. Baydemir'in örgüt ve üyelerden gelen istemler dikkate alınarak 28 Mart seçimlerinde Demokratik Güçbirliği çerçevesinde aday gösterildiğini kaydetti. 


</TEXT>
</DOC>
