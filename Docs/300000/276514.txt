<DOC>
<DOCNO> 276514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy01.html </URL>
<DATE> 2004/10/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Erdoğan Türkiye AB'ye tam üye olmuş ülkelerin birçoğundan daha ileride 
</HEADLINE>
<TEXT>

     Başbakan Recep Tayyip Erdoğan, ''Türkiye, şu anda AB'ye tam üye olmuş ülkelerden birçoğundan daha ileridedir'' dedi. 
     Başbakan Erdoğan, Dünya Türk İşadamları Kurultayı'nda yaptığı konuşmada, işadamlarını Türkiye'de yatırım yapmaya davet etti. 
     Enflasyonda tek haneli rakamı hedeflediklerini, mali disiplinden taviz vermediklerini anlatan Erdoğan, ekonomik programını adım adım uygulayan bir Türkiye olduğunu söyledi. Erdoğan, şöyle devam etti 
     ''AB'ye üyelik sürecinde atılması gereken adımları atmakta kararlıyız. Bu reformları yaparken halkımıza inandık. Halkımızla beraber bu kararı verdik. Her ay yaptırdığım anketlerde, halkımızın şu anda ortalama yüzde 70-75'i AB'ye girmekte kararlı. Bundan sonra yapmamız gereken halkımızın AB ile entegrasyonu noktasındaki açığını gidermektir. Türkiye eğitimde, sağlıkta, tarımda bütün standartlarını buna göre hazırlıyor. Çok iyi olacağı inancındayım. Yetişmiş insan gücüyle, beyin gücüyle, işadamlarıyla, bilim adamlarıyla entelektüelleriyle bu işi kavrayan bir Türkiye bunu da yakalayacaktır'' Erdoğan, daha önce üyeliğe kabul edilen diğer ülkelerin mali yardım aldıklarını hatırlatarak, Türkiye'nin büyümesini kimseye yük olmadan kendi kaynaklarıyla gerçekleştirdiğini, Avrupa'ya yük olmayacağı gibi AB'ye büyük katkıda bulunacağını, bu konunun bilimsel raporlarla ortaya konduğunu anlattı. 
     
     ''MEDENİYETLER ÇATIŞMASI TEZLERİNİ ÇÜRÜTEBİLİRİZ'' 

     Bu hususun, gerek ekonomik gerek siyasi açıdan geçerli olduğunu kaydeden Erdoğan, şöyle devam etti 
     ''Nitekim son dönemlerde meydana gelen siyasi gelişmeler hiç de iç açıcı değil. Balkanlar'da, Kafkasya'da, Afganistan'da, Orta Doğu'da kaygı verici tablolar ortaya çıkmıştır. Gelişmekte olan yeni dünya düzeninde Avrupa şayet kendisine güvenli bir zemin arıyorsa bizim fiili katkımıza ihtiyacı olacaktır. AB'ye tam üye olarak hem Avrupa'nın hem de küresel dengelerin yeniden şekillenmesi sürecinde katkıda bulunabiliriz. Bir model ülke olarak Avrupa değerlerinin daha da yayılmasına, güçlenmesine destek olabiliriz. Sahip olduğumuz ve gurur duyduğumuz Müslüman kimliğimizle, köklü siyasi birikim ve mirasımızla medeniyetler çatışması tezlerini çürütüp, medeniyetlerin uyumunun en sağlam örneğini AB ile birlikte inşa etmek istiyoruz. 
     Türkiye AB ile bütünleşmesini tamamladığında tüm dünya Doğu ile Batı'nın, Hıristiyanlık ile Müslümanlığın bir arada, ahenk içinde varlığını sürdürebileceğini görecektir.'' Asıl mücadelenin bundan sonra başlayacağını ifade eden Erdoğan, ''Koşu, zaman zaman maraton, zaman zaman kısa mesafe ve zaman zaman deklanton... Buna hazırlıklı olan bir kadromuz var'' dedi. 
     Erdoğan, ''Türkiye'ye verilecek evet yanıtı Türkiye-AB ortaklığının dönüşü olmayan bir yola girdiği hususunda AB'nin iradesini teyit edecektir'' dedi. 
     Başbakan Erdoğan, Dünya Türk İşadamları Kurultayı'nda yaptığı konuşmada, AB'nin geleceğini ''çeşitlilik içinde birlik'' ideali temelinde oturtma kararlığını göstereceğini kaydetti. 
     Erdoğan, nüfusun tamamına yakını Müslüman olan bir ülkenin Avrupa ile bütünleştirilerek, bir soğuk savaş içine itilmek istenen İslam ile Hıristiyan medeniyetleri arasındaki diyalog ve işbirliği zemininin güçlendirileceğini söyledi. 
     İşadamlarına seslenen Erdoğan, şöyle konuştu 
     ''Yurtdışında sürekli olarak yabancı ve etkin çevrelerle temas ve işbirliği içinde bulunmaktasınız. Sizler Türkiye'nin yurtdışındaki birer büyükelçilerisiniz. Sizlerden beklentim bu konuşmamda ifade ettiğim mesajlarımı muhataplarınıza tüm berraklığıyla yansıtmanızdır. Türk halkı tercihini çağdaş uygarlık ve bu bağlamda AB'ye üyelikten yana kullanmaktadır. Büyük Atatürk'ün gösterdiği yolda, çağdaş Batı medeniyetini yakalamış laik, demokratik ve müreffeh bir Türkiye ortak idealimizdir'' 
     
     ''TÜRKİYE'NİN TAM ÜYELİK ROTASI'' 

     AB'ye üyeliğin, Türkiye'nin, bir toplum ve Cumhuriyet'in en büyük ve kapsamlı projesi olduğunu belirten Erdoğan, AB'ye üyeliği bir amaç değil, Türk halkının hak ettiği çağdaş uygarlık düzeyine ulaşmak üzere bir araç olarak gördüklerini ifade etti. 
     Türkiye ile AB'yi birbirine bağlayanın ortak siyasi, ekonomik ve stratejik çıkarlar olduğunu vurgulayan Erdoğan, şunları kaydetti 
     ''Türkiye, AB'ye üye olduğunda, laik devlet düzeni ile girişimci kimliğiyle nüfusu ve coğrafyasıyla, Müslüman kültürüyle, özel siyasi ve stratejik etkinliğiyle öncü bir rol oynayacaktır. Kendi çıkarlarını, AB karar mekanizmalarına yansıtacaktır. Türkiye-AB ilişkileri 40 yıllık geçmişi boyunca her iki tarafın ortak irade ve kararıyla oluşan ahdi bir çerçeve içinde gelişmiştir. Türkiye duraksamalı, inişli çıkışlı devrelere rağmen tam üyelik rotasından hiçbir zaman sapmamıştır. Önümüzdeki Aralık ayında verilecek kararın mahiyeti ve anlamı üzerinde, herkesin zihni, tam bir berraklık içinde olmalıdır.'' Ekonomi alanında reform programının aynı kararlılıkla uygulanmasının ve temel göstergelerde yakın dönemde sağlanan gelişmelerin sürekli kılınmasının önem taşıdığını belirten Erdoğan, şöyle devam etti 
     ''Ekonomik potansiyelimizi tam anlamıyla kullanmamızı engelleyen yüksek enflasyon, verim eksikliği, karmaşık bürokratik yapı ve yolsuzluklar gibi sorunları kalıcı biçimde aşmamız gerekmektedir. Bunun yanında özelleştirme ve istihdam konularını da kararlılıkla ele alacağız. Ekonomik uyum alanında muhtemelen siyasi kriterlere uyumda yaptığımızdan çok daha kapsamlı çalışmalar yapacağız. Bu çalışmalarda siz değerli iş adamlarımız başta olmak üzere halkımızın tam desteğine ihtiyacımız var.'' Müzakerenin özü ve anlamının, AB'nin çeşitli alanlarda geliştirdiği mevzuatı benimsemek amacıyla, aday ülkelerin attıkları tek taraflı adımlardan ibaret olduğunu anlatan Erdoğan, müzakerelerin, aday ülkelerin belirli AB kurallarından muaf tutulması için değil, bunlara uyumun tamamlanmasına yönelik usul ve sürelerin belirlenmesi için yapılmakta olduğunu söyledi. 
     Erdoğan, müzakere sürecinde siyasi kriterlere ilaveten vergiden ulaştırmaya, çevreden enerjiye, istatistikten KOBİ'lere ve tarıma kadar uzanan 31 ayrı başlık altında toplanan AB müktesebatına uyum sağlanması gerektiğini bildirdi. 
     Erdoğan, ''Esasen bunların büyük kısmına halen uyum sağlamış durumdayız. Ancak, sürekli gelişen bu müktesebata bizim de aynen ayak uydurmamız gerekecektir'' diye konuştu. 
     Bu arada, Başbakan Erdoğan, sanatçı Emel Sayın ''Beraber Yürüdük Biz Bu Yollarda'' adlı şarkısını okurken kendisine eşlik ederek, bir kuple söyledi. 
     Erdoğan, yemekten ayrılırken bir enerji içeceğinin tanıtım standından genç kızlar, ikramda bulundu. Enerji içeceklerinin açık olduğunu gören Erdoğan, kapalı kutulardan 3 tane alarak yemekten ayrıldı. 
     
</TEXT>
</DOC>
