<DOC>
<DOCNO> 256073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/ymese.html </URL>
<DATE> 2004/07/17/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Umut var 
</HEADLINE>
<TEXT>



Bu tip hazırlık maçlarında skorboarddaki rakamlarla hiç işimiz olmaz... Bizi ilgilendiren del Bosque'nin Beşiktaş'a monte etmeye çalıştığı sistem ve yönetimin Carew ile birlikte transfer ettiği onbir futbolcuyu gözlemlemek Bosque'nin en doğru kararı oyun stilini 4 - 4 - 2'ye döndürmesidir. Bu sistem geçmişte olduğu gibi bugün de Türk futboluna en uygun sistemdir. Bosque'nin elinde bol alternatifli bir kadro var. Ünlü hoca taşları yerine oturtmaya çalışıyor, ideal onbirini arıyor. Doğrusu savunmanın göbeğinde görev yapan Çağdaş bu takımda gözü kapalı oynar. Hem çabuk, hem teknik, hem de hava toplarındaki zamanlaması mükemmel. Yenilerden İbrahim Akın'ı çok tuttum. Sol kanatta iyi işler yapıyor. Doğrusu iyi bir kumaş... Kaleci Murat Şahin maç süresince bir gol yemesine karşın mükemmeldi. Özellikle rakibin yan toplarındaki başarısı ve zamanlaması çok iyiydi. Murat Şahin ve Ramazan Kurşunlu varken yabancı hakkını Beşiktaş'ın kalede kullanması bence biraz lüks. 
Carew'i tanıyoruz. Sanıyorum çarşamba günkü maçta oynayacak. Carew'e ofansta kimin partnerlik yapacağını biz de merak ediyoruz. Pancu, Ahmed Hassan, Berkant, Sinan Kaloğlu buraya en yakın adaylar. Sinan Kaloğlu boylu - poslu, maşallahı var. Ama öyle acemice goller kaçırıyor ki, hem kendisi kahroluyor, hem de hocası... 


</TEXT>
</DOC>
