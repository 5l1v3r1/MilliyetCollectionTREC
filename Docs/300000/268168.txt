<DOC>
<DOCNO> 268168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko47.html </URL>
<DATE> 2004/09/01/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
CeBIT Bilişim Fuarı... Vestel City konsepti görücüye çıktı... 
</HEADLINE>
<TEXT>

     CeBIT Bilişim Eurasia 2004'ün resmi teknoloji sponsoru Vestel, AR-GE ve üretim merkezi Vestel City'de geliştirilen yeni ürünlerini fuarda görücüye çıkardı. 
     Vestel fuardaki 576 metrekarelik standında kablosuz ev otomasyon sistemleri ürünü ''Vestel Angel''ı ilk kez tüketicilere tanıttı. 
     Ev ve işyerlerinin koruyucu meleği olarak gösterilen Vestel Angel'ın, hırsızlığa karşı sağladığı güvencenin yanı sıra evde yalnız kalan yaşlı ve çocukların güvenliğini de sağladığı kaydedildi. 
     İçerisinde kablosuz hareket ve duman detektörü, cam kırılma detektörü, manyetik kontakt, uzaktan kumanda ünitesi gibi çeşitli modüller bulunan Vestel Angel paketinin kurulduğu mekanlar, 7 gün 24 saat merkezi gözlem istasyonu tarafından gözetim altında tutulabiliyor. 
     Evde belirli bir süre hareket olmaması durumunda tıbbi yardım çağırma veya panel üzerinden evdeki kişiyle konuşma gibi fonksiyonlara sahip olan sisteme, kamera modülünün eklenmesiyle, alarm durumunda, evin görüntüsünü cep telefonuna iletme, internet üzerinden evin görüntüsünü izleme özelliklerine de kavuşulacak. 
     Vestel'in fuarda sergilediği diğer ürünler arasında, SD karta yüklenen tüm resim ve müzik dosyalarını oynatabilen ve yedi farklı özellikte kart okuma özelliğine sahip dünyanın ve Türkiye'nin ilk DMP'li Digital Media Player televizyonları, Türkiye'de üretilen en büyük ekranlı TFT-LCD televizyon olan 30 TFT-LCD, yine Türkiye'de üretilen ve DivX oynatabilen ilk ev sinema sistemi AV3000 ile JVC'nin Wood Cone müzik setleri ve kablosuz ev sinema sistemleri yer alıyor. 
     
     108 ÜLKEYE İHRACAT 
     Vestel Dayanıklı Tüketim Malları Pazarlama A.Ş. Genel Müdürü Levent Hatay, Vestel standında AA muhabirine yaptığı açıklamada, fuarın bu yıl geçen yıllara oranla daha iyi olduğunu ve Avrupa standartlarını yakaladığını söyledi. 
     Vestel'in fuara teknoloji sponsoru olduğunu hatırlatan Hatay, fuarın teknolojik altyapısını Vestel'in yaptığını belirtti. 
     Sergilenen ürünlerin ilk defa bu fuarda görücüye çıktığına işaret eden Hatay, ''Fuarda sergilenen her ürün Türkiye'de ve Vestel City'de tek. Bayilerimiz de fuarda gördüler'' dedi. 
     Sadece ARGE'de çalışan 500 mühendisleri bulunduğunu ifade eden Hatay, ''Yaklaşık 500 mühendisimiz 5 noktada ARGE ile çalışıyor. İş ortaklıklarımız, yabancı ortaklıklarımız var. Biz onlara, onlar bize know how veriyor. Karşılıklı işbirliği içindeyiz. AR-GE'ye çok önem veriyoruz'' diye konuştu. 
     Günümüzde Vestel'in televizyonda dünyada ikinci sırada olduğunu, 12 milyon televizyon ürettiklerini belirten Hatay, dizayn ederek ürettikleri cihazları dünyada 108 ülkeye sattıklarını belirtti. 
     Levent Hatay, ''Biz Vestel olarak dünyada teknolojide ilk üçte olmalıyız'' dedi. 
     
</TEXT>
</DOC>
