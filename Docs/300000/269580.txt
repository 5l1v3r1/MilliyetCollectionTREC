<DOC>
<DOCNO> 269580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonyas18.html </URL>
<DATE> 2004/09/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tutuklanan Gökhan Özen'den açıklama... 
</HEADLINE>
<TEXT>

     Kadıköy'de bir kişinin dövülmesi olayına karıştığı gerekçesiyle gözaltına alındıktan sonra dün tutuklanan şarkıcı Gökhan Özen, haksızlığa uğradığını ileri sürerek, ''gerçeklerin en kısa zamanda ortaya çıkacağını'' belirtti. 
     Ümraniye Cezaevi'nde tutuklu olan Özen, bağlı bulunduğu DMC Müzik Şirketi aracılığıyla yazılı bir açıklama yaptı. 
     Açıklamasında, ''kızı ya da karısına tacizde bulunulan her Türk erkeğinin tepki vereceğini, Türkiye'de her gün benzeri binlerce olay meydana geldiğini'' ifade eden Özen, menajeri Kartal Gümüş'ün eşine ''tacizde bulunulduğunu'' ve Gümüş'ün de bunun üzerine tepki verdiğini belirtti. 
     Kendisinin olayla hiçbir ilgisi bulunmadığını iddia eden Özen, açıklamada şunları kaydetti 
     ''Dövülen kişi ve olaya karışanlar ifadelerinde, Gökhan Özen olayların içinde yoktu dedikleri halde 48 saat gözaltında tutuldum, sonra da tutuklandım. Haksızlığa uğradığımı düşünüyorum. Ama yine de Türk adaletine güveniyorum ve en kısa zamanda gerçeklerin ortaya çıkacağına inanıyorum.'' DMC yetkilileri, Özen'in dün cezaevine girmeden hemen önce basına gönderilmesi amacıyla avukatı Aydın Kurban ve DMC Genel Müdür Yardımcısı Samsun Demir'e açıklama yaptığını belirterek, bu açıklamanın kendileri aracılığıyla basına iletildiğini bildirdiler. 
     Özen'in avukatı Aydın Kurban, müvekkilinin tutukluluk halinin kaldırılması için yarın bir üst mahkemeye başvuruda bulunacaklarını söyledi. 
     
</TEXT>
</DOC>
