<DOC>
<DOCNO> 271831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas03.html </URL>
<DATE> 2004/09/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Binlerce canlı türü yok olmanın eşiğinde... 
</HEADLINE>
<TEXT>

     Bilim adamları, halen yok olma tehlikesiyle karşı karşıya bulunan binlerce hayvan ve bitkinin soylarının tükenmesi halinde, bunlara bağımlı olarak yaşayan binlerce diğer tür hayvan ve bitkinin de aynı tehlikeyle karşı karşıya kalacağını açıkladı. 
     Science dergisinin son sayısında yayımladıkları bir makalede konuyu işleyen araştırmacılar, tehdit ya da tehlike altında bulunan 12 bin 200 hayvan ve bitki türü üzerinde çalışarak, şu ana kadar hangi türlerin yok olduğunu, gelecekte ise hangi türlerin yok olacağını hesapladı. 
     Bu listede bulunan bazı hayvan ve bitki türlerinin soylarının yok olması sonucu, bu canlılara bağımlı olarak yaşayan en az 200 tür başka canlının da soylarının tükendiğini kaydeden bilim adamları, 6 bin 300 bağımlı canlının ise bağımlı oldukları hayvan ve bitkilerle aynı tehlike altında olduğunu ifade etti. Bu canlı türlerinin, bağımlı oldukları canlıların soylarının tükenmesiyle yok olacağına dikkat çekildi. 
     Makalenin yazarları arasında bulunan Kanada'nın Alberta Üniversitesi'nden Heather Proctor, "Bir kuşun, bir memelinin ya da bir bitkinin soyunun tükenmesiyle sadece o türü kaybetmekle kalmıyoruz, aynı zamanda bu türe bağımlı yaşayan canlıları da yok olma bekliyor" diyerek, tehlikenin büyüklüğüne dikkat çekti. 
     Bilim adamlarının yaptığı araştırma ve hesaplamalara göre, "Doğanın Korunması İçin Uluslararası Birlik" tarafından listesi yapılan 6 bin 247 bitkinin soyunun tükenmesi halinde, 4 bin 672 tür böcek ve 136 tür kelebek de yok olacak. Listedeki 1194 tür kuşun soyunun tükenmesi halinde ise 342 tür bit ve 193 tür kenenin de yok olacağı kaydedilirken, soyları tehlikede olan 114 maymun türünün yok olması durumunda ise 20 tür iplik kurdu, 12 tür bit, 9 tür küfün de soyunun sona ereceği ifade edildi. 
     
</TEXT>
</DOC>
