<DOC>
<DOCNO> 297621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo11.html </URL>
<DATE> 2004/12/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Şahin Yıldırım'ın, 'şiddet bitmez' sözünü sehven söylediğini sanıyorum 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Galatasaray-Fenerbahçe maçının ardından Fenerbahçe Kulübü Başkanı Aziz Yıldırım'ın ''Sporda şiddet bitmez'' sözünü sehven söylediğini sandığını bildirdi. 
     Mehmet Ali Şahin, İkinci Futbol Ligi A Kategorisi'nde mücadele eden Mersin İdmanyurdu'nun, 80. kuruluş yıldönümü nedeniyle düzenlenen ''Sporda vefa ve dostluk gecesi''nde yaptığı konuşmada, sporun dostluk ve kardeşlik, birlik ve beraberlik olduğunu söyledi. 
     Galatasaray-Fenerbahçe maçı sonrasında, Fenerbahçe Kulübü Başkanı Aziz Yıldırım'ın ''Sporda şiddet bitmez'' sözünü sehven söylediğini sandığını belirten Şahin, şöyle devam etti 
     ''Spor dostluk ve vefanın yanısıra, kardeşlik, birlik ve beraberliktir. Sporla kan, şiddet ve ölüm yanyana olamaz. Bakanlık olarak sporda şiddeti ve düzensizliği ortadan kaldırmak için kanun çıkardık. Zaman zaman tribünler şiddete sahne oluyordu. Ancak alınan kararlar sonrasında 2 hafta herşey güzel giderken, son haftalarda yine tribünler bozulmaya, kulüpler zarar görmeye başladı. Yasanın çıkmasının ardından tüm kulüp başkanlarıyla yaptığımız toplantıda alınan kararları, stat ve sahalarda harfiyen uygulayacağız. Statlara biletsiz seyirci alınmayacak.'' Şahin, devletin ve kulüp başkanlarının Türkiye'de şiddeti ve düzensizliği kovmaya kararlı olduğunu belirterek, ''Bu konuda sabırlı olup, hep beraber, birlik ve beraberlik içinde bu sorunu çözeceğiz'' dedi. 
     Şahin, Mersin'in Türkiye'nin en hızlı gelişen illerinden biri olduğunun da altını çizerek, Mersin'de inşaatı süren ve ödenek yokluğu nedeniyle yarım kalan atletizm pistinin tamamlanması için Spor Toto Teşkilat Müdürlüğü tarafından 500 milyar lira ödenek ayrılacağını kaydetti. 
     
     ''ŞİDDETİ TRİBÜNDEN KOVMAYA KARARLIYIZ'' 

     Futbol Federasyonu Başkanı Dr.Levent Bıçakcı ise futbola olan inanç, güven ve saygının yol haritaları olduğunu belirterek, ''Sporda katılımı ve etik değerlere gösterilen saygıyı yoğunlaştırmak, şiddeti de tribünlerden kovmak için kararlıyız'' dedi. 
     Bu arada eski Milli Takımlar Teknik Direktörü Şenol Güneş, basın mensuplarının Trabzonspor'da görev alacağı yolundaki söylentileri hatırlatması üzerine, ''Görevler gelip geçicidir. Önemli olan hizmetlerin devamlılığıdır. Ben veya başkası, kim olursa olsun, Trabzonspor için hayırlı olsun diyorum'' dedi. 
     
     BAKAN ŞAHİN, SPORDA YILIN DEVLET ADAMI 

     Gecede, ''2004 yılı spor adamları ödülleri'' de sahiplerini buldu. ''sporda yılın devlet adamı'' ödülü, Devlet Bakanı ve Başbakan Yardımcısı Mehmet Ali Şahin'e verilirken, Gençlik ve Spor Genel Müdürü Mehmet Atalay ''spor özel hizmet'', Futbol Federasyonu Başkanı Dr.Levent Bıçakcı ''Hizmet ve Barış'' ödülü aldı. 
     Ayrıca, ''yılın kulüp yöneticisi'' ödülü Galatasaray Kulübü'nden Ergün Gürsoy, ''Yılın başarılı teknik direktörü'' ödülü Milli Takımlar Teknik Direktörü Ersun Yanal, ''özel onur'' ödülü Şenol Güneş, ''yılın fair-play'' ödülü TSYD Genel Başkanı Onur Belge ve ''Türkiye'de yılın belediye başkanı'' ödülü de Mersin Büyükşehir Belediye Başkanı Macit Özcan'a verildi. 
x 
     
</TEXT>
</DOC>
