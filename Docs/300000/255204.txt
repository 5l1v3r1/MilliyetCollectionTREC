<DOC>
<DOCNO> 255204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur48.html </URL>
<DATE> 2004/07/13/ </DATE>
<TIME> 19.41 </TIME>
<AUTHOR>  </AUTHOR>
<HEADLINE>
Maltepe'de trafikte yol isteme kavgası... 
</HEADLINE>
<TEXT>

     Maltepe'de, trafikte yol vermeyen TIR şoförüne ateş edilmesi ve şoförün işyerinde çalışan bazı kişilerin darp edilmesi olayına karıştıkları ileri sürülen 2'si polis memuru 5 kişi gözaltına alındı. 
     Alınan bilgiye göre, Maltepe Tugay Yolu Caddesi üzerinde gece meydana gelen olayda, çalıştığı firmanın İstanbul Anadolu Yakası Bölge Müdürlüğü'ne gelen TIR şoförü Aydın Y, yol isteyen bir otomobilde bulunanların saldırısına uğradığını ve kendisine arkadan ateş edildiğini söyledi. 
     Bu sırada işyerine gelen 5 kişi, TIR şoförünü sordu. Yanıt alamayınca içeride bulunan 3 kişiyi darp ettikleri ileri sürülen bu kişiler, olay yerine gelen polislerce gözaltına alındı. 
     Bazılarının alkollü olduğu öne sürülen bu kişilerden 2'sinin polis memuru olduğu ifade edildi. 
     İşyeri çalışanları, gazetecilere olayı anlatırken, dün gece bir TIR'ı boşalttıkları sırada firmaya ait diğer bir TIR'ın süratli şekilde gelip deponun önüne park ettiğini ve içeri kaçan şoförün, ''Polis çağırın, ateş ediyorlar, beni kurtarın'' dediğini ifade ettiler. 
     Çalışanlar, daha sonra buraya gelen 5 kişiden 2'sinin polis kimliği gösterdiğini, bu kişilerin kendilerini darp ettiğini anlattı. 
     Maltepe İlçe Emniyet Müdürlüğü ekiplerince gözaltına alınan 5 kişinin ifadelerinin alındığı, elde edilen boş kovanların ise balistik incelemeye gönderildiği kaydedildi. 
     
</TEXT>
</DOC>
