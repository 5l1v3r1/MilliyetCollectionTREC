<DOC>
<DOCNO> 267417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sontur18.html </URL>
<DATE> 2004/08/29/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
TGC ve ÇGD, 2 Fransız gazetecinin serbest bırakılmasını istedi 
</HEADLINE>
<TEXT>

     Türkiye Gazeteciler Cemiyeti TGC ve Çağdaş Gazeteciler Derneği ÇGD ortak açıklamasında, Irak'ta kaçırılan 2 Fransız gazetecinin derhal serbest bırakılması istendi. 
     TGC Genel Sekreteri Turgay Olcaytu ve ÇGD Genel Başkanı Doğan Tılıç tarafından yapılan yazılı açıklamada, Radio France İnternationale'den Christian Chesnot ve Le Figaro gazetesinden Georges Malbruno ile dayanışma içinde olunduğu belirtildi. 
     Açıklamada, ''Türkiye'de görev yapan gazeteciler olarak, bu ülkede ve yurt dışında, şimdiye kadar bazı meslektaşlarımızın ölümüne neden olan baskıları, mesleğimize yönelik olarak süregelen tehditleri, seyahat özgürlüğümüze getirilen kısıtlamaları, görevimizi gerçekleştirmemizi engelleyen sınırlamaları şiddetle kınıyoruz'' denildi. 
     Gazetecilerin Irak'ta bulunmalarının, Irak nüfusunun değişik kesimlerinin bir ulus oluşturmak için özgür karar vermelerini sağlayabilecek en önemli güvencelerden biri olduğu vurgulanan açıklamada, şunlar kaydedildi 
     ''Irak halkının talep ettiği basın ve ifade özgürlüğü gibi bütün demokratik değerlerin, dünyadaki özgürlük yanlısı gazetecilerin de uygarlıkların beşiği, halkların ve dinlerin sığınağı bu ülkede gerçekleşmesini arzu ettikleri değerlerdir. 
     Irak'ta güç koşullar altında görev yapan gazeteciler, bu ülkede, bölgede ve dolayısıyla dünyada barışın bekçisi olarak bulunuyorlar, Iraklılara herhangi bir toplumsal ya da siyasal rejim tercihini kabul ettirmek için çarpışan askerler olarak bulunmuyorlar. 
     Bugün özgür, egemen, demokratik, ve müreffeh bir Irak için mücadele eden güçlerin, her türlü karışıklıktan kaçınmasını, ülkeleri ve tüm dünya için özgür ve adil bir haberciliğin önemini kabul etmelerini talep ediyoruz. 
     Türkiye'de görev yapan gazeteciler ve mesleki örgütleri, Christian Chesnot ve Georges Malbruno'nun koşulsuz ve derhal serbest bırakılmasını arzu ediyor ve Irak'ta görev yapan tüm meslektaşlarımızın can güvenliğinin sağlanmasını talep ediyoruz.'' 
     
</TEXT>
</DOC>
