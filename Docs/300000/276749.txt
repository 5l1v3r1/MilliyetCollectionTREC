<DOC>
<DOCNO> 276749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun18.html </URL>
<DATE> 2004/10/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Denktaş Kıbrıs konusunda hedefimiz nedir sorusuna cevap aramalıyız 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs konusunda yeni bir değerlendirme arifesinde olunduğuna işaret ederek, İKÖ-AB ortak toplantısının iptal edilmesinin ardından, ''Kıbrıs konusunda siyasetimiz nedir'' sorusuna cevap bulmak gerektiğini söyledi. 
     Denktaş, AB'nin kararının İslam Konferansı Örgütü'ne İKÖ bir şamar olduğunu ifade ederek, İKÖ'nün bu karar karşısında,''İslam aleminin almış olduğu bir kararı hiçe saydığınıza göre, biz de şimdi bu devleti tam devlet olarak tanıyoruz'' demesi çağrısında bulundu. 
     Denktaş, düzenlediği basın toplantısında, ''Avrupa Birliği'nin tutumu ve siyaseti nedeniyle, İslam Konferansı Örgütü'nün de İKÖ katılacağı önemli bir toplantının iptal edildiğini'' belirterek, ''Bundan şok olanlar var, 'Ne bekliyordunuz' diyenler var. Bunları bir tarafa bırakın, Kıbrıs konusunda siyasetimiz nedir, hedefimiz nedir, dünyaya verdiğimiz mesaj nedir sorusuna cevap arama zamanıdır ve bu cevabı hep birlikte aramalıyız'' dedi. 
     
     ''TÜRKİYE'NİN HEDEFİ NEDİR '' 
     Kimsenin, ''Ben söylediydim işte gördünüz'' demek istemeyeceğini kaydeden Denktaş, ''Ama 'Annan planı kabul edilemez' diye yola çıkan Türkiye, birden bire Annan planını benimseyip Kıbrıs Türk halkına da benimsemesi için telkinde, tavsiyede, bazen tehditte, teşvikte bulunup bu neticeyi aldıktan sonra, Türkiye'nin Kıbrıs meselesi nedir, hedefi nedir, nasıl bir sonuç istiyor sorusuna cevap vermek imkanı kalmamıştır'' dedi. 
     Annan planına ''evet'' denildikten sonra, ABD ve diğer ülke yetkililerinin ''evet''in anlamını, ''Kıbrıs Türklerinin ayrı devlet istemediği, egemenlik istemediği, Rumlarla birleşip AB'ye girmekten öteye bir şey istemediği'' şeklinde yorumladığını ifade ederek, ''Bu durumda Avrupa Birliği ne yapabilirdi'' diyen Denktaş şöyle konuştu 
     ''Yapabileceğini yapmıştır, 'Yardımları istiyorsanız, ambargoların kalkmasını istiyorsanız, izolasyondan kurtulmak istiyorsanız, ayrı devlet istemediğinizi, size yapılacak her yardımın egemenlik için ve ayrı devletin tanınması için kullanılmayacağını taahhüt edin' demiştir. Hem Türkiye'den, hem Kıbrıs'tan bu taahhüdü veren beyanlar yapılmıştır. Yani devamlı surette 'Tek hedefimiz izolasyonların kalkması, ambargoların kalkmasıdır, bunun ötesinde bir isteğimiz yoktur' denilmiştir.'' İKÖ'nün Annan planında öngörülen ''Kıbrıs Türk Devleti'' sıfatını kabul ettiğinde, Türkiye'nin, ''bunun tanınma talep eden bir deyim olmadığını'' açıkça söylediğini, ancak AB'nin bunu göze alamadığını ve Rumların lobi faaliyetleri sonucu bu durumu yarattığını ifade eden Denktaş, ''Bugün Rum basını 'Rum diplomasisi zafere ulaştı, haklılığını kanıtladı, Türkiye'nin haksızlığını kanıtladı' diye yayın yapmıştır'' dedi. 
     
     ''HEDEFSİZ MÜCADELE OLMAZ'' 
     Denktaş, ''hedefsiz mücadele olamayacağının'' altını çizerek, şöyle devam etti 
     ''Kıbrıs meselesi nedir diye sorulduğunda, Kıbrıs Rumları, '1974'te başlayan işgal meselesidir, göçmenlerin geri dönme meselesidir' der. AB bunu kabul etmiştir. Türk askerini adadan çıkarmak için baskıya hazırlanmaktadır ve bu adım o adımdır. AB'ye 'Türkiye'nin Kıbrıs meselesi nedir' diye anlatacak kim vardır KKTC Türkiye'nin tanıdığı bir cumhuriyettir. AB'ye gidiş yolunda Türkiye'nin önüne engel olarak konmuşsa bu bir haksızlıktır. Bu haksızlığı ortadan kaldırmak için Türkiye elinden geleni yapmış ve Annan planını 'kabul edilmez' dedikten sonra kabul etmiştir. 
     Şimdi bunun ötesinde Türkiye'den daha şeyler istenmektedir. Açıkça, KKTC'yi tanımadığını, tanımayacağını, böyle devletin var olmadığını söylemesi beklenmektedir. Türk ulusu buna ne cevap verecektir, Türk hükümeti buna ne cevap verecektir Tabiatıyla ateş üstünde oturan Kıbrıs Türkü bunun cevabını bekleyecektir.'' Kıbrıs sorununun 1963'te başlayan bir Enosis meselesi olduğunu vurgulayan Denktaş, ''Ne olduğumuzu, kim olduğumuzu, Rumun ne olduğunu, kim olduğunu ve meşru Kıbrıs hükümeti adını çalıp kaçmak için bize neler yaptığını gündeme getirmemiz, dünyaya anlatmamız lazımdır'' dedi. 
     Denktaş, Kıbrıs'ta etnik bir savaş olduğunu ve iki tarafın ayrıldığını kaydetti. 
     
     ''YENİ BİR DEĞERLENDİRME ARİFESİNDEYİZ'' 
     Denktaş, Kıbrıs konusunda yeni değerlendirme arifesinde bulunduklarına işaret ederek, Kıbrıs meselesinin Türkiye'nin önüne engel olarak konulamayacağını söyledi. 
     Denktaş, ''Engel olarak koyuyorlarsa, Türkiye'yi almak niyetinde olmadıklarını göstermek için koyuyorlar. 'Tarih veririz, vereceğiz' diye Türkiye'yi perişan etmek istiyorlar. Tarih verseler üyelik günü gelinceye kadar Türkiye'ye yapacaklarının neler olabileceğini zannedersem bu örnekle görebildik'' diye konuştu. 
     Kıbrıs'ta bir soykırım yapıldığını ve Türkiye'nin bu soykırımdan Kıbrıs Türklerini zor kurtardığını anlatan Denktaş, soykırımı yapan Rum tarafının hala silahlandığını ve bütün Kıbrıs üzerine hak iddia ettiğini vurguladı. 
     ''Bu tehdidin devamıdır. Türkiye'ye karşı büyük bir şamardır'' diyen Denktaş, Türkiye'nin geçmişte buna cevap verdiğini ve KKTC'yi tanıdığını belirtti. Denktaş, ''Ama kafi gelmiyor, Hıristiyan alemi Kıbrıs'ı Rumlara, Yunanistan'a mal etmeyi kendi çıkarları açısından uygun görüyor'' dedi. 
     
     İKÖ'YE ÇAĞRI 
     Denktaş, konuşmasında İKÖ'ye de çağrıda bulunarak şunları söyledi 
     ''Kıbrıs Türk Devleti'ni tanımış olan, hiç olmazsa adını kabul etmiş olan İslam aleminin bu şamar karşısında birleşmesi, dirilmesi ve 'Öyle mi Vilayet anlamına gelen bir ismi bile Kıbrıs Türklerine layık görmediğinize göre ve bunu Türkiye'nin önüne engel olarak çıkarmak niyetiyle hareket ettiğinize göre, İslam aleminin almış olduğu bir kararı hiçe saydığınıza göre, biz de şimdi bu devleti tam devlet olarak tanıyoruz' dese Kıbrıs meselesinin yüzde 50'si süratle halledilmiş olacaktır. Benim görüşüm budur.'' 
     
</TEXT>
</DOC>
