<DOC>
<DOCNO> 298822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/siyaset/siy04.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İyimserler ve kötümserler 
</HEADLINE>
<TEXT>


Zirve için Cumhuriyet, Milli Gazete, Ortadoğu kötümser Hürriyet, Posta, Radikal, Akşam, Vatan, Sabah iyimser 

İSTANBUL Milliyet 


AB Brüksel zirvesi, Türk gazetelerinde genellikle iyimser olarak değerlendirildi. Zirveden çıkan sonucu olumsuz değerlendiren gazeteler ise Cumhuriyet, Evrensel, Milli Gazete ve Ortadoğu oldu. SP'ye yakın Milli Gazete, "2. Sevr Görüşmeleri 3 Ekim 2005'te" başlığını kullandığı manşetinde, "Dış politikada, kırmızı çizgilerini çiğneten iktidar, AB karşısında bağımsızlıklarını tartışmaya açacak bir yenilgiye uğradı" yorumu yaptı. 
Ortadoğu gazetesi, Erdoğan için "Teslim oldu" başlığını kullandı. Cumhuriyet gazetesi de haberi, "Kıbrıs'a karşılık tarih" başlığıyla verdi. 
Hürriyet, Posta, Radikal, Akşam, Vatan, Sabah, Star, Zaman, Referans, Türkiye, Halka ve Olaylara Tercüman, Dünden Bugüne Tercüman ve Yeni Şafak gazeteleri, dünkü manşetlerinde zirveden çıkan sonuca yönelik iyimser yorumlar yaptı. 
Vakit gazetesi, AB zirvesini "hayırlısı olsun" başlığıyla duyurdu. 
Ortadoğu da "1918 Mondros, 1920 Sevr ve 17 Aralık 2004" üstbaşlığıyla verdiği haberinde Başbakan Erdoğan'ın AB'nin "mütareke" şartlarını kabul ettiğini öne sürdü. 
"Zirve Başbakan Erdoğan'ın üstüne çöktü" diyen Evrensel gazetesi de 17 Aralık zirvesinin, Erdoğan açısından fiyaskoyla sonuçlandığını ve taleplerinin kabul edilmediğini yazdı. Evrensel, Kürtlerin unutulduğunu ve hayal kırıklığı yaşadığını duyurdu. 




</TEXT>
</DOC>
