<DOC>
<DOCNO> 285697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun43.html </URL>
<DATE> 2004/11/03/ </DATE>
<TIME> 19.33 </TIME>
<AUTHOR>  </AUTHOR>
<HEADLINE>
Bush, bazı Iraklılara göre kurtarıcı, bazılarına göre işgalci 
</HEADLINE>
<TEXT>

     Irak'ta halkın bir bölümü, ABD Başkanı George Bush'un ''kurtarıcı'' olduğunu, bir bölümü de ''Irak'ı işgal ederek yıktığını'' düşünüyor. 
     AFP muhabirine konuşan Bağdat'ta yaşayan 30 yaşındaki öğretmen Um Mervan'a göre Bush, Irak'ı yıkan bir lider. Mervan, ''Irak'ın geleceği yok ve tanıdığım herkes ne pahasına olursa olsun buradan ayrılmak istiyor'' dedi. 
     Hadi Salih adlı otobüs şoförü de ''Bush'un Saddam Hüseyin'den kurtulmak için binlerce kişiyi öldüren biri'' olduğunu düşünüyor. 
     29 yaşındaki mühendis Kusay Veli, Bush'u 1258'de Bağdat'ı işgal eden ve kenti yakıp yıkan Moğol imparatoru Hulagu'ya benzetiyor. 
     Veli, ''Hulagu, Dicle'yi kanla doldurmuştu, Bush da Irak sokaklarını her gün kanla yıkıyor. Allah Felluce halkının yardımcısı olsun'' diyor. 
     Bush hakkında olumlu görüşlere sahip Iraklılardan manavlık yapan İbrahim Yusuf ise ''Bush'un Irak'ı uygar dünyaya götürdüğünü'' düşünüyor. Yusuf, ''İnterneti kullanabiliyorum. Necef ve Kerbela'yı ziyaret edebiliyorum ve kimsenin tehdidi olmadan istediğim kitabı okuyabiliyorum'' dedi. 
     ABD'nin Irak'ta kurduğu hükümete yakın Iraklılar da ''Irak'taki savaşta çok hata yapmış olsa da'' Bush'u yeniden Beyaz Saray'da görmek istiyor. 
     Eski ulusal güvenlik danışmanı Muvaffak El Rubai, Bush'un Saddam'ı devirerek ülkeyi kurtardığını belirtiyor. El Rubai, ''Başladığı işi tamamlamak istiyor. Yeniden seçilmesi Irak için iyi, teröristler için kötü'' diye konuştu. 
     Bush'un ekibinin ABD'nin ülkeyi işgal etmesinin ardından yaptığı hatalardan ders aldığını belirten El Rubai, ''Aynı hataları yapacak başka bir ekibin gelmesini istemem'' ifadesini kullandı. 
     Şii El Rubai'nin düşüncelerine, geçici meclisteki Sünni üyelerin de destek verdiği belirtiliyor. Meclisteki Sünni üyeler de Bush'un seçimi kazanmasının Irak'ın avantajına olduğunu söylüyorlar. 
     
</TEXT>
</DOC>
