<DOC>
<DOCNO> 297209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun38.html </URL>
<DATE> 2004/12/13/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Barnier Türkiye'den Ermeni soykırımını tanımasını isteyeceğiz 
</HEADLINE>
<TEXT>

     Fransa Dışişleri Bakanı Michel Barnier, Fransa'nın Türkiye ile tam üyelik müzakerelerinin başlatılmasından yana olduğunu, bu müzakerelerin başarısızlığı halinde Türkiye'ye güçlü bağlar önerilmesini istediklerini, sonuçta son sözü Fransız halkının referandum ile söyleyeceğini bildirdi. 
     Barnier, Fransa'nın, tam üyelik müzakereleri sırasında, Türkiye'den, ''geçmişte yaşanan Ermeni trajedisini tanımasını isteyeceğini'' söyledi. 
     AB Genel İşler Konseyi sırasında bir basın toplantısı düzenleyen Barnier, konseyde Türkiye konulu tartışmaların sürdüğünü, Dönem Başkanı Hollanda'nın temaslar yaptığını, 17 Aralık zirvesinin sonuç bildirisi metni konusunda henüz uzlaşma olmadığını belirtti. 
     Barnier, Türkiye ile tam üyelik müzakerelerinin başlamasının önem taşıdığını, tarih ve koşulların önceden açıkça belirlenmesi gerektiğini, müzakerelerin başlamasının Türkiye'nin AB'ye tam üye olacağı anlamına gelmediğini, bunun kamuoylarına iyi anlatılması gerektiğini söyledi. 
     Fransa Cumhurbaşkanı Jacques Chirac'ın görüşlerini açıkladığını, ancak Fransa'da kamuoyunun ve politikacıların çoğunluğunun Türkiye'nin AB'ye katılımına karşı olduklarını söyleyen Barnier, Türkiye ile müzakerelerin başarıyla sonuçlanmasını içtenlikle temenni ettiklerini, ancak bu başarıya ulaşılamaması halinde bu ülke ile korunacak güçlü bağların belirtilmesini istediklerini anlattı. 
     Müzakerelerin en erken 2005'in ikinci yarısında başlayabileceğini, bu tarihin zirvede, devlet ve hükümet başkanları tarafından belirleneceğini söyleyen Barnier, sonucun garanti olmadığını, sabırla ve adım adım yol alınacağını, bunun diğer adaylar için de geçerli olduğunu belirtti. 
     Fransız kamuoyuna mesaj vermekten söz eden Barnier, Fransızların endişe yansıttıklarını, onlara güvence vermek istediklerini belirttikten sonra, Türkiye ile müzakerelerin sonucunun tam üyelik olacağının kesin olmadığının ve müzakerelerin her an durdurulabileceğinin bilinmesi gerektiğini, ayrıca son sözü Fransız halkının referandumda söyleyeceğini ifade etti. Barnier, diğer 24 ülkenin de referandum yapabileceğini, her halükarda, müzakerelerin başarıyla sonuçlanması halinde, Fransa'da son sözü kamuoyunun söyleyeceğini anlattı. 
     Müzakerelerin başarısız sonuçlanması olasılığının dikkate alınması gereğini savunan Barnier, başarısızlık halinde Türkiye'ye çok güçlü bağlar garanti edilmesi önerisini yineledi. 
     Kıbrıs Rum kesiminin tanınmasının Türkiye'den koşul olarak istenmesinin hukuki açıdan mümkün olmadığını, ancak siyasi ve manevi açıdan durumun anlaşılmasının güç olduğunu ifade eden Barnier, konuşmasında sık sık Fransa kamuoyundaki ve siyaset dünyasındaki durumun iyi anlaşılması gerektiğini tekrarladı. 

     
</TEXT>
</DOC>
