<DOC>
<DOCNO> 252232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo17.html </URL>
<DATE> 2004/07/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fenerbahçe bir kaleci ile sol kanat oyuncusu daha alacak 
</HEADLINE>
<TEXT>

     Fenerbahçe Spor Kulübü İkinci Başkanı Nihat Özdemir, ''Bir kaleci ile bir de sol kanat oyuncusunu bu hafta içinde renklerimize bağlayacağız'' dedi. 
     Tatvan Doğu Anadolu Fuarı'nın açılışına katılan Özdemir, AA muhabirine yaptığı açıklamada, bu iki oyuncu için gerekli görüşmeleri yaptıklarını ve transferlerin 3-4 gün içerisinde tamamlanacağını söyledi. 
     Kulüp menfaatleri açısından isim vermekten kaçındıklarını belirten Özdemir, şöyle devam etti 
     ''Bu imzaları da attıktan sonra transfer sezonunu kapatacağız. Yönetimin iki önemli hedefi vardı. Bunlardan birincisi şampiyonluktu. Bunu başardık. İkinci hedefimiz ise Şampiyonlar Ligi'nde final oynamak. Bunu da başaracak kapasiteye sahibiz.'' 
     
     ''FENERBAHÇE'NİN ANADOLU'DAKİ ETKİNLİĞİNİ ARTACAK'' 
     İkinci Başkan Özdemir, Fenerbahçe'nin Anadolu'daki etkinliğini arttırmayı istediklerini belirterek, Fenerbahçe derneklerinin tümünü bir çatı altında toplamayı düşündüklerini söyledi. 
     Fenerbahçe Kulübü olarak yalnız Bitlis'i değil, tüm Anadolu'yu desteklediklerini ifade eden Özdemir, şöyle konuştu 
     ''Onun için Anadolu'daki Fenerbahçe derneklerine çok önem veriyoruz. Yönetim kurulundaki bir arkadaşımız sadece Fenerbahçe dernekleri için çalışıyor. İlçelerde bile derneklerimiz var. Bunların hepsini bir çatı altında toplayıp bir konfederasyon haline getirmeyi düşünüyoruz. Böylece Fenerbahçe'nin Anadolu'daki etkinliğini de arttırmayı hedefliyoruz.'' Anadolu'da özelikle Bitlis, Muş ve Tatvan'da dernek kurmak isteyen kişilere her türlü yardımda bulunacaklarını ve hiçbir fedakarlıktan kaçınmayacaklarını dile getiren Özdemir, Anadolu'daki bazı takımlarla Fenerbahçe'yi kardeş takım ilan ettiklerini ve bu çalışmaların da sürdüğünü kaydetti. 
     
     FUTBOLCULAR BİTLİS'E GELMEK İSTEMİYOR 
     Bu arada Özdemir, AK Parti Bitlis Milletvekili Vahit Kiler'in kendilerinden Bitlis Özgüzelderespor için futbolcu istediğini belirtti. 
     Bunun için genç takımdaki futbolcularıyla görüştüğünü kaydeden Özdemir, şunları söyledi 
     ''Maalesef Bitlis'e gelmeye razı edemedim. Fenerbahçe'deki futbolcular Anadolu'daki illere gittikleri zaman, altyapıya çok önem veriyorlar. Kalacak yer, sosyal hayat istiyorlar. Bunlar olmayınca gelmek istemiyorlar. Öncelikle bunların sağlanması lazım. Bunlar sağlanırsa İstanbul'da altyapıdan yetişen birçok futbolcumuz buralara gelmek isteyecektir. Arkadaşlarımız taraftar olursa, onlara gereken yardımı yaparız.'' Özdemir, Bitlis'in düşman işgalinden kurtuluş tarihi olan 8 Ağustos'ta, Kulüp Başkanı Aziz Yıldırım, yönetim kurulu üyeleri ve 5 Fenerbahçe oyuncusuyla Bitlis'e geleceklerini ve bu arada Tatvan İlçesi'ni de gezeceklerini söyledi. 
     
</TEXT>
</DOC>
