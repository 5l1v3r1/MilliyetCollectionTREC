<DOC>
<DOCNO> 289144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/spor/spo02.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım posta 
</HEADLINE>
<TEXT>


Fenerbahçe Başkanı tüm kombine bilet sahiplerine birer mektup gönderdi. Aziz Yıldırım hem bayram tebriğinde bulundu, hem de küfür konusunda, "Bize yakışmayan davranışta olanları aranızda barındırmayın" uyarısını yaptı 

YUSUF DURSUN 


Rahatsız oluyor 
FENERBAHÇE Başkanı Aziz Yıldırım, son zamanlarda Şükrü Saracoğlu Stadı'nın maraton alt tribününde Sarı - Lacivertli futbolculara edilen küfürlerden bir hayli rahatsız oldu. Yıldırım bu nedenle tüm kombine bilet sahiplerine birer mektup yazarak, hem bayramlarını kutladı, hem de "Fenerbahçe'ye yakışmayan davranışta bulunanları aranızda barındırmayın. Size bu yakışır. Diyarbakırspor maçı ile birlikte küfürlere artık son verilmesini istiyorum" dedi. 

Kulüpte tören var 
SARI - Lacivertli kulübün tüm branşları bugün biraraya gelecek. Başkan Aziz Yıldırım ve Yönetim Kurulu üyeleri, Faruk Ilgaz Tesisleri büyük salonda 11.00'den 15.00'e kadar Fenerbahçe'de görev yapan bütün yönetici, teknik heyet ve sporcularla bayramlaşacak. Bu arada eski başkanlar, kongre üyeleri ve kulübe hizmetleri geçmiş eski futbolcular da bu geniş kapsamlı bayramlaşma törenine davet edildiler. 

Servet Eski gücüm yok 

ŞAMPİYONLAR Ligi'nde gördüğü kırmızı kartlar nedeniyle ağır eleştiriler alan Servet Çetin kendini savundu. Milli oyuncu, "Fenerbahçe defansı devamlı eleştiriliyor, ama ligde en az gol yiyen takım biziz. Tamam, Avrupa'da kötüyüz. Ancak bu tamamen tecrübe eksikliğinden" dedi. Servet, geçen sezon forma giyememesinin performansını geriye götürdüğünü kaydederek, "Eski gücüm ve çabukluğum ne yazık ki yok" ifadelerini kullandı. 
FENERBAHÇE'YE gelene kadar hiç yedek kalmadığını da kaydeden tecrübeli oyuncu, "Bu durum beni bayağı etkiledi. Bazı futbolcuları moral olarak fazla etkilemez ama performansları geriler. Sonuçta bir takım 11 kişi sahaya çıkıyor. Oynamayan futbolculara Allah sabır versin" diye konuştu. Ezeli rakipleri Galatasaray'ın savunmasını başarılı bulduğunu da belirten Servet, "Tomas - Song ikilisi gerçekten çok iyi ve ikisi de tecrübeli" yorumunu yaptı. 

Huzurumuzu bozmayın 

Ortak açıklama 
SARI - Lacivertli takımın Brezilyalı oyuncuları kendileri hakkında basında yapılan yorumlara tepki gösterdiler. Başta Alex olmak üzere Luciano, Nobre, Fabiano ve Aurelio eleştirilerden rahatsızlık duyduklarını belirttiler. Arkadaşları adına sözcülüğü üstlenen Alex, "Lyon maçından önce ve sonra başkanla bir görüşmem olmadı. Yıldırım'ı sadece havalimanında gördüm" dedi. 

Sözcü Alex oldu 
BREZİLYALI yıldız, "Bu tür haberler nasıl üretiliyor, anlamıyorum. Biz, hocamızın verdiği görevi yapıyoruz. Fenerbahçe taraftarı bizi, biz de onları seviyoruz. Herşeyden önce Türk halkı bize sevip, bağrına bastı. Ancak son zamanlarda üretilen bu tip haberler bize zarar veriyor. Bu görüşlerimizi tercümanımız Orçun Tunçsoy aracılığı ile kamuoyuna duyururuz" dedi. 

Yağmur engeli 

BİR günlük bayram tatilinden sonra dün akşam Trabzonspor maçı hazırlıklarına yeniden başlayan Fenerbahçe 12 oyuncuyla sağnak yağmur altında idman yaptı. Çift kalede Recep kısa süreli bir sakatlık geçirdi. Daum kötü hava nedeniyle idmanı kısa kesti ve çalışma bir saat sürdü. 

Hooijdonk'a ceza yok 

DERBİ maçında Beşiktaşlı Emre ile Fenerbahçeli Volkan'a televizyon görüntülerine bakılarak ceza verilmesinin ardından Pierre van Hooijdonk'a da benzeri yöntemle disiplin işlemi uygulanacağı yolundaki iddiaların gerçeği yansıtmadığı bildirildi. Futbol Federasyonu yetkilileri, derbi maçıyla ilgili soruşturma dosyasının geçen hafta tamamlandığını, Hollandalı oyuncunun Hukuk Kurulu tarafından PFDK'ya sevk edilmesinin gündeme gelmediğini belirttiler. 


</TEXT>
</DOC>
