<DOC>
<DOCNO> 291127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy14.html </URL>
<DATE> 2004/11/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Almanya Adalet Bakanı Türkiye'nin AB üyeliği büyük bir meydan okuma 
</HEADLINE>
<TEXT>

     Almanya Adalet Bakanı Brigitte Zypries, Türkiye'nin AB'ye üyeliğinin, Türkiye ve Birlik açısından büyük bir meydan okuma olduğunu söyledi. 
     Zypries, Ankara Adalet Sarayı Konferans Salonu'nda hakim ve savcı adaylarına, AB'nin genişleme süreci konulu seminer verdi. 
     AB'nin genişlemesinin tarihi konusunda kısa bir bilgi veren Zypries, yeni katılımların, AB'yı güçlendirdiğini, aynı zamanda bunun yeni üyelere de yarar sağladığını kaydetti. 
     Zypries, daha sonra, Türkiye'nin, AB üyelik sürecine ilişkin değerlendirmelerde bulundu. 
     Türkiye'nin üyelik durumunu Almanya'nın siyasi açıdan nasıl değerlendirdiği konusunda açıklamalarda bulunan Zypries, iki ülke arasındaki dostluk bağlarının çok sağlam ve güçlü olduğunu söyledi. Alman hükümetinin, Türkiye ile üyelik müzakerelerinin başlatılmasını desteklediğini belirten Zypries, Almanya Başbakanı Schröder'in de olumlu oy vereceğini açıkladığını ifade etti. Zypries, Türkiye'nin üyeliğinin uluslararası terörizmle mücadele konusunda ortaya çıkan güvenlik politikalarının gerekleri açısından büyük bir önem taşıyacağını belirtti. 
     Türkiye'nin son 2 yılda önemli reformlar gerçekleştirdiğine işaret eden Zypries, AB müktesebatının kabul edilmesi bağlamında daha birçok köklü değişikliğin yapılması gerektiğini söyledi. Zypries, reformların uygulamaya geçirilmesinin gerekliliğine dikkati çekti. 
     Zypries, özellikle insan hakları konusunda çıkarılan yasaların uygulamaya geçirilmesinin önemine işaret ederek, işkence yasağının istisnasız uygulanmasının teminat altına alınması, ifade ve din hürriyeti, kadın hakları, sendika ve azınlık haklarının da fiilen garanti altına alınması gerektiğini anlattı. Zypries, ''Üyelik müzakerelerin hızı, büyük ölçüde bu reformların hızına bağlı olacaktır'' dedi. 
     
     'DEĞİŞİM SÜRECİ KOLAY OLMAYACAK'' 
     Türkiye'nin AB üyeliğinin, hem Türkiye hem de Birlik açısından büyük bir meydan okuma olduğunu belirten Zypries, şöyle konuştu 
     ''Zira AB'nin kimliği sadece coğrafi açıdan değil, siyasi açıdan da değişecektir. Bu değişim süreci de kolay olmayacaktır. Şu anda Almanya'da veya Hollanda'da süren tartışmaları takip ediyorsunuz. Bu tartışmaların konusu, İslam kültürünün bir Hristiyan toplumuna entegre olup olamayacağı. Almanya'da yaşanan Türkler konusuna 'paralel toplumlardan' bahsedildiğinde, birbiri ile ilişkisi olmayan toplum gruplarından bahsedildiğinde, ki bazı büyük kentlerde bunlar var, o zaman üyelik müzakerelerinin başlaması konusundaki tartışmalar bundan etkileniyor. 
     Entegrasyonun kalıcı bir biçimde gerçekleşmesi için Almanya'nın çok daha fazla çaba sarfetmesi gerekecektir. Bu aynı şekilde AB içinde geçerlidir. Ancak ben geleceğe giden yolun entegrasyondan geçtiği inancındayım. Hukuk devleti ve insan hakları konusunda yükümlülüklerini kalıcı bir biçimde yerine getiren demokratik bir Türkiye, İslam dini ile aydın ve çağdaş bir toplumun çelişki oluşturmadığının teminatı olacaktır. Bu nedenle Türkiye'nin üyeliği her iki tarafa da büyük fırsatlar sağlayacaktır.'' 
     
</TEXT>
</DOC>
