<DOC>
<DOCNO> 255846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun22.html </URL>
<DATE> 2004/07/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Gizli çekimde ırkçılık yapan milliyetçi lider özür dilemedi 
</HEADLINE>
<TEXT>

     İngiltere'nin BBC televizyon kuruluşunun gizli çekimleri sırasında parti üyelerine İslam dini ve Müslümanlar hakkında küçültücü ve saldırgan ifadeler sarf eden İngiltere Milliyetçi Partisi BNP lideri Nick Griffin, özür dilemeyi reddetti. 
     Kendisiyle BBC'nin ''Newsnight'' programı için yapılan röportajda da, ''Batı'daki İslamlaşma süreci, bir anlamda tecavüzlerin sonucunda gerçekleşmektedir'' diyerek hakaretlerini sürdüren Griffin, sadece, BBC'nin belgeselinde yer alan ve ırkçı şiddet itirafında bulunan parti üyeleri adına özür diledi. 
     Bu kişilerden üçünün partiden atıldığını savunan Griffin, yapılan gizli çekimlerde İslam'ı ''bir avuç manyağın eliyle yayılan, şu anda bir ülkeden diğerine hızla büyüyen bir din olarak'' nitelendirmişti. 
     Newsnight programında bu sözleri için özür dilemeyi reddeden Griffin, ''Gerçekten de İslam'ın tecavüzler yoluyla yayıldığını mı düşünüyorsunuz'' şeklindeki soru üzerine, ''Evet bir yolu bu. Diğer yolu da Kuran'ın inananlara söylediği gibi kılıcın ucunda gerçekleştirilen yayılmadır'' dedi. 
     Griffin, kendisine Kuran'ın analizi için özel bir program ayrılması halinde, 1 saat içinde herkese ''aralarında bir canavarın yaşamakta olduğunu kanıtlayabileceğini'' söyledi. 
     Öte yandan polisin ve savcılığın, Griffin'in söz ve yorumları hakkındaki bütün bantları incelemeye aldığı açıklandı. 
     Bu arada Avam Kamarası Başkanı Peter Hain, bir açıklama yaparak, BNP Genel Başkanı ve parti üyeleri tarafından yapılan yorumları sert dille eleştirdi. 
     Hain, ortaya konulan görüşlerin Nazileri ve şiddet yanlısı serserileri hatırlattığını bildirdi. 
     
</TEXT>
</DOC>
