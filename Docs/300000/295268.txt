<DOC>
<DOCNO> 295268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonspo33.html </URL>
<DATE> 2004/12/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Çalımbay Beşiktaş'lı Veysel ile görüştük... 
</HEADLINE>
<TEXT>

     Çaykur Rizespor Teknik Direktörü Rıza Çalımbay, ligin devre arasında, ilk yarıda yaptıkları hataları değerlendirip, ligin ikinci yarısına çok daha iyi bir takım olarak başlamayı hedeflediklerini söyledi. 
     Çalımbay, oynadıkları 15 maça baktıkları zaman ligdeki konumlarının iyi olduğunu düşündüğünü belirterek, ''Puan cetvelinde daha iyi bir yerde de olabilirdik. Ama şu anda bulunduğumuz yerden memnunuz. Önemli olan bu konumumuzu lig sonuna kadar korumak ve üzerine biraz daha katmak'' dedi. 
     Takımda yaşanabilecek sakatlıklar ve cezaların üst üste gelmemesi halinde ligi iyi bir yerde bitireceklerine inandığını kaydeden Çalımbay, ''Ligin ilk yarısının son iki maçından da iyi sonuçlar alıp devre arasına moralli girmek istiyoruz. Devre arasında da ligin ilk yarısında yaptığımız hataları değerlendirip ikinci yarıya çok daha iyi bir takım olarak başlamayı hedefliyoruz'' diye konuştu. 
     Çalımbay, devre arasında fazla transfer yapma şanslarının olmadığını, bu nedenle bir veya iki oyuncu almayı düşündüklerini ifade ederek, şunları söyledi 
     ''Kulübümüzün belirli bir bütçesi var. Onun üzerine çıkmamız mümkün değil. Ama iki tane iyi oyuncu almamız gerekiyor. Trabzonspor'la yaptığımız son maç gösterdi ki kilit oyuncularımızda bir problem var. Bu konuda zaman zaman sıkıntıda yaşıyoruz. Bunun için Avrupa ve Brezilya'da oyuncu arayışlarımız sürüyor.'' Şu ana kadar sadece Beşiktaşlı Veysel ile bir görüşme yaptıklarını belirten Çalımbay, ''Veysel benim eski talebem. Onunla bir konuşmamız oldu. Onun dışında kimseyle bir görüşmemiz olmadı. Şu anda yerli oyuncularla ilgili net bir gelişme yok. Sadece yurtdışında arayışlarımız devam ediyor'' dedi. 
     Öte yandan yeşil mavililer, hafta sonunda sahalarında yapacakları Diyarbakırspor maçının hazırlıklarına başladı. 
     Teknik Direktör Çalımbay yönetiminde, Mehmet Cengiz Tesisleri'nde yapılan idmana, sakatlığı süren Gürol ve hasta olan Ünal katılmadı. 
     
</TEXT>
</DOC>
