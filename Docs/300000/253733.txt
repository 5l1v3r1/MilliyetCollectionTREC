<DOC>
<DOCNO> 253733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/siyaset/siy02.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis'e bedava bilet iddiası 
</HEADLINE>
<TEXT>


TCDD'nin 550 milletvekiline hediye olarak verdiği hızlandırılmış tren biletleri, "Milletvekilleri düğüne bedava mı gönderiliyor " sorusunu gündeme getirdi 

GÜLÇİN ÜSTÜN Ankara 


TCDD Genel Müdürlüğü, 550 milletvekiline 2 kişilik gidiş - dönüş hızlandırılmış tren bileti hediye etti. Başbakan Recep Tayyip Erdoğan'ın kızı Esra Erdoğan'ın İstanbul'da 11 Temmuz'daki düğünü öncesi gönderilen biletler, "Milletvekileri düğüne bedava mı gönderiliyor" sorusunu gündeme getirirken, TCDD Genel Müdürü Süleyman Karaman, "Bu biletler düğün için kıyak değil, demiryollarına verilen emek için teşekkür" dedi. 
TCDD'nin özel olarak hazırlattığı "VIP yolcu" biletleri dün tüm milletvekillerine ulaştırıldı. Milletvekilleri biletleri Yahya Kemal, Yakup Kadri ve Gazi ekspreslerinde 9 Temmuz 2004 - 9 Ocak 2005 arasında kullanabilecek. 
Biletlerin, milletvekilerinin düğüne yolculuk masrafı yapmadan gidebilmeleri için düğüne yakın tarihe denk getirildiği iddialarına Karaman tepki gösterdi. Karaman, biletleri hem AKP, hem CHP milletvekilerine gönderdiklerini ve 6 ay boyunca istenilen tarihte kullanılabileceğini vurgulayarak, şunları kaydetti 
"Biletler için TCDD'nin cebinden tek kuruş çıkmadı. Demiryollarının devlet politikası haline gelmesine katkı sağlayan AKP ve CHP'li milletvekilerine teşekkür etmek istedik. Ama yanlış anlaşıldık. Miletvekillerinin trene binmesi halkın ilgisini de artırır diye düşündük. Uzun süredir aklımızda olan bir projeydi. Bugüne kısmet oldu. Bilet masraflarını sponsorumuz Vakıfbank karşılayacak." 

'Kimsenin keyfi için tren durduramam' 

GÜLÇİN ÜSTÜN Ankara 

İstanbul - Ankara seyahatini 5 saate düşüren hızlandırılmış trenin başarısını "güvenlik sorunu" gölgeledi. TCDD Genel Müdürü Süleyman Karaman, "Hızlandırılmış tren seferleri kalkmalı, tren yoldan çıkabilir" diyen Yıldız Teknik Üniversitesi İnşaat Mühendisliği Bölümü Öğetim Üyesi Prof. Dr. Aydın Erel'e tepki gösterdi. Karaman, "Kimsenin keyfi için tren durduramam. Hızlı trenin hiçbir tehlikesi yok" dedi. Karaman, "Kullanılan vagon ve lokomotifler yola, yapılan hıza uygun. Yolu hem kış, hem yaz şartlarına uygun hale getirdik. Hızın, rayı bozması söz konusu bile değil" diye konuştu. 


</TEXT>
</DOC>
