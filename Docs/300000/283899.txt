<DOC>
<DOCNO> 283899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur60.html </URL>
<DATE> 2004/10/27/ </DATE>
<TIME> 23.15 </TIME>
<AUTHOR>  </AUTHOR>
<HEADLINE>
Fatih'te işyeri baskını... 
</HEADLINE>
<TEXT>

     Fatih'te türkücü İsmail Badıllı'ya ait kebapçıyı uzun namlulu silahla basan bir kişi, işyeri çalışanları tarafından etkisiz hale getirildikten sonra dövülerek hastanelik edildi. 
     AA muhabirinin aldığı bilgiye göre, Horhor Caddesi'nde türkücü İsmail Badıllı'ya ait ''İsmail Badıllı'nın Yeri'' adlı kebapçıya gelen Müslüm Demirkan, kalaşnikofla çalışanları tehdit etti. 
     Çalışanlar, dalgınlığından yararlanarak Demirkan'ı etkisiz hale getirirken, silah bir kaç kez ateş aldı. 
     Elindeki silahın alınmasının ardından dövülen Demirkan, Haseki Eğitim ve Araştırma Hastanesi'nde tedaviye alındı. 
     Polis, işyerinde bulunan silah ile boş kovanları incelenmek üzere Fatih İlçe Emniyet Müdürlüğü'ne götürdü. 
     İşyeri çalışanlarının polise verdikleri ilk ifadede, Demirkan ile Badıllı arasında, Büyük İstanbul Otogarı'ndaki bir ofisin kirası nedeniyle husumet bulunduğunu anlattıkları belirtildi. 
     
</TEXT>
</DOC>
