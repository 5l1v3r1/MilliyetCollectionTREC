<DOC>
<DOCNO> 296090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/guncel/axgun01.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Son eylemini Felluce'de yaptı 
</HEADLINE>
<TEXT>


Irak'ta bombalanan bir evde ölen 5 kişiden birinin Türk olduğu ortaya çıktı. Aile, verdiği ilanda, oğullarının Felluce'de 'şehit' olduğunu duyurdu 

İSTANBUL Milliyet 

Irak'ta esir alınanların kafalarının kesildiği görüntülerde, fondaki Türkçe konuşmalar "İnfazda Türk var" tartışmalarına neden olurken, dün İslami gazetelere verilen "Felluce şehidi" başlıklı ölüm ilanı, Irak'ta bazı İslamcı Türk vatandaşı militanların varlığını kanıtladı. Pendik'teki bir caminin imamı da, oğlunun terör örgütleriyle ilgisi olmadığını savundu. Felluce'de ölen Nizam Bıçakçı'nın ailesi, oğullarının Türkiye'de askerlik yapmadığını söyledi. 
Irak'ta Ramazan'ın ilk haftasında ABD uçaklarının bombaladığı evde ölen 5 kişiden birinin Türk olduğu ortaya çıktı. Ailesi, gazetelere verdiği ilanla oğulları 33 yaşındaki Nizam Bıçakçı'nın ölümünü "Felluce şehidi" olarak duyurdu. Evli iki çocuk babası Bıçakçı, 23 Nisan'da Irak'a giderek ABD askerleriyle çatışan bir gruba komuta etti. Felluce'deki altıncı ayında bir operasyondan dönerken, kendilerini takip eden ABD uçaklarının girdikleri evi bombalamasıyla Bıçakçı'yla birlikte 5 kişi öldü, bir kişi de yaralandı. Irak'tan internet yoluyla Türkiye'deki gruba bombalama olayı duyuruldu. Ailenin ölüm olayından yaklaşık 20 gün sonra haberi oldu. 
Nizam Bıçakçı'nın Pendik Esenyalı'daki Muhammediye Camii imamı olan babası Nurettin Bıçakçı oğlunun terör örgütleriyle bir bağlantısı olmadığını savunarak, "Öyle bir şey olsaydı sezerdik bırakmazdık. Oğlum televizyonda Amerikan askerine kızıyor ve 'Ben bunu uzaktan seyrederek kabul edemem' deyip çekip gidiyor" dedi. 

'En güzel günlerim' 
Nizam Bıçakçı'nın 23 Nisan'da umreye diyerek evden çıktığını kaydeden baba Bıçakçı şunları söyledi "Söylemiş olsaydı karşı çıkardım. Eşiyle en son üç ay önce konuşmuş. Karısı, 'Gelmiyor musun' diye sorunca 'Hayatımın en güzel günlerini yaşıyorum, gelmeyi düşünmüyorum' demiş. En güzel günler dediği de Amerikalılarla çatışmaya girmeleri." 
Baba Bıçakçı'nın görüşü ise oğlunun Allah yoluna şehit olduğu... Baba Bıçakçı, "O kadar şehitliğe şıktı ki, küçük kızının adını da 'Şehide' koymuştu. Eceli gelmiş. Öyleyse Allah yolunda ölmesi daha iyi" dedi. 
Oğlunun silah eğitimini 'önceden gittiği yerlerde aldığını' belirten Bıçakçı, Irak'ta rehinelerin kafalarının kesildiğinin anımsatılması üzerine, "Vallahi oğlum onun bunun kafasını kesmez. Oğlum öyle cani değildi, merhametliydi" dedi. Bıçakçı, Arapça, Farsça, Rusça, İngilizce, Kürtçe biliyordu. 


</TEXT>
</DOC>
