<DOC>
<DOCNO> 288775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonsiy01.html </URL>
<DATE> 2004/11/14/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Erdoğan ''Bayram'a Irak'ta yaşanan olaylarla girmeyi arzu etmezdik'' 
</HEADLINE>
<TEXT>

     Başbakan Recep Tayyip Erdoğan, Ramazan Bayramı'nı bütün insanlık için barış ve sevgiye vesile olmasını dileyerek, ''Ramazan Bayramı'na komşu ülkemiz Irak'ta yaşanan olaylarla girmeyi arzu etmezdik'' dedi. 
     Erdoğan, Marmara İlahiyat Fakültesi Vakfı tarafından verilen kahvaltıdan ayrılırken Türk Milletinin ve İslam dünyasının Ramazan Bayramı'nı kutladığını belirtti. Erdoğan, şunları söyledi 
     ''Milletimizin ve İslam dünyasının Ramazan Bayramı'nı tebrik ediyorum. Bayramın bütün insanlık için barışa ve sevgiye vesile olmasını diliyorum. Ramazan Bayramı'na komşu ülkemiz Irak'ta yaşanan olaylarla girmeyi arzu etmezdik. Ramazan boyunca, şimdi de bayram süresince devam eden bombalamalar ve hergün aldığımız onlarca ölüm haberleri bizleri derin üzüntüye boğmaktadır. 
     İnanıyorum ki, bu asırda bunun daha farklı çıkış yolları bulunmalıdır, olmalıdır. Küresel barışı işlediğimiz, küresel barışı adeta her konuşmamızın başlığı haline getirdiğimiz bu dünyada siyaseti yönlendiren, siyasete yeni yeni elbise biçenlerin bu noktada daha hassas davranmaları gerekirdi diye düşünüyorum.'' Irak'ta ölenlerin çocuk, kadın ve yetişmiş insanlar olduğunu da belirten Erdoğan, ''Temennim odur ki, kısa bir süre içinde Irak'taki demokratik yaşam ortamını, barışı yakalayalım. Bu vesileyle şu anda tüm dünyada barışa, sevgiye hasret kalanlar bu ortamı teneffüs etmeye başlasınlar'' dedi. 
     Emniyet Mahallesi'ndeki evine gelişinde çocuklar tarafından karşılanan Erdoğan çocuklara çikolata ve harçlık verdi. 
     
</TEXT>
</DOC>
