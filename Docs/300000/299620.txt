<DOC>
<DOCNO> 299620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur32.html </URL>
<DATE> 2004/12/21/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Mülteci taşıyan tekne kayıp... 
</HEADLINE>
<TEXT>

     Adana'nın Karataş İlçesi sahilinden aldığı iddia edilen 15 mülteciyi Kıbrıs'a götürmek için denize açılan ancak, Karpaz Burnu'na 12 mil mesafede arızalanan teknenin kaybolduğu bildirildi. 
     AA muhabirinin edindiği bilgiye göre, Hatay'ın İskenderun İlçesi'nden kiralanan ''Küçük Süleyman'' adlı tekne, 17 Aralık Cuma günü gece, uyrukları henüz bilinmeyen 15 mülteciyi Adana'nın Karataş İlçesi sahilinden alarak Kıbrıs'a hareket etti. 
     Kaptanının Şabi Özyurteri olduğu belirtilen tekne, Karpaz Burnu'na 12 mil mesafede arıza yapınca yardım istedi. 
     Mürettebatıyla birlikte 18 kişinin bulunduğu belirtilen teknenin kaptanı, 19 Aralık Pazar günü, KKTC Sahil Güvenlik Komutanlığı'nı arayarak teknenin su aldığını, yardıma ihtiyaçları olduğunu bildirdi ancak, daha sonra yardım talebinden vazgeçti. Görevlilerin ısrarı üzerine yardımı kabul eden tekne için Kıbrıs Türk Barış Kuvvetleri Komutanlığı'na ait helikopter gönderildi. Ancak, helikopterin tekneyi bulamadığı öğrenildi. 
     Öte yandan, iddiaya göre, ''Baba Mehmet'' adlı bir trol teknesinin, yardım isteyen tekneye doğru yöneldiğinin belirlendiği ancak, tekneye ulaşıp ulaşmadığı konusunun netlik kazanmadığı belirtildi. Karataş'a dönen tekne kaptanına ulaşılmaya çalışıldığı da bildirildi. 
     Karataş Kaymakamı Mahmut Halal, ''Küçük Süleyman'' adlı tekneye telefonla ulaşıldığını, buna karşın yerinin belirlenemediğini ve sağlıklı bilgi alınamadığını belirterek, olayla ilgili araştırmanın devam ettiğini kaydetti. 
     Bu arada, KKTC Sahil Güvenlik yetkilileri, söz konusu teknenin bugün yeniden yardım talebinde bulunduğu, ekiplerin arama çalışmalarına başladığını belirttiler. 
     
</TEXT>
</DOC>
