<DOC>
<DOCNO> 256932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonyas10.html </URL>
<DATE> 2004/07/20/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Bu da "Laz Star" yarışması... 
</HEADLINE>
<TEXT>

     Rize'nin Ardeşen İlçesi'nde yayın yapan Gelişim Televizyonu'nun, ''Laz Star'' adı altında yarışma düzenlediği bildirildi. 
     Gelişim TV Yönetim Kurulu Başkanı Mehmet Çırakoğlu, yaptığı açıklamada, yarışmayı, son dönemlerde televizyonlarda yayınlanan ses yarışmalarından esinlenerek düzenlediklerini belirtti. 
     Yeni bir star yaratmayı amaçladıklarını ifade eden Çırakoğlu, yarışma sonunda birinci olacak kişiye, kaset çıkarma konusunda yardımcı olacaklarını kaydetti. 
     Yarışmaya Türkiye'nin her yerinden yarışmacıların katılabileceğini ifade eden Çırakoğlu, şunları söyledi 
     ''Yarışmayla Gelişim TV olarak bir star da biz yaratmak istiyoruz. Yarışmaya Türkiye'nin her tarafından çok sayıda kişinin başvuruda bulunacağını tahmin ediyoruz. Başvuruların tamamlanmasının ardından ön elemeyle yarışmacı sayısı 40'a indirilecek. Bu kişilerin seslendirecekleri parçalar 25 Ağustos'a kadar televizyonumuzda yayınlanacak. Bu sırada vatandaşlar, SMS yoluyla mesaj göndererek ya da telefon açarak ilk 10 yarışmacıyı belirleyecek. Bu 10 kişiden ise her hafta bir kişi elenecek. Yarışmanın sonunda birinci olan kişi ''Laz Star'' olacak. Televizyonumuz, birinci olan kişiye kaset çıkarma konusunda yardımcı olacak.'' Yarışma için başvuruların bugün başladığını ve 2 Ağustos'a kadar devam edeceğini ifade eden Çırakoğlu, yarışmaya katılmak isteyenlerin televizyona bizzat başvurmaları gerektiğini kaydetti. 
     
</TEXT>
</DOC>
