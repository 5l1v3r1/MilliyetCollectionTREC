<DOC>
<DOCNO> 291537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur32.html </URL>
<DATE> 2004/11/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Öğretmenlerin yüzde 64'ü öğretmenliği çocuklarına önermeyecek .. 
</HEADLINE>
<TEXT>

     Yapılan bir araştırma, öğretmenlerin mesleğinden memnuniyetsizliğini ortaya koydu. Öğretmenlerin yaklaşık yarısı yeni bir şansı olsa bu mesleği tekrar seçmeme, yarıdan fazlası ise ''çocuğuna öğretmenliği önermeme'' görüşünde. 
     Eğitim-Bir-Sen, 81 ilden 9 bin 790 öğretmen arasında ''öğretmen sorunlarına'' ilişkin araştırma yaptı. 
     Sendika Genel Başkanı Ahmet Gündoğdu, Başkent Öğretmenevi'nde düzenlediği basın toplantısında araştırma sonuçlarına ilişkin bilgi verdi. 
     Gündoğdu, öğretmenlerin sorunlarını çözebilmek için ''doğru tespit'' yapmak gerektiğini ifade ederek, elde ettikleri verileri Şubat 2005'te yapacakları şurada masaya yatıracaklarını söyledi. 
     Araştırma sonuçlarına göre, öğretmenlerin yüzde 88.7'si, elde ettiği gelirin ailesinin ihtiyacını karşılamaya yetmediğini belirtti. 
     Öğretmenlerin yüzde 89.9'u toplumun, yüzde 90.7'si Milli Eğitim Bakanlığı'nın, yüzde 87.5'in kitle iletişim araçlarının mesleklerine gereken değeri vermediğine inanıyor. 
     Öğretmenlerin mesleklerine ilişkin görüşleri şöyle 
     -Yüzde 43.9'u yeni bir şansı olsa bu mesleği tekrar seçmeyecek. 
     -Yüzde 64.3'ü çocuğuna öğretmenliği önermeyecek. 
     -Yüzde 74.9'u, meslekte beklediği doyumu yakalayamıyor. 
     -Yüzde 37.9'u daha çok çalışmakla durumunu düzeltebileceğine inanmıyor. 
     -Yüzde 48'i gelecek yıl durumunun daha iyi olacağına inanmıyor.'' Araştırmaya göre, yüzde 80.2'si öğretmenliğin kendi içinde kademeli bir yapıya kavuşturulmasına sıcak bakıyor, yüzde 77'si de performans değerlendirme sistemi olması gerektiğini düşünüyor. 
     
     ''SUÇLULAR YETERİNCE CEZALANDIRILMIYOR'' 
     Öğretmenlerin ülke sorunlarına ilişkin yorumları ise şöyle 
     -Yüzde 43'ü gelecek aylarda ülkenin durumunda ''değişiklik olmayacağını'', yüzde 16.4'ü ''kötüye gideceğini'' düşünüyor. Yüzde 40.6'sı da olumlu şeyler yaşanacağını umuyor. 
     -Yüzde 97'si, ''ülkenin alenen soyulduğuna'' inanıyor. 
     -Yaklaşık yarısı ülkenin tam demokratik bir yapıya kavuşacağına inanmıyor. 
     -Yüzde 93.3'ü devletin suçluları yeterince cezalandırmadığını düşünüyor. 
     -Yüzde 85.4'ü ''düşünce ve düşünceyi açıklamanın suç olmaması gerektiğini'' düşünüyor. 
     
     AB ÜYELİĞİNE İNANMIYORLAR 
     -Öğretmenlerin yüzde 74.5'i, Türkiye'nin AB'ye girmek için üzerine düşen görevi yaptığını belirtiyor -Yüzde 65.9'u ülkenin AB üyesi olamayacağına inanıyor. 
     -Yüzde 45.5'i, AB'ye girmenin ''ülkenin egemenlik haklarından taviz'' anlamına geldiğini savunuyor. 
     -Yüzde 70.8'i Türkiye'nin gelişmek için Avrupa'yı değil, Japonya'yı model almasını istiyor. 
     -Ülke önceliklerinin sıralamasında yüzde 52.4'ü ''demokratik bir yönetim'', yüzde 45.8'i ''güçlü ekonomi'', yüzde 1.8'i ''güçlü bir orduya'' sahip olmak gerektiğini düşünüyor. 
     
     YARISINA YAKINI DIŞARIDA YAŞAMAK İSTİYOR 
     Araştırmaya göre, öğretmenlerin yüzde .9'u Türkiye için en tehlikeli ülkenin ABD olduğuna inanıyor. Bunu yüzde 27.9 ile İsrail, yüzde 5.4 ile Ermenistan, yüzde 4.4 ile İran, yüzde 4.2 ile Yunanistan izliyor. 
     Seçme şansı verilse öğretmenlerin yaklaşık yarısı başta Avrupa ülkeleri olmak üzere başka ülkelerde yaşamayı istiyor. Öğretmenlerin yüzde .3'ü Türkiye'yi seçeceğini belirtirken, yüzde 9.3'ü İsviçre, yüzde 5.7'si Almanya olmak üzere değişik dağılımlarda Avrupa ülkeleri ve ABD'de yaşamayı istiyor. 
     Öğretmenlerin yaklaşık üçte biri kendini demokrat olarak tanımlıyor. Yüzde 23.9'u muhafazakar, yüzde 19'u milliyetçi, yüzde 15.6'sı sosyal demokrat olarak görüyor. Öğretmenlerin yüzde 2'si kendini ''dinci'', yüzde 3.4'ü de ''sosyalist'', yüzde 3.4'ü de ''ülkücü'' olduğunu belirtiyor. 
     
     ''SENDİKALAR ÖZELEŞTİRİ YAPMALI'' 
     Araştırma sonucuna göre, öğretmenlerin yüzde 78.5'i sendikalara güvenmiyor, yüzde 56.8'i de ''sendikacıların dürüst'' bulmuyor. 
     Bu verileri değerlendiren Gündoğdu, sendikaların bu konuda özeleştiri yapması gerektiğini belirterek, bu konunun üzerine eğileceklerini söyledi. 
     
</TEXT>
</DOC>
