<DOC>
<DOCNO> 297434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/spor/axspo01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew gitti, gidiyor 
</HEADLINE>
<TEXT>


Beşiktaş'ın yıldız golcüsünün menajeri ile Barcelonalı yöneticilerin anlaşmaya vardığı iddia edildi. İspanyol Sport gazetesi, önümüzdeki hafta sözleşme yapılacağını yazdı 

MEHMET ÇİFTÇİ 


Masaya oturdu 
SİYAH - Beyazlı yönetimin net bir açıklama yapmaktan kaçınmasına rağmen John Carew ile Barcelona arasındaki flört resmiyet kazandı. Norveçli golcünün menajeri Per A Flod, İspanya'daki Sport gazetesine yaptığı açıklamada, transfer için Barcelona ile masaya oturduğunu söyledi. Gazetede tarafların önümüzdeki hafta resmi sözleşmeye imza atacağı iddia edildi. 

Sorun ücret 
FLOD, Carew'in de bu transfere sıcak baktığını, İspanya'ya yeniden dönmeyi arzu ettiğini ifade etti. Sport gazetesinde ayrıca Carew'in menajerinin ağzından, "Beşiktaş bu transfere zorluk çıkarmayacaktır. Önemli olan ücrette anlaşmak. İki kulüp parada el sıkışırsa, Carew önümüzdeki hafta yeni formasını giyebilir" değerlendirmesi de yapıldı. 

Cordoba Sorun çıkarmam 

KARTAL'DA gönderilecekler arasında yer alan Cordoba, yönetimin böyle bir karar alması durumunda hiç zorluk çıkarmayacağını söyledi, "Zaten benim kadar maaş alan birinin oynamadan takımda durması anlamsız" dedi. Gitmeye hazır olduğunu söyleyen Kolombiyalı kaleci, "Tazminat konusunda oturur, konuşur, pazarlık yapar ve orta yolu buluruz" ifadesini kullandı. 

Seba'ya büyük onur 

Projeye ismi verilecek 
BEŞİKTAŞ yönetimi dün yaptığı toplantıda 30 Nisan 2005'te temeli atılacak Fulya Projesi'ne Süleyman Seba'nın adının verilmesini kararlaştırdı. Basın sözcüsü Reha Muhtar, Süleyman Seba'nın kulübe büyük emekleri geçtiğini ifade ederek, "Süleyman Seba'nın adını ölümsüzleştirmek istedik. Buraya "Süleyman Seba Plaza" veya "Seba Ticaret Merkezi" ismini vereceğiz" dedi. 

Parma mesaisi başladı 
BEŞİKTAŞ, iki günlük iznin ardından UEFA Kupası'nda oynayacağı Parma maçının hazırlıklarına başladı. Başkan Yıldırım Demirören ve yöneticilerin de izlediği idmana sakatlığı süren Carew ile rahatsızlığı bulunan kaleci Ramazan katılmadı. Kulüp doktoru Ayhan Optur, John Carew'in, Parma maçında forma giyemeyeceğini açıkladı. 

Baldini kovuldu 

UEFA Kupası B Grubu'ndaki kritik maçta 16 Aralık'ta Beşiktaş ile karşılaşacak İtalya'nın Parma takımında, Teknik Direktör Silvio Baldini'nin görevine son verildi. Ligde sadece iki galibiyet alabilen ve halen 18. sırada bulunan Parma'nın, Livorno'ya da 2-0 yenilmesinin ardından yönetim Baldini ile yollarını ayırdı. Bu göreve geçici olarak Daniele Zoratto soyundu. 


</TEXT>
</DOC>
