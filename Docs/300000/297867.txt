<DOC>
<DOCNO> 297867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko04.html </URL>
<DATE> 2004/12/15/ </DATE>
<TIME> 02.30 </TIME>
<AUTHOR>  </AUTHOR>
<HEADLINE>
FED'in faiz artırım kararı, kısa vadeli faizleri arttırdı 
</HEADLINE>
<TEXT>

     ABD merkez bankası FED, yıl içinde 5'inci faiz artırımı kararıyla doların kısa vadeli gösterge faizini yüzde 2.25'e yükseltti. 
     FED'in Açık Piyasa Komitesi toplantısında alınan faiz artırımı kararıyla dolar faizi Mart 2001'den bu yana ilk kez yüzde 2 olan euro faizini geride bırakmış oldu. 
     ABD'de ekonomik büyümeyi hızlandırmak için son 4 yıldır yüzde 1 ile 1958'den bu yana en düşük noktasında tutulan dolar faizi, FED'in 29 Haziran, 10 Ağustos, 21 Eylül ve 10 Kasım'daki toplantılarında çeyrek puanlık artırımlarla yüzde 2'ye yükseltilmişti. 
     
     FAİZ ARTIRIMINA GEREKÇE OLARAK, EKONOMİNİN DENGELİ BÜYÜME TRENDİNİ KORUMASI VE İŞ PİYASASININ GELİŞMESİNİ SÜRDÜRMESİ GÖSTERİLDİ 

     ABD merkez bankası FED, faiz artırımı kararına gerekçe olarak, ekonominin dengeli büyüme trendini koruması ve iş piyasasının gelişmesini sürdürmesini gösterdi. 
     FED'in faizleri çeyrek puan artırdığı Açık Piyasa Komitesi toplantısının ardından yapılan açıklamada, geçmiş aylarda hızla yükselen enerji fiyatlarına rağmen ekonominin dengeli büyümeyi sürdürdüğü vurgulandı. 
     İstihdam alanında da gelişmenin gözlendiği belirtilen açıklamada, enflasyon ve uzun dönemli enflasyon beklentilerinin kontrol altında tutulduğu ifade edildi. 
     FED'in kısa dönemli dolar gösterge faizini yüzde 2.25'e yükseltmesinin ardından ABD'de ticari bankaların da ''prime lending'' olarak adlandırılan büyük ve güvenilir müşterilerine uyguladıkları faiz oranını yüzde 5'ten yüzde 5.25'e yükseltmeleri bekleniyor. 
     Dolar faizinin yükselmesi ABD piyasalarına olan para akışını hızlandırarak özellikle gelişmekte olan ülkelerden para çıkışına neden olabiliyor. Ayrıca doların diğer önemli paralar karşısında güçlenmesini de gerektiren faiz artırımının, yine de beklenen bir gelişme olduğu için kısa vadede piyasalarda çok fazla etkili olması beklenmiyor. 
     ABD'de büyüme, istihdam ve enflasyon başta olmak üzere ekonomik göstergelerin uygun olması halinde FED'in ''faizleri kademeli normalleştirme'' hedefi doğrultusunda gelecek yıl içinde yeni faiz artırımlarına gidebileceği belirtiliyor. 
     FED'in beklentilere uygun hareket ettiğini belirten PNC Financial Services Baş Ekonomisti Stuart Hoffman, ''Şubat başındaki bir sonraki FED toplantısında yeni bir çeyrek puanlık faiz artırımı kararı bekliyoruz'' dedi. 
     Faiz artırımlarıyla enflasyon baskısının kontrolü açısından olumlu adım atıldığını belirten ekonomistler, ABD'de yılın ilk 9 ayında yüzde 3.9 olan büyümenin son çeyrekte daha da yüksek çıkabileceğini ifade ediyor. 
     
     DOLARA ÇARE OLMADI 

     FED'in faiz artırımı kararı, önemli paralar karşısında tarihinin en düşük seviyelerine yakın seyreden doları güçlendirmeye yetmedi. 
     Uluslararası piyasada FED kararı öncesi 1.3299 olan euro dolar paritesi, faiz artırımıyla birlikte 1.3306'ya yükseldi. Böylece FED'in faiz artırımıyla beklentilerin aksine ortak para euro, dolar karşısında değer kazanmayı sürdürdü. 
     Diğer önemli paralardan Japon Yeni ise faiz artırımı kararından pek fazla etkilenmedi. Uluslararası piyasalarda son işlemlerde dolar, 105.38 yenden satılıyor. 
     İsviçre Frangı karşısında hareketsiz görünen dolar 1.1539'dan işlem görürken, İngiliz Sterlini karşısında geriledi. Sterlin dolar paritesi son işlemlerde yükselişe geçerek 1.9279 seviyesine çıktı. 
     
</TEXT>
</DOC>
