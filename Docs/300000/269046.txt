<DOC>
<DOCNO> 269046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur06.html </URL>
<DATE> 2004/09/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
10 yılda 122 belediye başkanı görevinden uzaklaştırıldı... 
</HEADLINE>
<TEXT>

     İçişleri Bakanı Abdülkadir Aksu, 10 yılda 122 belediye başkanının görevinden uzaklaştırıldığını, halen 137 belediye başkanı hakkında da bakanlık müfettişlerince soruşturma yürütüldüğünü açıkladı. 
     İçişleri Bakanı Aksu, CHP Niğde Milletvekili Orhan Eraslan'ın soru önergesine verdiği yanıtta, 10 yıldan bu yana 7 bin 46 belediye başkanı hakkında soruşturma açıldığını, 1994-1999 yılları arasında 55 belediye başkanının görevinden uzaklaştırıldığını bildirdi. Aksu'nun verdiği bilgiye göre, bunlardan 16'sı soruşturmanın selameti, 39'u da adli makamlarca verilen tutuklama, mahkumiyet kararları ve adli soruşturmalar nedeniyle görevlerinden uzaklaştırıldı. 
     18 Nisan 1999-29 Haziran 2004 yılları arasında görevden uzaklaştırılan belediye başkanı sayısının da 67 olduğunu belirten Aksu, bunlardan 12'sinin idari soruşturmasının selameti, 55'inin de adli makamlarca verilen kararlar ve adli soruşturma nedeniyle görevlerinden uzaklaştırıldığını bildirdi. 
     Aksu, 1999 seçimlerinden sonra müfettiş soruşturmaları sonucunda görevi kötüye kullanma, görevi ihmal, zimmet, evrakta sahtecilik, rüşvet ve kaçak yapılaşmaya göz yummak gibi nedenlerle toplam 13 belediye başkanının görevinden uzaklaştırıldığını bildirdi. Buna göre, 2000 yılında 2, 2001 yılında 7, 2003 yılında 3, 2004 yılında 1 belediye başkanı görevinden uzaklaştırıldı. Bakan Aksu, görevden uzaklaştırılan tüm belediye başkanlarının adli makamlara intikal ettirildiğini de belirtti. 
     137 belediye başkanı hakkında müfettiş soruşturmalarının hala sürdüğünü de kaydeden Aksu, eski ve yeni belediye başkanlarının partilerinin aynı olabildiği gibi farklılıklar da bulunması nedeniyle parti ismi veremediklerini bildirdi. 
     
</TEXT>
</DOC>
