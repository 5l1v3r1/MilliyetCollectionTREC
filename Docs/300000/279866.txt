<DOC>
<DOCNO> 279866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas18.html </URL>
<DATE> 2004/10/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Efsanevi "A Takımı" yeniden toplanıyor... 
</HEADLINE>
<TEXT>

     1980'li yıllarda izleyiciye ekran karşısına çivileyen ''A Takımı'' yeniden toplanıyor. Senaryosunu James Bond filmlerinin yazarı Bruce Feirstein'ın kaleme aldığı film için Hollywood'un ünlü aktörlerine teklif götürülecek. 
     Internetteki ''empire'' ve ''cinescape'' siteleri, A Takımı'nın geri dönüşünü müjdeledi. Habere göre, Pierce Brosnan'ın rol aldığı James Bond filmlerinin senaryolarına imza atan Amerikalı yazar Bruce Feirstein'ın yazacağı senaryoyla A Takımı yeniden canlanacak. 
     Bu kez Vietnam Savaşı gazileri yerine Körfez Savaşı gazilerinin yer alacağı A Takımı, günümüzün politik konularını işleyecek, daha gerçekçi öğeler taşıyacak ve dizi kadar esprili olmayacak. 
     Orijinal serinin yaratıcısı Stephen J.Cannell'ın Spike Seldin ile birlikte yapımcılığını üstleneceği film için ünlü aktörlerden oluşan bir kadro kurulacak. Film, 20th Century Fox şirketi tarafından yaşama geçirilecek. 
     
     MR T'SİZ OLMAZ... 
     A Takımı'nda 1994 yılında hayatını kaybeden ve ''Hannibal'' karakterini canlandıran George Peppard'ın yerine ünlü bir oyuncu aranıyor. 
     A Takımı'nın belkemiği ''Barracus''u canlandıran ünlü Mr.T'ye teklif götüren yapımcı Cannell, oyuncuyla öğle yemeğinde buluştu. Cannell, ''Mr T ile geçen hafta öğle yemeği yedik. Onu bu filmde görmekten mutluluk duyacağız. Ancak kadromuzu henüz belirlemedik'' dedi. 
     Serinin eski oyuncularını filmde görmekten mutluluk duyacağını dile getiren Cannell, projelerini, ''Her zaman dizinin oyuncularını bu filmde görmekten mutluluk duyacağımı söylerim. Ancak, şu belli ki o Baracus'u canlandırmayacak'' diye özetledi. 
     Filmin eskisine göre daha çok aksiyon öğelerini taşıyacağını anlatan Cannell, ''Dizide arabalarla uçurumdan atlayan adamlar daha sonra elini kolunu sallayarak giderdi. Ama filmde bunu yapmayacağız. Aslında daha tehlikeli sahneler yer alacak, ama herşey gerçekçi olacak. Biri arabayla uçarsa ölecek'' sözleriyle filme ilişkin planlarını aktardı. 
     Cannell ile Frank Lupo tarafından 1983'te yaratılan ''A Takımı-A Team'', 1987'ye kadar televizyon ekranlarına konuk olmuş, beyazperde versiyonu da izleyiciyle buluşmuştu. 
     Dört Vietnam gazisinin bir yandan işlemedikleri suçtan dolayı kanundan kaçarken bir yandan da ''iyi insanlara'' içlerine düştüğü sıkıntılardan kurtulmaları için yardım etmesini konu alan seride, George Peppard, Dirk Benedict, Dwight Schultz ve Mr T, dört kafadarı canlandırıyordu. 
     
</TEXT>
</DOC>
