<DOC>
<DOCNO> 262045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko21.html </URL>
<DATE> 2004/08/10/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Unakıtan, tüketici kredileri konusunda bankaları uyardı... 
</HEADLINE>
<TEXT>

     Maliye Bakanı Kemal Unakıtan, ''bankacılık sektörü şunu çok iyi bilsin ki geçmiş dönemlerden muhakkak ders almaları lazım. Devlet olarak biz hiç kimsenin ayak değneği değiliz. Kimsenin de gözünün yaşına bakmayız'' dedi. 
     Bakan Unakıtan, Maliye Bakanlığı'nda düzenlediği basın toplantısında, cari açık konusuna da değindi. Cari açığın takibinin ekonomi yönetimi bakımından çok önemli olduğunu ve bu konunun üzerinde hassasiyetle ve dikkatle durduklarını bildirdi. Bununla birlikte bazı kararlar aldıklarını ifade eden Unakıtan, bu kararların ne olduğu konusunu açıklarken, ''kamu kamuya düşen kararlarını alıyor. Almaya da devam edecektir. Kamu kendine düşen tasarruf tedbirlerini ve gelir artıcı tedbirleri almaya devam ediyor'' diye konuştu. 
     Akaryakıtla ilgili alınan tedbirin bunlardan bir tanesi olduğunu belirten Unakıtan, ayrıca yine tüketim harcamalarındaki gelişmeleri çok dikkatle izlediklerini söyledi. Bu konuda gereken tedbirleri her zaman alabileceklerini ifade eden Unakıtan, şunları kaydetti 
     
     ''HÜKÜMET OLARAK ÇEKİNMEYİZ'' 

     ''Eğer bizi endişeye sürükleyecek ve ileri için almamız gereken herhangi bir tedbir varsa bunu almakta hiçbir zaman hükümet olarak çekinmeyiz. Hükümet olarak takip ettiğimiz ekonomik politika, ekonomik istikrar manasındadır. Ekonomik istikrarı bozucu herhangi bir duruma asla müsaade etmeyiz. Bunun bu şekilde bilinmesinde fayda vardır. Bir şeyin tekrar altını çizmek istiyorum. Bilhassa tüketici kredileriyle ilgili olarak da bankalar üzerine düşeni yapmak mecburiyetindedirler.'' Türkiye'de özel sektörün önemli bir ağırlığa kavuştuğunu ve bundan sonra da kalkınmanın dinamiğini özel sektörün oluşturacağını belirten Unakıtan, bunun önemli dinamiklerinden bir tanesinin de bankacılık sektöründe yapmış oldukları iyileştirme ile aldıkları ve almakta oldukları tedbirler olduğunu söyledi. 
     
     ''KİMSENİN AYAK DEĞNEĞİ DEĞİLİZ'' 

     Unakıtan, ''bankacılık sektörü şunu çok iyi bilsin ki geçmiş dönemlerden muhakkak suretle ders almaları lazım. Devlet olarak biz hiç kimsenin ayak değneği değiliz ve kimsenin de gözünün yaşına bakmayız'' dedi. 
     Bakan Unakıtan, şunları söyledi 
     ''Tüketici kredileri konusunda bankacıların, bankacılık sektörünün çok iyi hesap yapıp ona göre, memleket ekonomisinin önce önceliklerini alarak karar vermeleri, kendi 'şer' çıkarlarının önünde memleketin, ekonomin çıkarlarını düşünmelerinde çok büyük faydalar olduğunu tekrar belirtmek istiyorum. Bu faydaların en büyüğü de kendilerine gelir.'' 

     
</TEXT>
</DOC>
