<DOC>
<DOCNO> 293738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun27.html </URL>
<DATE> 2004/12/01/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
AB üyeleri Türkiye'nin üyeliğine nasıl bakıyor 
</HEADLINE>
<TEXT>

     17 Aralık'a sayılı günler kala AB üyesi ülkeler, Türkiye ile ilgili tavırlarını birer birer ortaya koyuyor. Çeşitli gündemlerle ikili görüşmelerde bulunan devlet başkanlarının konuştuğu ortak konulardan biri de Türkiye'nin üyeliği. Bugün, Almanya, İtalya, İspanya, Belçika, Hollanda ve Danimarka, dün ise Yunanistan, Avusturya ve Fransa Türkiye'nin üyeliği konusundaki rengini belli etti. 
     Türkiye'ye destek verenler 
     
     İspanya ve İtalya 

     İspanya ve İtalya başbakanları, Türkiye'nin Avrupa Birliği üyeliğine tam destek verdi. 
     İki lider, "17 aralıkta, Türkiye'ye, müzakere tarihi dışında, müzakerelerin kesin başlama tarihi de verilmeli" diye konuştu. 
     İspanya'nın Cuenca kentinde düzenlenen İspanya-İtalya Başbakanlar Zirvesi'nde görüşen İspanya Başbakanı Jose Luis Zapatero ile İtalya Başbakanı Silvio Berlusconi'nin öncelikli gündem maddesi, Türkiye'ydi. 
     İki lider, Kopenhag kriterlerinin yerine getirildiğine, 17 aralıkta Türkiye'nin müzakere tarihi alacağına muhakkak gözüyle bakıldığını belirtti. 
     Liderler, müzakerelerin başlaması için de ayrı ve kesin bir tarihin Türkiye'ye verilmesi gerektiğini de vurguladı. 
     Berlusconi de yaptığı açıklama ise, "Türkiye gibi büyük bir ülkeye olumsuz yanıt vermek, Türk toplumunu büyük düş kırıklığına uğratır" dedi. 
     İtalya Başbakanı, İspanya Başbakanı ile Jose Luis Rodriguez Zapatero ile ''Türkiye'nin AB'ye girişini destekleme konusunda mutabık olduklarını'' belirtti. 
     
     Belçika 

     Belçika hükümeti, 17 Aralık'ta yapılacak AB zirvesinde Türkiye'ye müzakere tarihi verilmesinden yana tavır koymayı kararlaştırdı. 
     Belçika federal hükümeti, sosyalist ve liberal ağırlıklı koalisyondan oluşuyor. Brüksel'de, bu sabah toplanan Bakanlar Kurulu, Türkiye konusunu ve zirvede izlenecek tavrı ele aldı. 
     Bakanlar Kurulu, ''Türkiye'nin AB'ye katılım müzakerelerinin 2005 yılı içerisinde başlatılması gerektiği'' yönünde görüş birliğine vardı. Hükümet, bu çerçevede, Türkiye'de reformların devam etmesi gereği üzerinde de durdu. 
     ''Türkiye'nin Kopenhag kriterlerini tamamen yerine getirdiğini'' belirten Belçika hükümeti, müzakerelerin başlamasından yana olan daha önceki tavrını teyit ettiğini açıkladı. 
     Dışişleri Bakanlığı kanalıyla yapılan açıklamaya göre, hükümet, ''müzakerelerin hedefinin tam üyelik olacağını'' belirtiyor ve ''başka bir statü öngörülmesine'' karşı çıkıyor. 
     Açıklamaya göre, Belçika hükümeti, AB Komisyonu'nun önerilerine de destek vererek, Türkiye ile başlatılacak müzakerelerin, demokratik kurallara yönelik ''sürekli ve ağır ihlaller'' halinde askıya alınması, Türk işçilerin serbest dolaşımının kalıcı olarak önlenmesi koşullarını olumlu buluyor. 
     Hükümet, Kıbrıs sorununun çözümünün, ''müzakerelerin başlamasına bir önkoşul olamayacağını, ancak bu sorunun, Türkiye'nin AB'ye katılımından önce çözülmesi gerekeceğini'' kararlaştırdı. 
     Bakanlar Kurulu kararında, Belçika'nın, Türkiye'nin Ermenistan ile sınırlarını açması için Ankara nezdinde girişimlerde bulunacağı da belirtildi. 
     Belçika hükümetinin bu kararlarının, 17 Aralık zirvesinde, Başbakan Guy Verhofstadt tarafından savunulacağı duyuruldu. 
     
     Almanya 

     Berlin'de Belçika Başbakanı Guy Verhofstadt ile görüşen Almanya Başbakanı Gerhard Schröder, Türkiye ile üyelik müzakerelerine başlanması konusunu uzun süre ele aldıklarını belirterek, ''Biliyorsunuz, Türkiye ile AB üyelik müzakerelerine başlanmasını komisyon raporu doğrultusunda destekliyoruz. Müzakereler sadece üyelik konusunda sürdürülmeli. Bunun 17 Aralık'taki zirvede kabul edilmesini sağlamak istiyoruz. Bu konuda görüş birliği içindeyiz'' dedi. 
     Türkiye'ye karşı çıkanlar 
     
     Fransa 

     Fransa'da iktidardaki UMP liderliğine büyük oy çokluğuyla seçilen Maliye ve Ekonomi Bakanı Nicolas Sarkozy, Türkiye'nin AB'ye üye olmasına karşı çıktı. 
     Sarkozy, Türkiye’nin Avrupa ile ortak olmasını, ancak AB’ye üye olmamasını isteğini söyledi. 
     Sarkozy, Türkiye'nin AB üyeliğine karşı çıkarken, Doğu Avrupa için ise farklı bir yaklaşım sergiledi. 
     Doğu Avrupa'daki ülkelere yardım çağrısından bulunan Sarkozy, ''bazen bir risk olarak görülen bu durumu bu kez bir şans olarak görüyorum. Doğu Avrupa'daki kardeşlerimiz ilerleme, büyüme ve refah istiyorlar, onlara yardım etmeliyiz. Bunu yapmak zorundayız ve bu çıkarımıza'' dedi. 
     
     Avusturya 

     Avusturya, 17 aralıkta yapılacak AB zirvesinde Türkiye ile ilgili yayınlanacak belgeye, 'tam üyelik' dışında ihtimallerin de konulmasını istedi. 
     Avusturya Başbakanı Wolfgang Schuessel, "Türkiye ilgili yayınlanacak olan belgeye 'müzakerelerin ucunun açık' ve 'hedefin çok seçenekli olduğu' yönünde bir açıklama konulması gerekir" dedi. 
     Schüssel, AB zirvesinden çıkacak sonuç bildirisinde, Türkiye ile üyelik müzakereleri sürecinin ucunun açık olduğunun en iyi şekilde ifade edilmesini istediklerini kaydetti. 
     Şart öne sürenler 
     
     Hollanda ve Danimarka 

     Hollanda'nın Lahey kentinde, 16-17 Aralık'taki AB zirvesini görüşmek üzere bir araya gelen AB dönem başkanı Hollanda'nın Başbakanı Jan Peter Balkenende ile Danimarka Başbakanı Anders Fogh Rasmussen, Türkiye'nin AB ile üyelik müzakerelerinin, ''Türkiye'nin otomatik olarak üye olacağı anlamına gelmeksizin'' başlaması gerektiğini savundular. 
     Rasmussen, ''Türkiye'deki reform çabalarının kesintiye uğraması durumunda, müzakerelerin askıya alınmasına olanak verecek bir hükmün getirilmesinden yana olduklarını'' belirtti. 
     Her iki başbakan da müzakerelerin en az 10 ila 15 yıl sürebileceğini kaydettiler. 
     
     Yunanistan 

     Yunanistan Dışişleri Bakanlığı Sözcüsü Yorgo Kumuçakos, basına sızan 16-17 Aralık'ta yapılacak AB zirvesi sonuç bildirisi taslağının ''Genel ifadeler içeren bir metin olduğunu, bundan sonra yapılacak özlü müzakereler için zemin oluşturduğunu" söyledi. 
     Sözcü, ''Atina, 17 Aralık'a kadar müzakereyi sürdürecektir. Bu noktada, söz konusu taslağa ilişkin yorum yapmak istemiyorum, çünkü bunun için hem erken hem de yarardan çok zarar getireceği kanısındayım'' dedi. 
     Türkiye'nin 17 Aralık'ta müzakere tarihi alması halinde bunun bir maratonun başlangıç noktasını ifade edeceğini söyleyen Kumuçakos, ''Bu uzun koşuda iki temel gereksinim var. Bunlardan birincisi yetenek ve dayanma gücü, ikincisi ise yarışma kurallarına saygı göstermek. Atina ve Lefkoşa Rum , bu süreçte ciddi ve adil birer hakem olarak hareket edecekler'' diye konuştu. 
     Kumuçakos, Türkiye'nin üyelik müzakerelerine 2005 yılının ilk mi yoksa ikinci yarısında da mı başlayacağı ve başlarsa sonunda kesinlikle üyelik olup olmadığına ilişkin sorulara ise ''Bu noktaların belirsizliğini koruduğu'' yanıtını verdi. 
     

     
</TEXT>
</DOC>
