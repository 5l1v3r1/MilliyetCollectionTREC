<DOC>
<DOCNO> 255714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur11.html </URL>
<DATE> 2004/07/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Milli Eğitim Bakanı Mustafa Bayram'ı aradım ama aracı olmadım 
</HEADLINE>
<TEXT>

     Milli Eğitim Bakanı Hüseyin Çelik, Mustafa Bayram'ın telefonda kendisine oğlunun çeteler tarafından kaçırıldığını ilettiğini, kendisinin de meseleyi Vali'ye ve Emniyet Müdürü'ne aktaracağını söylediğini bildirdi. 
     Çelik, ''olaya müdahil olması için dolaylı yapılan müracaatların hepsini kesin dille reddettiğini'' belirtti. 
     Milli Eğitim Bakanı Çelik, son günlerde basın-yayın organlarında, eski Van milletvekili Mustafa Bayram ve çocukları ile ilgili olaylarda adı geçtiği için açıklama yapma gereği duyduğunu ifade etti. 
     Çelik, yazılı açıklamasında, şunları kaydetti 
     ''7 Temmuz 2004 tarihinde Van'ın Erciş ve Çaldıran ilçelerinde okul temelleri atmış Van'a dönüyorduk. Van Valisi Sayın Hikmet Tan ile aynı araçtaydık. Bana, Mustafa Bayram'ın oğlu Van'ın Edremit İlçesi Belediye Başkanı Hecer Bayram'ın beni ısrarla aradığı bildirildi. Verilen cep telefonunu aradım. Karşıma eski Van milletvekili Mustafa Bayram çıktı. Mustafa Bayram bana oğlunun çeteler tarafından kaçırıldığını, kendilerinden yüklü bir fidye istendiğini söyledi. Ben de geçmiş olsun dedim ve meseleyi yanımdaki Vali'ye ve Emniyet Müdürü'ne aktaracağımı söyledim. O, Emniyet Müdürü'nün olaydan haberi olduğunu söyledi. O zaman gereken yapılır dedim. Sonra Van Emniyet Müdürü Tacettin Kurt'u aradım ve işin aslını ve gelişen olayları kendisinden öğrendim. 
     Söz konusu konuşmalardan sonra müdahil olmam için bana dolaylı olarak yapılan müracaatların hepsini kesin bir dille reddettim. Bugüne kadar bu ve benzeri hiçbir olayda bakan sıfatımla veya milletvekili sıfatımla asla müdahil ve tavassutçu olmadığımı ve olmayacağımı başta değerli Vanlı hemşehrilerim olmak üzere beni yakından tanıyan kamuoyu çok iyi bilmektedir.'' 

     
</TEXT>
</DOC>
