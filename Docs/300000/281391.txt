<DOC>
<DOCNO> 281391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/guncel/agun.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Armutlu kimin eseri 
</HEADLINE>
<TEXT>


Yıllarca kaçak yapılaşmaya göz yumulan Armutlu'da İTÜ, Sanayi Bakanlığı, belediye ve halk karşı karşıya. Tahliye ve yıkım kararı alınan 10 bin konut ile 50 bin kişinin geleceği ise karanlık 

PINAR AKTAŞ, DİNÇER ŞEREF İstanbul 

İstanbul Teknik Üniversitesi'nin İTÜ yıllardır "teknokent" yapmak için mücadele verdiği, ancak kaçak yapılaşmaya teslim olan Küçükarmutlu'nun geleceği Fatih Sultan Mahallesi içinden çıkılmaz bir hal aldı. İTÜ, yargıdan kaçak yapıları tahliye kararları aldırırken, Sanayi ve Ticaret Bakanlığı, Sarıyer'de Küçükarmutlu'nun da dahil olduğu 3 ayrı mahallede yaklaşık 50 bin kişinin oturduğu 10 bin konutu yıkarak bölgeyi "teknokent" alanı ilan etmeyi planlıyor. Yıllardır okul, cami, altyapı ve belediye otobüsü hizmeti alan bölge halkı ise, eylemlerle tepkisini dile getiriyor. Kaçak yapıları yıkamayacağını açıklayan Sarıyer Belediye Başkanı Yusuf Tülün de, "Teknokente hayır" diyor. 
İTÜ'ye 1962'de tahsis edilen, ancak yıllarca gecekondu işgaline uğrayan Küçükarmutlu'da mücadeleyi 1992'de Rektör Prof. Dr. İlhan Kayan başlattı. Üniversite, 90 hektarlık arazisinin bulunduğu mahalledeki konutlarda oturanlara bugüne kadar Sarıyer 1. ve 2. Asliye Hukuk mahkemelerinde yüzlerce dava açtı. 2001'de açılan davalarda, yüzlerce konut için kesinleşmiş tahliye ve yıkım kararı alındı. 

50 bin kişi evsiz kalacak 
İTÜ, yıkım kararlarını uygulamaya hazırlanırken, Sanayi ve Ticaret Bakanlığı da Küçükarmutlu'nun yüzde 90'ını, Baltalimanı Mahallesi'nin yüzde 30'unu, Reşitpaşa Mahallesi'nin yüzde 10'unu kapsayan bir "teknokent" projesi hazırladı. Projeye göre, toplamda 1872 dönüm arazi üzerinde başta İTÜ olmak üzere, İstanbul Büyükşehir Belediyesi İBB , Kızılay Derneği parselleri ile şahıs parselleri bulunuyor. 10 bin konutun daire yıkılması, yaklaşık 50 bin kişinin evsiz kalması anlamına geliyor. 
Bakanlık, henüz plan aşamasındaki projeyi İBB ve Sarıyer Belediyesi'ne göndererek görüş istedi. 

Belediye başkanı karşı 
AKP'li Sarıyer Belediye Başkanı Yusuf Tülün, teknokent planıyla ilgili bakanlığın görüş sorduğunu belirterek, şunları söyledi "Kesinlikle olumsuz yanıt vereceğiz. Bir santimetrekare boş alan yok. Bize sormadan plan yapıyorlar. Tek çare mülkiyet sorununu çözmek. İnsanlara tapularını vermeliyiz. İTÜ yıkım kararlarını uygulayacaksa, buyursun uygulasın." İTÜ Rektör Vekili Prof. Dr. Erkin Nasuf ise, "Kazanılmış davalarımız var. Yasaların yerine getirilmesini bekliyoruz" diye konuştu. 

Panikleyen halk belediyeyi bastı 

Sarıyer'de evlerinin yıkılacağını duyan halk panik içinde. İTÜ tarafından işgal bedelini ödemeleri için tebligat alan bölgedeki binlerce aile, çareyi Sarıyer Belediyesi'ne yürüyüp dilekçe vermekte buldu. Büyükdere'de toplanan 2 bin kişi, Çayırbaşı'ndaki belediye binasına kadar sloganlar atarak yürüdü. "Armutlu bizimdir bizim kalacak", "Başkan uyuma, halkına sahip çık" diye slogan atan eylemciler, itiraz dilekçelerini belediyeye verdiler. Bölge halkı dilekçede yapılması planlanan teknokente itiraz ederek, yetkililere, "Doğabilecek sorunlara karşı büyükşehir ve ilçe belediyemiz bir hazırlık yapmış mıdır Bu kadar nüfusu barındıracak konut yapılmış mıdır " diye sordu. 


</TEXT>
</DOC>
