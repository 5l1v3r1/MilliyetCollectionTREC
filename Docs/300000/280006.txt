<DOC>
<DOCNO> 280006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun25.html </URL>
<DATE> 2004/10/14/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Erdoğan'ın Yunan TV'sine verdiği demecin yankıları... 
</HEADLINE>
<TEXT>

     Yunanistan Dışişleri Bakanlığı sözcüsü Yorgo Kumuçakos, ''Uluslararası toplumun Kıbrıs'ta tanıdığı tek devletin Kıbrıs Rum Cumhuriyeti olduğunu'' söyledi. 
     Kumuçakos, yaptığı basın toplantısında, Başbakan Recep Tayyip Erdoğan'ın dün akşam Yunan devlet televizyonunun 2. kanalı NET'te yayınlanan mülakatında, ''Kıbrıs Cumhuriyeti ifadesini kullanmaması ve yalnızca KKTC'den söz etmesine'' ilişkin soruları yanıtladı. 
     Sözcü, ''Ortada uluslararası bir gerçek var. Ada'da uluslararası toplum tarafından tanınan tek devlet Kıbrıs Rum Cumhuriyeti'dir. Bu gerçek, Kıbrıs Rum Cumhuriyeti'nin AB üyesi olması, AB'nin Türkiye'den aralarında Kıbrıs'ın da Rum kesimi bulunduğu 10 yeni üyeyle gümrük birliğine gitmesini istemesinde, ki Ankara bu alanda adım atmıştır ve Komisyon raporunda, Türkiye'nin üyelik sürecini izleyecek hükümetlerarası konferansa tüm üye ülkelerin katılacağını belirtmesiyle ortaya net bir biçimde konulmuştur'' dedi. 
     Gazetecilerin, Başbakan Erdoğan'ın mülakatında değindiği silahlanma harcamalarının karşılıklı olarak azaltılmasına ilişkin sorularını da yanıtlayan Kumuçakos, Erdoğan'ın sözlerinin iki ülke arasında bu konuda bir görüşme sürecinin geliştiğini açıkça ortaya koyduğunu söyledi. 
     Bu sürecin iki ülkenin hükümetleri ve halklarının desteğiyle yürütüldüğünü kaydeden Kumuçakos, ''Zaten üzerinde görüş birliği olmayan bir görüşme sürdürülemez'' dedi. Bu arada, Yunanistan Hükümet Sözcüsü Teodoros Rusopulos yaptığı basın toplantısında, gazetecilerin aynı konuda yönelttikleri sorulara, ''Sayın Erdoğan, bu konuda, karşılıklı olarak silahlanma harcamalarının azaltılmasının iki ülkenin de çıkarına olduğunu söyledi. Bu yanıt, hükümetin bu güne kadar bu konuda söylediklerini teyit ediyor'' yanıtını verdi. 
     Başbakan Kostas Karamanlis, Eylül ayı başında yaptığı bir açıklamada, Türkiye ile Yunanistan arasında karşılıklı olarak silahlanma harcamalarının azaltılmasını öngören sözlü bir mutabakat bulunduğunu söylemişti. 
     
</TEXT>
</DOC>
