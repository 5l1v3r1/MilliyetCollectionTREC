<DOC>
<DOCNO> 299900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy13.html </URL>
<DATE> 2004/12/22/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Erdoğan ile Suriye aşbakanı biraraya geldi... 
</HEADLINE>
<TEXT>

     Başbakan Recep Tayyip Erdoğan, Suriye Başbakanı Muhammed Naci Otri ile biraraya geldi. 
     Başbakan Erdoğan, Başbakanlık Binası'nda Otri ile baş başa görüştü. Basına kapalı gerçekleşen görüşme, yaklaşık yarım saat sürdü. 
     Erdoğan ile Otri'nin baş başa görüşmesinin ardından, heyetler arası görüşmeye geçildi. 
     Bu görüşmeye, Devlet bakanları Mehmet Aydın, Kürşad Tüzmen, Enerji ve Tabii Kaynaklar Bakanı Hilmi Güler, Sakarya Milletvekili ve AK Parti Dış ilişkilerden Sorumlu Genel Başkan Yardımcısı Şaban Dişli, Adana Milletvekili ve Başbakan Erdoğan'ın Siyasi Danışmanı Ömer Çelik, İstanbul Milletvekili ve Başbakan'ın Dış ilişkiler Danışmanı Egemen Bağış, Başbakan'ın Dışişleri Başdanışmanı Rafet Akgünay, Türkiye'nin Şam Büyükelçisi Halit Çevik, Büyükelçi Ender Arat, Başbakan Erdoğan'ın Baş müşavirleri Ahmet Davutoğlu ve Nabi Avcı da katıldı. 
     Başbakan Erdoğan, heyetler arası görüşmede yaptığı konuşmada, iki ülke arasındaki üst düzey görüşmelerle Suriye Cumhurbaşkanı Beşar Esad'ın Türkiye'ye gerçekleştirdiği ziyaretin, iki ülkenin mevcut tarihi, kültürel, dini bağlarla komşuluğunu arzulanan yere doğru tırmandırdığını söyledi. 
     Türkiye ve Suriye arasındaki Ticaret Anlaşması'nı bugün Serbest Ticaret Anlaşması olarak imzalayacaklarını dile getiren Erdoğan, ''Suriye ile AB arasında ortaklık anlaşmasına yönelik protokolün imzalanması da memnuniyet vericidir'' dedi. Erdoğan, bu anlaşmanın imzalanmasının, iki ülkenin ekonomik ilişkilerinin gelişmesine katkıda bulunacağını belirtti. 
     
     OTRİ ''IRAK'IN İŞGALİ İSTİKRAR GETİRMEDİ'' 
     Suriye Başbakanı Otri de Türkiye ve Suriye'nin ilişkilerinin güçlenmesinin kendilerini memnun ettiğini dile getirdi. 
     Bölgede yaşanan istikrarsızlık ve gerginliğin sadece Türkiye ve Suriye'ye değil, bütün dünyaya tedirginlik verdiğini söyleyen Otri, iki ülkenin geliştirdiği ilişkilerin bölgenin güvenliği ve istikrarı için büyük önem taşıdığını vurguladı. 
     Bölgede tek istediklerinin, barış ve güvenlik olduğunu belirten Otri, ancak İsrail'in bazı güçlerden aldığı sonsuz desteğe güvenerek adil ve kapsamlı barışın gerçekleşmesini engellediğini ifade etti. 
     Otri, şöyle konuştu 
     ''Irak'ın işgali hiç kimseye istikrar ve güvenlik getirmedi. Ne daha güvenli dünyayı yarattı, ne de söz edilen özgürlük ve demokrasiyi yaydı. Irak halkının yaşadığı bu kargaşa ve güvensizlikten kurtulmasının tek yolu var. Bu da, Irak halkının bütün katmanlarına kendi özgürlüğünü ve fırsatını vermektir. Özgür ve bütünleşmiş bir Irak için de, kendi siyasal geleceğini belirtme hakkına sahip olmalıdır. Ayrıca BM Güvenlik Konseyi'nin 1546 nolu kararına uyarak yabancı güçlerin çekilmesidir. 
     Filistin'de ve Irak'ta yaşanan olaylar bizi, uluslararası kamuoyu ve dünya özgürlükçülerine, 'bu iki halkın yanında olmalı, sokakları ve şehirleri kutsal ve ibadet yerleri bile boğan katliamı, bütün uluslararası yasalara ve dinlere aykırı eylemlere hayır' çağrısında bulunmaya itmektedir.'' Otri, Türkiye ile anlaşmaların imzalanmasıyla tarım, kültür ulaşım, enerji, enformasyon, sağlık, turizm, iskan-bayındırlık ve sulama alanlarındaki işbirliği sürecini geliştirme kararı aldıklarını belirterek, Türk şirketlerini, Suriye'nin değişik alanlarda yaşadığı kalkınma sürecine davet etti. 
     Başbakan Erdoğan ve Otri, heyetler arası görüşmenin ardından, ortak basın açıklaması yapacak ve iki ülke arasında ''Serbest Ticaret Anlaşması''nı imzalayacaklar. 
     
</TEXT>
</DOC>
