<DOC>
<DOCNO> 251552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/siyaset/axsiy01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Suriye-İran'a Sezer kalkanı 
</HEADLINE>
<TEXT>


ABD Başkanı Bush'un, "İran'ın nükleer tehdidinden rahatsız değil misiniz" sorusuna "İran komşumuz" yanıtını veren Sezer, Suriye yönetimine reformlar için süre tanınmasını istedi 

Utku Çakırözer İstanbul 


ABD Başkanı George W. Bush, Cumhurbaşkanı Ahmet Necdet Sezer'e, "Siz İran'ın nükleer tehdidinden endişe duymuyor musunuz " sorusunu yöneltti. Çankaya Köşkü'nde önceki gün gerçekleşen görüşmede Sezer, Irak'ın toprak bütünlüğünün korunması, Kıbrıs Türkleri üzerindeki izolasyonun kaldırılması ve Kuzey Irak'taki PKK varlığının tasfiyesi konularını gündeme getirirken, Bush'un öncelikleri arasında Heybeliada Ruhban Okulu'nun açılması ile ABD'nin sorunlu ülkeler olarak gördüğü İran ve Suriye konuları yer aldı. 
Bush, yemekte, "Nükleer programlarından büyük endişe duyuyoruz. Sizin bu konuda endişeniz yok mu " sorusuyla konuyu İran'a getirdi. 
Bush'un İran konusunu gündeme getirmesine hazırlıklı olan Sezer, Türkiye ile İran'ın komşu olduğuna dikkat çekerek, "İyi ilişkilerimiz var. Bu ilişkimiz çerçevesinde dünyaya açık olmaları telkininde bulunuyoruz. Nükleer programları konusunda da Uluslararası Atom Enerjisi Kurumu'yla tam işbirliği içinde olmalarının yararlı olacağını da her görüşmemizde iletiyoruz" dedi. 

Esad'a zaman tanıyın 
Bush'un İran'dan sonra ABD'nin teröre destek vermekle suçlayarak ekonomik yaptırım uyguladığı Şam yönetimini gündeme getirmesi üzerine Sezer, Suriye lideri Başar Esad'ın ülkesinde yürüttüğü reform çabalarına dikkat çekerek "Esad'a zaman tanıyın" mesajını verdi. Türk tarafının hassas olduğu Irak'ın toprak bütünlüğü konusunda Bush'u uyaran Sezer'in, ABD liderine bir yıl önce başkanlık uçağı "Air Force One"dan yaptığı telefon görüşmesinde verdiği sözü anımsatması dikkat çekti. Bingöl'de yaşanan deprem felaketinden sonra Bush'un, Teksas'tan Washington'a giderken Air Force One'dan kendisini arayarak geçmiş olsun dileklerini ilettiğini kaydeden Sezer, "Bu konuşmamızda Irak'ın toprak bütünlüğü ve siyasi birliğinin mutlaka korunacağını söylemiştiniz. Ben de onları not etmiştim. H l sizin o günkü sözlerinize güvenimin sürdüğünü bilmenizi isterim" dedi. 
Sezer'in Türkiye'nin Kuzey Irak'taki PKK varlığına ilişkin kaygılarını dile getirmesi üzerine Bush, "Şimdi hem terörle mücadele diyorsunuz hem de terör örgütüne bir şey yapmıyorsunuz, diyebilirsiniz. Haklısınız, ama emin olun ki bu örgütün tasfiyesi için işbirliği yapacağız. Yönetimi Iraklılar'a devretsek de askeri mevcudiyetimiz orada olacak ve sözümüzü tutacağız" diye konuştu. 

Bush'a Ruhban Okulu uyarısı 

GÖRÜŞMEDE, Heybeliada Ruhban Okulu'nun açılması konusunda hükümetin bulduğu "Milli Eğitim Bakanlığı denetiminde, vakfa bağlı bir meslek yüksekokulu olarak faaliyete yeniden başlatma" formülüne Sezer'in sıcak bakmadığı da ortaya çıktı. Bush'un "İstanbul'daki azınlık temsilcileriyle görüşeceğim. Onlara Ruhban Okulu konusunda ne demem uygun olur " sorusuna, Sezer'in okulun açılması konusunda anayasal engel bulunduğu yanıtını verdiği öğrenildi. Anayasa'ya göre Ruhban Okulu'nun YÖK'e bağlanmadan açılmasının mümkün olmadığını kaydeden Sezer, bu formüle de Fener Rum Patrikhanesi'nin karşı çıktığını söyledi. Sezer'in bu sözleri üzerine "Ben bir de Patrik ile görüşeyim" yanıtını veren Bush'un akşam saatlerinde görüştüğü Fener Rum Patriği Bartholemeos'a "Ankara'dan olumlu sinyal aldım" demesi, Başbakan Erdoğan ile görüşmesinde Sezer'den farklı bir mesaj aldığı yorumlarına neden oldu. 


</TEXT>
</DOC>
