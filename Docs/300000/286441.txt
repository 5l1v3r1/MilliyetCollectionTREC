<DOC>
<DOCNO> 286441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonspo29.html </URL>
<DATE> 2004/11/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İstanbul'a yeni futbol sahası... 
</HEADLINE>
<TEXT>

     İstanbul Gençlik ve Spor İl Müdürlüğü'nün yaptırdığı Marmara Üniversitesi Beden Eğitimi ve Spor Yüksekokulu sentetik çim yüzeyli futbol sahası, Devlet Bakanı ve Başbakan Yardımcısı Mehmet Ali Şahin'in de katıldığı törenle açıldı. 
     Okulun Anadolu Hisarı'ndaki yerleşkesinde yer alan sahanın açılış töreninde Bakan Şahin'in yanı sıra İstanbul Valisi Muammer Güler, Büyükşehir Belediye Başkanı Kadir Topbaş, Gençlik ve Spor Genel Müdürü Mehmet Atalay ile Gençlik ve Spor İl Müdürü Tamer Taşpınar bulundu. 
     Yapımı 120 günde tamamlanan 69x121 metre ölçülerindeki uluslararası standartlara uygun saha, 355 milyar liraya mal oldu. 
     Devlet Bakanı ve Başbakan Yardımcısı Şahin de konuşmasında, Gençlik ve Spor Genel Müdürlüğü'nün taşra teşkilatlarının mahalli yönetimlere bırakılması konusundaki düşüncelerinde ne kadar haklı olduklarını bir kez daha gördüğünü belirtti. Şahin, şöyle konuştu 
     ''Gençlik ve Spor Genel Müdürlüğü'nün taşra teşkilatlarının mahalli yönetimlere bırakılmasını öngörmüştük. Çünkü her şeyi Ankara'dan yönetmenin, Türkiye'nin en ücra beldesinde veya ilçesindeki spor tesisi eksikliğini Ankara'dan tam anlamıyla bilemeyeceğimizi, bunu ancak yerel yönetimlerin daha iyi bilebileceğini, hangi mahalleye spor tesis lazım, bunu yerinden yönetim organlarının daha iyi bilebileceğini düşünmüştük. Bu düşüncemizde ne kadar haklı olduğumuzu burada bizzat yaşıyorum. Valimiz ve Belediye Başkanımız bir yerel yöneticidir. Spora katkı için imkanlarını nasıl seferber ettiklerini gördüm. Bu karşılıklı işbirliği ve anlayış inşallah güçlenerek devam edecek. Türk gençleri gerek dünyada, gerek olimpiyatlarda çok daha önemli başarılara imza atacaklardır. Bunun başka alternatifi ve başka çıkar yolu yoktur.'' 
     
     ''MUTLAKA YEREL YÖNETİMLERİ DEVREYE SOKMALIYIZ'' 
     Gençlik ve Spor Genel Müdürlüğü'nün 2005 yılı bütçesinin 72 trilyon lira olarak belirlendiğini belirten Şahin, ülkenin her ilinde çok sayıda tamamlanmamış tesis bulunduğunu, bu bütçeyle de bu tesisleri tamamlamanın mümkün olmadığını kaydederek, şunları söyledi 
     ''Mutlaka yerel yönetimleri devreye sokmamız gerekir. Onların güçlerini de tesislerin bitmesi için seferber etmemiz gerekir. Bir de gerçekten spora destek verme gayreti içinde olan işadamlarımızı sponsorluk yasasıyla takviye ederek devreye sokmamız gerekir.'' 
     
     BEDEN EĞİTİMİ ÖĞRETMENLERİ 
     Okulları birer spor kulübü haline getirmek durumunda olduklarını anlatan Şahin, ilköğretim okulları ve liselere beden eğitimi öğretmenleri atamaları gerektiğini söyledi. Şahin, şöyle devam etti 
     ''Bir tek beden eğitimi öğretmeniyle olmaz bu iş. Çünkü artık spor branşlaştı. 28 olimpik branş var, biz sadece 10'unda barajı aşabiliyoruz. 18'i ne olacak, nasıl yakalayacağız. Tabii ki kendini iyi yetiştirmiş spor adamlarıyla, öğretmen ve antrenörlerimizle, teknik kadrolarımızla bunu yapacağız. Ben bunu söylerken hemen şu soru akıllara gelebilir, yıldan yıla Milli Eğitim Bakanlığı'na verdiğimiz açıktan atama kadroları mahdut. Geçtiğimiz yıl 18 bin öğretmen ataması için izin verebildik. Bu sene bu 20 bin civarında olacak. Kuşkusuz bu gençlerimizin Türk sporuna fiilen sokulması bu açıktan atama izinleriyle sınırlı tutulmamalıdır. Bu gençlerimizin sözleşmeli de olsa, kadro karşılığı olur, olmaz mutlaka ilköğretim okulları ve liselerimizde ve mutlaka spor salonu açmak mecburiyetinde olan özel sektörümüzde ciddi şekilde değerlendirilmesiyle ilgili bir plan ve program ortaya koymak zorundayız.'' Vali Güler ve Belediye Başkanı Topbaş da konuşmalarında, İstanbul'a yapmayı düşündükleri spor tesisi projeleriyle ilgili bilgiler verdiler. 
     Açılışı yapılan sahaya ışıklandırma sistemi taahhüdünde bulunan Güler, yer gösterilmesi durumunda Beykoz İlçesi'ne yüzme havuzu yapmayı düşündüklerini kaydetti. 
     İstanbul'un her ilçesine bir sentetik çim yüzeyli futbol sahası yapmak için proje hazırladıklarını belirten Belediye Başkanı Topbaş da Gençlik ve Spor İl Müdürlüğü'yle birlikte okullara her branşta spor kulübü kurma çalışmalarının sürdüğünü anlattı. 
     
     BAKAN ŞAHİN'DEN BEŞİKTAŞ'A ÖVGÜ 
     Açılış töreninin ardından sahayı gezen Devlet Bakanı ve Başbakan Yardımcısı Şahin, bir yüksekokul öğrencisinin koruduğu kaleye 2 kez şut çekti, ancak gol atamadı. 
     Şahin, topa vurmadan önce, UEFA Kupası'nda Athletic Bilbao'yu 3-1 yenen Beşiktaş'ın aldığı sonucun herkesin göğsünü kabarttığını belirterek, ''Bunun her kulübe emsal teşkil etmesini arzu ediyorum'' dedi. 
     
</TEXT>
</DOC>
