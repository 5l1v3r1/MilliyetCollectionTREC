<DOC>
<DOCNO> 252799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/yasam/axyas01.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Holigan kız' tarihe geçti 
</HEADLINE>
<TEXT>


Polise taşla saldırdığı için 8 ay ıslahevinde kalacak ve 6 yıl boyunca futbol maçına gidemeyecek olan 14'lük Felicity, İngiltere'nin 'en küçük holigan'ı oldu 

NEVSAL ELEVLİ Londra 

14 yaşındaki İngiliz kız Felicity Thorpe, gözetim altında tutulma cezasına çarptırılan en küçük holigan olarak İngiltere adli kayıtlarına geçti. 
CCTV'nin çektiği görüntülerde polise 20'den fazla taşlı saldırı düzenlediği görülen Thorpe, önceki gün çıkarıldığı mahkemede, 8 ay süreyle ıslahanede kalma ve 6 yıl boyunca da futbol maçlarından men edilme cezasına çarptırıldı. CCTV görüntülerinde, Portsmouth taraftarı olan Felicity Thorpe'un geçen mart ayındaki birinci lig karşılaşmalarından Southhampton maçı sonrasında yaptığı taşkınlıklar yer alıyor. 
Maçı kazanmalarına rağmen rakip takımın taraftarları üzerine yürüyen bir grup Portsmouthlu holigan arasında görülen Thorpe, iki taraftar grubunun arasına giren atlı polise defalarca taş atarken görülüyor. Yanında 10 yaşındaki erkek bir holiganla polise saldıran Thorpe, erkek holiganlardan çok daha fazla taş fırlatıyor ve arada sırada görüntüden çıkarak taş toplamaya gidiyor. 

'Kızım katil değil' 
Duruşmada suçunu kabul eden Felicity, "Yaptıklarım için özür dilerim" dedi. İfade verirken zaman zaman tırnaklarını yiyen küçük holiganın gazetecilere konuşan annesi Annie 50 ise "Bazen kontrolden çıkıyor ama kızım bir canavar, bir katil değil" dedi. 
İngiltere'de kayıtlara geçen 2.300 holigandan yalnızca 5'inin kadın olduğu belirtiliyor. 





</TEXT>
</DOC>
