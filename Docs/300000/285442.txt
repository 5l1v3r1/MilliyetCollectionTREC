<DOC>
<DOCNO> 285442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy12.html </URL>
<DATE> 2004/11/02/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
CHP'den Arınç'a Lüzumsuz gerginlik yaratma 
</HEADLINE>
<TEXT>

     CHP'nin TBMM Başkanlık Divanı üyeleri, TBMM Başkanı Bülent Arınç'ın kampüs içindeki Tabur Komutanlığının kaldırılacağına ilişkin açıklamalarına karşı çıkarak, "Bunlar kendi kafasının arkasındaki düşüncelerdir, biz alet olmayacağız" açıklamasını yaptı. TBMM İdare Amiri Erdoğan Yetenç, Arınç'ı "lüzumsuz gerginlik" yaratmamaya çağırdı. 
     Yetenç ile TBMM Başkanlık Divanının CHP'li Üyeleri Türkan Miçoğulları ve Ahmet Küçük ortak basın toplantısı düzenledi. Arınç'ın dün düzenlediği basın toplantısında neler açıklayacağını düne kadar kendilerinin bilmediğini, konunun açıklanmaması nedeniyle de toplantıya katılmadıklarını belirten Yetenç, "Sayın Başkanın bundan sonra da bizleri bilgilendirmeden, oldu-bitti davetlerine aynı tavrımızı devam ettirerek, katılmayacağımızı bildiririz" dedi. 
     
     "ARINÇ'IN DÜŞÜNCELERİNE ALET OLMAYACAĞIZ" 
     Yetenç, gazetecilerin sorduğu sorulara Arınç'ın verdiği yanıtların "Tamamen kendi kafasının arkasındaki düşünceler" olduğunu vurgularken, "Biz Başkanlık Divanının CHP'li üyeleri olarak Arınç'ın bu düşüncelerine alet olmayacağız. 
     Çünkü bizler Türkiye'nin önemli bir AB virajından geçtiğimiz bu günlerde lüzumsuz gerginliklerden anlamsız tartışmalardan yana değiliz" diye konuştu. 
     Yetenç sözlerini şöyle sürdürdü 
     "TBMM Başkanı ülkenin birlik ve bütünlüğünü Cumhurbaşkanı'nın Vekili olarak tarafsızlık anlayışı çerçevesinde korumakla yükümlüdür. TBMM Başkanı ülkede ayrılıkları değil, birlik ve bütünlüğü sağlayacak tarafsızlık içinde olmalıdır. TBMM Başkanı tarafsızlığını tartıştıracak hiçbir açıklama ve davranışın içine girmemelidir. Böyle bir davranış sergilediği takdirde o makam tartışılır hale gelir." 
     
</TEXT>
</DOC>
