<DOC>
<DOCNO> 284511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/dunya/axdun01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, kararsızları kapıyor 
</HEADLINE>
<TEXT>


ABD Başkanı, seçimlerde sonucu belirleyecek kararsız eyaletlerde Demokrat rakibi Kerry'nin önüne geçti 

SEMA EMİROĞLU New York 


ABD'de gelecek hafta yapılacak başkanlık seçimleri öncesinde yapılan anketler, Cumhuriyetçi aday Başkan George W. Bush'un seçimin sonucunu belirleyecek kararsız eyaletlerde, rakibi Demokrat Senatör John F. Kerry'nin önüne geçtiğini gösterdi. 
Reuters haber ajansı ve Zogby araştırma şirketinin ortak anketine göre, Bush kararsız eyaletlerden Florida, Michigan, Minnesota, New Mexico ve Nevada'da az farkla ilk sıraya yerleşirken, Kerry ise Colorado, Iowa, Ohio ve Wisconsin'de öne geçti. Uzmanlar, 2000 seçimlerinde Florida'da yaşanan çekişmenin, bu kez halen kararsız durumda bulunan Pennsylvania eyaletinde yaşanacağını tahmin ediyor. Son ankette, Bush'un oyların yüzde 48'ini, Kerry'nin ise yüzde 46'sını garantilediği kaydediliyor. 

Kerry'nin kabinesi hazır 
Bu arada John Kerry, seçimleri kazanması halinde Senato Dış İlişkiler Komitesi'nin etkili üyesi Joe Biden'dan dışişleri bakanı olmasını istiyor. The Times gazetesinin haberine göre, Biden'in tercih edilmesi, şu anda Kerry'nin dış politika danışmanlığını yürüten eski Büyükelçi Richard Holbrooke için büyük bir düş kırıklığı yaratacak. 


</TEXT>
</DOC>
