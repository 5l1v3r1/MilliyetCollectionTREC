<DOC>
<DOCNO> 288566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/soneko04.html </URL>
<DATE> 2004/11/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Özel okul, icra kanalıyla satışa çıkarıldı... 
</HEADLINE>
<TEXT>

     Antalya'daki Özel Akdeniz Koleji, alacak-verecek meselesi nedeniyle 9 trilyon 812 milyar liraya, icra kanalıyla satışa çıkarıldı. 
     Toplam 3 bin 980 metrekare alana kurulu Akdeniz Koleji, Adem Tolunay'ın alacağına karşılık okul sahibi Abdülkadir Özkan hakkında açtırdığı icra davası sonucu Antalya 5. İcra Müdürlüğü'nce, bahçesindeki 9 akasya, 22 kavak, 2 manolya, 5 aylantus, 4 benjamin, 2 oya, 6 narenciye, 3 çam, 1 hurma, 2 nar ağacı ve fidanları, çocuk bahçesindeki oyuncaklar, öğrencilerin çeşitli etkinliklerde giydikleri halkoyunları giysileri de dahil olmak üzere toplam 9 trilyon 812 milyar 675 milyon 478 bin 978 liraya satışa çıkarıldı. 
     Avukat Bahadır Kalaycı, Antalya'da yaptırdığı bir çok okul ile milli eğitime katkı sağlayan Adem Tolunay'ın alacağına karşılık okulun, Antalya 5. İcra Müdürlüğü'nce satışa çıkarıldığını bildirdi. Kalaycı, okulun satışının gerçekleşmesi halinde, hiçbir şekilde eğitim ve öğretimde aksaklığa yol açılmayacağını, öğrencilerin ve velilerin mağdur edilmeyeceğini söyledi. 
     Adem Tolunay da, okulun satışının gerçekleşmesi halinde bu okulu Milli Eğitim Bakanlığı'na devredeceklerini bildirdi. 
     Akdeniz Koleji Genel Müdürü Ramazan Dursun ise, okulun 22 Haziran 2002 tarihinde eski sahibi Mahmut Celal Ünal'dan alacağı bulunan Abdülkadir Özkan tarafından, alacaklarına karşılık alındığını belirtti. Dursun, okulun başka alacaklıları tarafından 2-3 kez icra kanalıyla satışa çıkarıldığını, ancak satılamadığını da sözlerine ekledi. 
     Okulun eski sahibi Mahmut Celal Ünal, çok hataları olduğunu belirterek, çalışanların maaşını ödemek için yüksek faizli borçlar aldığını ancak bunu ödeyemediği için de bu sıkıntıların yaşandığını söyledi. Ünal, 35 yıldır Antalya'da eğitim camiasına hizmetler verdiğini ancak şu anda bir evinin dahi bulunmadığını kaydetti. 
     
     OKULUN SATIŞ HİKAYESİ 

     Antalya'da 11 yıl önce eğitim ve öğretime başlayan Akdeniz Koleji'nin Sahibi Mahmut Celal Ünal, 2001 yılındaki ekonomik kriz nedeniyle sıkıntıya düştü. Daha sonra alacaklarına karşılık okulu Abdülkadir Özcan aldı. 
     Antalya Ticaret ve Sanayi Odası kayıtlarına göre 1 trilyon lira sermayesi olan Özel Abdülkadir Özkan İlköğretim Okulu, Lise ve Fen Lisesi Eğitim İşletmeciliği AŞ'nin 1 milyon hissesi bulunuyor. 

     
</TEXT>
</DOC>
