<DOC>
<DOCNO> 255778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/guncel/gun08.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Görüştüm ama müdahil olmadım' 
</HEADLINE>
<TEXT>


ANKARA Milliyet 

Milli Eğitim Bakanı Hüseyin Çelik, eski Van Milletvekili Mustafa Bayram'la sadece telefonda görüştüğünü belirterek, "Olaya müdahil olmam için bana dolaylı olarak yapılan müracaatların hepsini kesin dille reddettim" dedi. Emniyet baskınının yaşandığı Erciş ve Çaldıran'da okul temelleri attıktan sonra Van'a doğru yola çıktığını anlatan Çelik, şunları kaydetti 
"Bayram'ın oğlu, Van'ın Edremit Belediye Başkanı Hecer Bayram'ın beni ısrarla aradığı bildirildi. Verilen cep telefonunu aradım. Karşıma Mustafa Bayram çıktı. Oğlunun çeteler tarafından kaçırıldığını, yüklü bir fidye istendiğini söyledi. 'Geçmiş olsun' diyerek, konuyu yanımdaki vali ve emniyet müdürüne aktaracağımı söyledim. Emniyet müdürünün haberi olduğunu söyledi. 'O zaman gereken yapılır' dedim." 
Ardından Van Emniyet Müdürü Tacettin Kurt'u arayarak konunun aslını öğrendiğini söyleyen Çelik, "Söz konusu konuşmalardan sonra müdahil olmam için dolaylı yapılan müracaatların hepsini kesin bir dille reddettim" dedi. 


</TEXT>
</DOC>
