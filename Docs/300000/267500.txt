<DOC>
<DOCNO> 267500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yasam/yas06.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı trafik konisi 
</HEADLINE>
<TEXT>


ŞÜKRAN ÖZÇAKMAK İstanbul 

Günlerden cuma, saat 13.00 dolayları. Haliç Köprüsü üzerinde 80 - 90 kilometre hızla giden otomobil sürücüleri, birden karşılarına çıkan genç adamın el - kol hareketleriyle direksiyonları sağa, sola kırıyorlar. O gencin adı İbrahim Gümüş ve henüz 18 yaşında. Ayağında terlik, üzerinde "Karayolları" yazılı sarı bir yelek. Yolda bu tür çalışmalar öncesi koniler koyarak güvenlik şeridi oluşturması gereken Karayolları, İbrahim Gümüş'ü koymuş, 'canlı koni' olarak. Karayolları çalışanları bu uygulamayla hem kendi koydukları kurallara uymuyor hem de trafiktekilerin hayatını tehlikeye atıyor. Bu tehlikeli uygulamayı görünce durup ne yaptıklarını soruyoruz. Vinçteki iki görevli, lambaları değiştirdiklerini anlatıyor. 'Canlı trafik konisi' İbrahim'i görüntülediğimizde ise bize kızıyorlar. "Vatandaşsan çek ama haber yapma. Lambaları da çekin, bak vincin üzerindeki lambalar yanıyor" diyor. Bu arada sıkı sıkı tembihliyorlar İbrahim Gümüş'e, "Konuşursan kovulursun" diye. Adını söylemekle yetinen İbrahim bin pişman susuyor. 



</TEXT>
</DOC>
