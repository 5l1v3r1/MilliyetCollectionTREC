<DOC>
<DOCNO> 299295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur60.html </URL>
<DATE> 2004/12/20/ </DATE>
<TIME> 22.16 </TIME>
<AUTHOR>  </AUTHOR>
<HEADLINE>
Bütçe görüşmeleri... RTÜK bütçesi kabul edildi... 
</HEADLINE>
<TEXT>

     TBMM Genel Kurulu'nda, Cumhurbaşkanlığı, TBMM Başkanlığı, Anayasa Mahkemesi, Sayıştay ve RTÜK'ün 2005 yılı bütçeleri kabul edildi. 
     Devlet Bakanı Beşir Atalay, Cumhurbaşkanı'na af yetkisinin, sürekli hastalık, sakatlık ve kocama nedeniyle sınırlı olarak tanındığını belirtti. Atalay, hükümlünün ceza yargılaması sonunda özgürlüğü bağlayıcı cezasının Cumhurbaşkanı tarafından hafifletilmesi veya kaldırılmasının cezayı gerektiren suçun niteliklerine değil, hükümlünün sağlık durumuna bağlı tutulduğunu söyledi. 
     Hükümlülerin hastalık, sakatlık veya kocama durumunun önce yetkili sağlık kuruluşu raporuyla saptandığını, daha sonra konuyla ilgili olarak Adli Tıp Kurulu'nun görüşünün alındığını anlatan Atalay, ''Sayın Cumhurbaşkanımız bu aşamaların bitirildiğini Adalet Bakanlığı'nca belirlenip, konunun bir yazıyla Cumhurbaşkanlığı'na iletilmesinden sonra suçun niteliğinde bir ayrım yapmadan Adli Tıp Kurulu kararına dayanarak hükümlünün sağlık durumunu ve Anayasa koyucunun amacını gözeterek cezanın hafifletilmesi ya da kaldırılması yetkisini kullanmaktadır'' dedi. 
     
     MUSAHİBAN DAİRESİ 
     TBMM Başkanvekili İsmail Alptekin de milletvekillerinin sorularını yanıtlarken, siyasi etik konusunun sadece iktidarın gerçekleştireceği bir konu olmadığını belirterek, iktidar ve muhalefetin ortak katılımıyla hayata geçirilmesini istediklerini, TBMM Başkanlığı olarak buna öncülük yapmaya hazır olduklarını söyledi. 
     Dolmabahçe Musahiban Dairesi'nin Başbakan'ın kullanımına verilmesiyle ilgili soruyu da yanıtlayan Alptekin, Başbakan'ın İstanbul'da çalışma mekanına ihtiyacı olduğunu ifade etti. Alptekin, ''Bu tahsis Başbakan'ın şahsına değil, başbakan, yardımcıları ve konuklarının çalışması içindir. Burası daha önce Kaymakamlık tarafından kullanılan bir bina. İlçe Kaymakamlığı için kullanılan bir yerin Başbakan'ın hizmetine için kullanılmasında sakınca görmüyoruz'' dedi. 
     Bütçelerin kabulünün ardından birleşimi yöneten Başkanvekili Nevzat Pakdil, Genel Kurul'u yarın saat 11.00'de toplanmak üzere kapattı. 
     
</TEXT>
</DOC>
