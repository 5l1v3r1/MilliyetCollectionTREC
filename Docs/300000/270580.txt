<DOC>
<DOCNO> 270580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/spo03.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanları kesmedi 
</HEADLINE>
<TEXT>


Galatasaray'da eski borçlarla ilgili suçlanan Faruk Süren ve Mehmet Cansun, Divan Kurulu'nda yapılan konuşmalarla tatmin olmadı. İkili, Özhan Canaydın'ın kamuoyuna net bir açıklama yapmasını istiyor 

HALİL ÖZER 


Yeterli bulmadılar 
GALATASARAY'DA eski başkanlar Faruk Süren ve Mehmet Cansun, eski borçlarla ilgili Divan Kurulu'nda yapılan açıklamalara rağmen, iddiaların peşini bırakmamakta kararlı gözüküyor. Başkan Özhan Canaydın'ın yaptığı konuşmada olayı havada bıraktığını düşünen eski başkanlar, Canaydın yönetiminin konuyla ilgili olarak kamuoyuna net açıklama yapmasını istiyor. 

Aklama istiyorlar 
SÜREN ve Cansun, önümüzdeki günlerde Divan Kurulu'na yazılı bir başvuru yapacak. İki eski başkan, açıklamaların yeterli olmadığını savunup, Canaydın'ın hem yönetimi, hem de kendilerini aklamasını isteyecek. Ayrıca iddiaları ortaya atanların bulunmasını talep edecek. Galatasaray Başkanı'nın bu isteğe nasıl bir karşılık vereceği henüz belli değil. 

Çok gizli buluşma 
LİSEDE yapılan Divan Toplantısı'ndan bir gün önce Canaydın ile eski başkan Faruk Süren'in İstanbul'da bir otelde bir araya geldikleri öğrenildi. Bu buluşmada Canaydın'ın son gelişmelerden kendisinin hiç bir şekilde haberinin olmadığını söylediği iddia edildi. Bu sözlerden ikna olmayan Süren bir gün sonra Divan'da Canaydın'ı ağır bir şekilde eleştirdi. 

Florya'da buluşma 

RAŞİT ALTUN 

GALATASARAY, Samsunspor ile Ali Sami Yen Stadı'nda oynayacağı maçın hazırlıklarını Milli Takımlar'dan dönen futbolcuların da katılımıyla tam kadro sürdürdü. Hagi yönetiminde yapılan çalışmada dar alanda pas çalışması ve çift kale maç yapıldı. Milli oyuncular düz koşuyla idmanı tamamladı. 
NECATİ ve Ergün'den sonra Hakan Şükür'ün de sakatlanması Samsun maçı öncesinde teknik kadronun moralini bozdu. İki futbolcunun da maça yetiştirilmesi için seferberlik ilan edildi. PFDK, Sarı-Kırmızılı taraftarların Sakarya maçındaki çirkin tezahüratları nedeniyle Galatasaray'a 2.5 milyar lira ceza kesti. 

Boğa zor kurtuldu 

Baliç-Boliç şov 
DÜNYA Kupası Elemeleri'nde Bosna Hersek ile İspanya arasında oynanan maça damgasını vuran ikili Galatasaraylı Baliç ile Gençlerbirliği'nden Boliç oldu. Baliç ortaya koyduğu performansla alkış alırken, Boliç de 1-1 berabere biten maçta Bosna'nın tek golünü atan isimdi. Baliç maç sonrasında Galatasaray taraftarına umut dolu mesajlar yolladı ve çıkışını sürdüreceğini iddia etti. 

'Şampiyon olacağız' 
ELViR Baliç, Galatasaray'ı 100. yılda mutlaka zirveye taşıyacaklarını dile getirdi. Yıldız futbolcu şöyle konuştu "Lige çok iyi başlangıç yaptık. Ali Sami Yen'e dönmemiz herkes üzerinde farklı bir hava oluşturdu. Her maçımızı kazanmak istiyoruz. Geçen yılki sorunlar artık yok. Bu sene Galatasaray şampiyon olacak. Hedefe ulaşmak için her şeyi yapacağız" dedi. 


</TEXT>
</DOC>
