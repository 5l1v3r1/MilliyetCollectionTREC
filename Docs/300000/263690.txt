<DOC>
<DOCNO> 263690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/guncel/gun02.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Elektrik paramız yok' 
</HEADLINE>
<TEXT>


Diyanet'in, Musevilerin 'Sinagogların elektrik parası ödensin' talebine ilişkin açıklamasında, 'Ödenek faturaların onda birini karşılıyor' denildi 

AYDIN HASAN Ankara 

Diyanet İşleri Başkan Yardımcısı Fikret Karaman, ibadethanelerin elektrik faturalarının ödenmesinde, cami, kilise ve sinagog ayrımı yapmadıklarını söyledi. Ödenek yetersizliğine dikkat çeken Karaman, elektrik paralarının ancak onda birini karşılayabildiklerini belirtti. 
Musevi cemaatinin "Biz de Türk vatandaşıyız. Eğer devlet, Müslümanların elektrik parasını ödüyorsa, bizim masraflarımızı da karşılamalı" görüşünü değerlendiren Karaman, yasada cami, mescit, kilise, sinagog ve havranın ibadethane olarak tanımlandığını belirtti. 

'Onda birini karşılıyoruz' 
1985 - 2002 arasında bütün ibadethanelerin elektriğinin ücretsiz olduğunu kaydeden Karaman, ocak 2002'de bu uygulamadan vazgeçildiğini anımsattı. Geçen yıl aydınlatma masrafları için 3.5 trilyon lira ödenek verildiğini vurgulayan Karaman, şöyle konuştu 
"Türkiye'de yaklaşık 70 bin dolayında ibadethane var. Bu yıl elektrik giderlerinin 35 trilyon liranın üzerinde olacağını tahmin ediyoruz. Ödenek ise yine 3.5 trilyon lira. Bütün camilerin elektrik faturalarının yaklaşık onda birini karşılıyoruz. Geriye kalanını, cami dernekleriyle cemaati ödüyor." 

Cemevine katkımız yok 
"Bize başvuran kilise, sinagogların da, camiler gibi, masraflarının ancak onda birini karşılayabildik" diyen Karaman, kesinlikle bir ayrım olmadığını söyledi. Karaman, "Cemevleri, yasada ibadethane kapsamında olmadığı için, aydınlatma masraflarına katkıda bulunmamız da mümkün değil" diye konuştu. 


</TEXT>
</DOC>
