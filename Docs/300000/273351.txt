<DOC>
<DOCNO> 273351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko12.html </URL>
<DATE> 2004/09/20/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yeni AB üyelerinden işçi akını başladı... 
</HEADLINE>
<TEXT>

     Polonya başta olmak üzere Mayıs'ta Avrupa Birliği üyesi olan 10 yeni ülkeden eski Birlik ülkelerine yönelen işçi akını hızlandı. 
     EU Observer internet sitesinin haberine göre geçen yıl Mayıs-Ağustos döneminde İsveç'e, yarısı Polonya'dan olmak üzere yeni AB üyelerinden 1113 çalışma izni başvurusu yapılırken, bu yılın aynı döneminde söz konusu 10 ülkeden İsveç'te çalışma izni almak isteyenlerin sayısı, yüzde 74 artışla, 2 bin 17 oldu. 
     Hollanda Maaş ve İstihdam Merkezi'nin Mayıs, Haziran ve Temmuz aylarını kapsayan verileri de benzer bir trendi ortaya koyuyor. Geçen yıl söz konusu 3 ayda 5 bin olarak gerçekleşen 10 yeni AB üyesinden çalışma izni başvurusu, bu yılın aynı döneminde 8 bin 500'ü Polonya'dan olmak üzere 11 bine ulaştı. 
     Yeni AB üyelerine çalışma izni tanıyan ülkelerden İrlanda da, iş arayanlar için çekim merkezi oldu. 
     Hükümetin 6 Ağustos'ta açıkladığı verilere göre 10 yeni AB üyesinden İrlanda'da iş arayanların sayısı, Mayıs, Haziran ve Temmuz'u kapsayan 3 aylık dönemde 23 bine ulaştı. 
     
</TEXT>
</DOC>
