<DOC>
<DOCNO> 256362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonyas02.html </URL>
<DATE> 2004/07/18/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Che Guevara'nın yeni bir belgeseli yayınlandı... 
</HEADLINE>
<TEXT>

     Küba'da, Arjantinli devrimci Ernesto Che Guevara'nın hayatı ile ilgili daha önce hiç yayınlanmamış bölümlerin yer aldığı bir belgesel dün ilk kez gösterildi. 
     Küba Sineması Enstitüsü'nün arşivlerinden daha önce yayınlanmamış belgeler yardımıyla hazırlanan ve Kübalı Manuel Perez'in yönetmenliğini yaptığı 55 dakikalık ''Asla Hayal Edemeyeceğiniz Bir Yerde'' Donde nunca jamas se lo imaginan adlı belgeselde, Che Guevara'nın, 1928'de Arjantin'de doğumundan, 1967'de Bolivya'da ölümüne kadar geçen sürede hayatından kesitler anlatılıyor. 
     Perez, filmde ayrıca, Küba Devlet Konseyi'nin ''çok iyi korunmuş'' arşivlerinden fotoğraflarla bazı kişilere ait belgelerden de yararlanıldığını belirtti. 
     Küba Sinema Enstitüsü, İspanyol Impulso Record ve Prisa şirketlerinin ortak yapımı olan belgeselin, bu ay İspanya'da DVD olarak piyasaya çıkacağı kaydedildi. 
     Film, 1959 devrimi öncesi ve sonrasını konu alan Küba tarihi konulu ''Devrim Yolları'' adlı belgeselin 7 bölümünden birini oluşturuyor. 
     
</TEXT>
</DOC>
