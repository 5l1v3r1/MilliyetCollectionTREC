<DOC>
<DOCNO> 266618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo15.html </URL>
<DATE> 2004/08/26/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hakan Şükür Memleketim Sakaryaspor'a karşı duygusal olmam 
</HEADLINE>
<TEXT>

     Galatasaray'ın golcü futbolcusu Hakan Şükür, hafta sonunda memleketi Sakaryaspor'a karşı oynayacak olmasının kendisi için farklı bir duygu olduğunu dile getirerek, ''Ancak Sakaryaspor'a karşı duygusallığı bir kenara bırakacağım'' dedi. 
     Hakan Şükür, Sakaryaspor'un uzun zamandır Birinci Lig'de yer almadığını hatırlatarak, ''En son bir kupa maçında Sakarya'da oynamıştım. Neticesinde profesyonellik ayrı bir şey. Rakibimizin henüz puanla tanışamamış olması, oynadıkları futbolla orantılı değil. Çok iyi mücadele eden, defansif anlamda sağlam bir takım, çok ciddiye almamız gereken bir maç olacak'' diye konuştu. 
     Galatasaray taraftarının da yakın olması nedeniyle Sakarya'ya geleceğine inandığını söyleyen Hakan, bir galibiyet serisine ihtiyaçlarının olduğunu, Sakaryaspor karşısında da kendisi de dahil olmak üzere kazanmak için ellerinden geleni yapacaklarını vurguladı. 
     
     ''İYİ ÇALIŞIYORUM'' 
     Hakan Şükür, bu seneye ait camiada çok güzel şeyler yapıldığını ifade ederek, bütün oyuncuların üstün performans gösterdiğini anlattı. 
     Kendisinin de iyi olabilmek için çok çalıştığını kaydeden Hakan, şöyle devam etti 
     ''İşimi iyi yapıyorum, iyi çalışıyorum, iyi istirahat ediyorum. Neticesinde giydiğim formanın değerini, ağırlığını çok iyi biliyorum. Bunu da karşılayabilmek kolay değil. Sorumluluğumuz fazla ve bütün gözler üzerimizde, olabildiğince faydalı olmaya çalışıyorum.'' Hakan, takımın uyumunun çok iyi olduğunu da belirterek, ''Tabii ki daha her hattıyla yeni yeni adapte olmaya çalışan bir takımımız var. Takımda her hafta yeni biri çıkarsa, bu hepimizin üzerindeki yükü daha farklı bir şekilde alacaktır. Böylece her şey Galatasaray için olacaktır'' dedi. 
     
     AÇIK ARTTIRMADA FORMASININ BEDELİNE ŞAŞIRDI 
     Hakan Şükür, formasının internette düzenlenen açık artırmada 4 milyar 980 milyon liraya satılmasına şaşırdığını söyledi. 
     Formayı, açık artırmada oğlu Serdar Otman adına alan işadamı Haydar Otman'a Florya Metin Oktay Tesisleri'nde teslim eden Hakan Şükür, ''Açık söylemek gerekirse şaşırdım. Rekor sayılabilecek bir rakam. Alan kişiyi tanımam da benim için sürpriz oldu. Maddi olarak değer biçilemeyecek bir forma, ama bunlar sembolik, güzel şeyler'' şeklinde konuştu. 
     Formayı alan Haydar Otman ise açık artırmada daha da fazla vereceklerini, ancak bu fiyata aldıklarını kaydederek, ''Hakan için, Galatasaray için değer'' dedi. 
     
</TEXT>
</DOC>
