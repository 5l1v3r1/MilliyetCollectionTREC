<DOC>
<DOCNO> 257809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/spor/spo15.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



'Sıkıntı olmaz' 

YENİ seçilen Merkez Hakem Komitesi MHK Sabri Çelik başkanlığında, Ankara'da ilk toplantısını yaptı. Çelik, "Levent Bıçakçı'nın listesinde yer almamamız sıkıntı olmaz. Bu bir bayrak yarışıdır. Devlette devamlılık vardır. Hakemlikte de bu böyledir. Tek düşüncemiz iyi hizmet" dedi. 

Ulusu'dan itiraz 

MERKEZ Hakem Kurulu seçimlerinde 55 oyda kalan Kemal Ulusu, Sabri Çelik'in listesinin kanuna aykırı ve usulsüz şekilde hazırladığını iddia etti. Ulusu, kanunun gerekçelerinde itirazlarına neden olan hususların detaylı bir şekilde belirtildiğini ve listenin hukuken iptalini isteyeceklerini söyledi. 

UEFA'dan görev 

UEFA'DA yeni dönemde görev alacak Futbol Federasyonu temsilcileri belli oldu. Çeşitli kurullarda yer alan isimler şöyle Prof.Dr.Mehmet Binnet, Metin Kazancıoğlu , Selami Özdemir, Haldun Kozakoğlu, Aydın Torunoğlu, Süheyl Önen, Av.Kemal Kapulluoğlu, Hüseyin Coşkun, Hasan Ceylan, Metin Kazancıoğlu, Yusuf Namoğlu, Muhittin Boşat, Sabri Çelik, Bülent Yavuz. 

U-18'ler şampiyon 

U-18 Genç Milli Takımımız Kuzey İrlanda'da düzenlenen Süt Kupası'nda şampiyon oldu. Final maçında Brezilya'yı 5. dakikada Emin'in attığı golle 1 - 0 mağlup etmeyi başaran Ay - Yıldızlı ekibimiz mutlu sona ulaştı. 

Belçika'yı yıktık 

AVRUPA Şampiyonası Finalleri'nin hazırlıklarını sürdüren A Milli Bayan Basketbol Takımımız, İspanya'da katıldığı özel turnuvadaki ikinci maçında Belçika'yı 87 - 59 yendi. Ay - Yıldızlılar, Avrupa altıncısı rakibi karşısında maçın ilk yarısını da 49 - 37 üstün tamamladı. 

Hazırlık maçları 

Ç.Rizespor-Zemun 1 - 1 
Gaziantepspor-Maasmechelen 1 - 1 
A.Sebatspor-Zonguldakspor 3 - 1 


</TEXT>
</DOC>
