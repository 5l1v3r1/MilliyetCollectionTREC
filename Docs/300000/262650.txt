<DOC>
<DOCNO> 262650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/axspo03.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Otorite benim' 
</HEADLINE>
<TEXT>


Galatasaray'ın hocası Hagi, futbol otoritelerinin eleştirileri ile ilgili soruya "Onların ne düşündüğü önemli değil" yanıtını verdi. Rumen çalıştırıcı, Gaziantep'te akıllı olmaları gerektiğini söyledi 

RAŞİT ALTUN 


"Sıcaklık sorun" 
SARI - Kırmızılı ekibin çalıştırıcısı Hagi dün yaptığı basın toplantısında, Gaziantep deplasmanını "Zor" olarak nitelendirdi. Rumen hoca, "Rakibimiz çok iyi. İlk hafta puan kaybettiler. Daha hırslı olacak ve puan için herşeyi yapacaklar. Havanın sıcaklığı da bizim için önemli bir sorun olacak. 3 puan için gidiyoruz, iyi başladık devam etmek istiyoruz. Sahada daha akıllı olan 3 puanı alacak. Akıllı takımın bizim takım olmasını istiyorum. Bülent ve Saidou sakat. Baliç de iki gündür izinliydi" dedi. 

"Orta saha iyi" 
HAGİ, otoritelerin eleştirileri ile ilgili soruya da, "Buradaki otorite benim. Diğerlerinin ne düşündüğü önemli değil" yanıtını verdi. Rumen hoca, "Orta sahadan memnunum. Oyuncularım çok iyi durumda. Partizan, Porto ve Konya maçlarında da orta sahamız iyiydi. Her mevkide 2 alternatifimiz var. Farklı 11'ler sürebilirim. Kimsenin yeri garanti değil. Sadece lig şampiyonluğunu düşünüyorum, kadromuzda eksiklik yok. Şampiyon olacaksak böyle de oluruz. Transfer benim için çok önemli değil" diye konuştu. 

"Emre dönmeli" 
CİM - Bom'un teknik patronu, Emre ile ilgili yorumunda da "Onun gibi kaliteli bir oyuncuyu kim istemez. Yurt dışında oynamayı düşünmüyorsa, Türkiye'de evi burasıdır. Yetiştiği takıma gelmeli" ifadelerini kullandı. Hagi, "Defansta Song, Tomas, Bülent gibi alternatiflerimizin olması çok iyi. Tomas bu hafta oynayabilir. Çözümler, taktik seçenekler var. Benim için olumlu. Kimi nerede oynatacağımı söylemem. Bu rakibe bağlı. Her oyuncu ilk 11'de sahaya çıkabilir" sözleriyle toplantısını bitirdi. 

Gürsoy'dan garanti 

GALATASARAY İkinci Başkanı, Ali Sami Yen Stadı'nın eski açık tribününde gerekli çalışmayı yaptıklarını ve tehlikeli bir durum kalmadığını açıkladı. Gürsoy, Konyaspor maçında büyük bölümünü kapattıkları tribünün ilk dört sırasını kullandıklarını ve yalnızca bu bölüme seyirci aldıklarını hatırlatarak, "Altı taş olan bir yerin yıkılma olasılığı yoktur. Diğer bölümlere seyirci alınmaması uygun görüldü. Herşey uzmanlarca hazırlanan raporlar doğrultusunda yapılıyor" ifadelerini kullandı. 

Canaydın'dan ilginç benzetme 

RAŞİT ALTUN 

GALATASARAY Kulübü'nün aylık olağan Divan Kurulu Toplantısı dün Galatasaray Lisesi'nde yapıldı. Üyeler, Canaydın'ı futbol takımının yönetimi, teknik heyeti ve transferler nedeniyle överken, Ali Sami Yen'in tadilatı için de teşekkür etti. Galatasaray Başkanı ise, "Geçtiğimiz dönem Bremen mızıkacıları gibiydik, şimdi ahenkli bir takım kurduk. Futbol takımının ciddi bir ahengi var. Sağlığım yettiği sürece günde 12 saat çalışacağım" dedi. 
TESİSLERİN son durumunu da değerlendiren Özhan Canaydın, Kalamış için 3 milyon dolara ihtiyaç olduğunu açıkladı. Başkan, "Bu paranın 500 bin dolarını kendim bulacağım. Proje hazır ama bütçemiz delik deşik. Diğer kulübün tesislerini gördükçe hırslanıyorum" dedi. Canaydın, Ada'nın kendisinden önce kiralandığını ve bu konuda konuşmak istemediğini belirtti. Bu arada eski yöneticilerden Ali Dürüst, Divan Kurulu Üyeliği'ne terfi etti. 

Şut ve taktik idman 

Galatasaray, Gaziantep maçının hazırlıklarına devam etti. Hagi'nin 15 dakika basına açtığı antrenmanda top kapma, şut ve taktik idman yapıldı. Kalede duran Sabri Cihan, Ergün ve Cafer'in şutlarını kurtarmaya çalıştı, ancak aşırtma vuruşlarda çaresiz kaldı. Hagi'nin isteği üzerine oyuncular Adidas Roterio marka toplarla çalıştı. 


</TEXT>
</DOC>
