<DOC>
<DOCNO> 259412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur41.html </URL>
<DATE> 2004/07/30/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
YÖK "2003'te KKTC'de kontenjanın üstünde kayıt yapıldı" 
</HEADLINE>
<TEXT>

     Yükseköğretim Kurulu YÖK , geçen yıl KKTC'deki üniversitelerin bazı programlarına, kontenjanın çok üstünde öğrenci alındığını belirterek, bu durumdakilerin denklik sorunu yaşanmamasını engellemek amacıyla önkayıtla öğrenci alımına son verildiğini bildirdi. 
     YÖK, kamuoyunda tartışma yaratan karara ilişkin açıklama yaptı. 
     Açıklamada, Türk öğrencilerin, Türkiye'deki ve yurtdışındaki bazı yükseköğretim programlarına ÖSYM tarafından merkezi sistemle yerleştirildiği anımsatılarak, bu işlem sonunda boş kalan kontenjanlara da ek yerleştirme sürecinde öğrenci yerleştirildiği kaydedildi. 
     Yurtdışındaki üniversitelerde bu yolla eğitim alan öğrencilerin diplomalarına denklik tanındığı belirtilen açıklamada, KKTC'deki gelişmeler şöyle anlatıldı 
     ''KKTC'deki yükseköğretim kurumları, TC vatandaşları için öngördükleri kontenjanları, YÖK'e önermekte, Kurul'un onayından sonra bu kontenjanlar ÖSYM'ce hazırlanan kılavuzda yer almaktadır. 1999'da, YÖK kararıyla, KKTC üniversitelerinin merkezi yerleştirme sonunda boş kalan kontenjanlarının önkayıt yöntemiyle doldurulması uygulamasına geçilmiştir. 
     Ancak 2003 yılında bazı programlara önerilen ve kabul edilen kontenjanların çok üstünde öğrenci kaydı yapıldığı anlaşılmış ve bu programlara kaydolan öğrenci listelerinin gönderilmesine ilişkin YÖK yazılarına ısrarlı taleplere rağmen cevap alınamamıştır. Kontenjan fazlası yerleşen TC vatandaşlarının, gelecekte denklik sorunu yaşamalarına engel olmak için bu uygulamaya son vermenin kaçınılmaz olduğu anlaşılmıştır.'' 
     
     KKTC'DEKİ ÜNİVERSİTELERİN EĞİLİMİ... 
     Açıklamada, ek yerleştirme sürecinde, yükseköğrenime kabul edilme niteliklerine sahip tüm istekli öğrencilerin, kontenjan çerçevesinde yerleştirildiği belirtilerek, ''Öğrenci kabulünde kurallara uygun davranışlar içindeki KKTC üniversitelerinin, YÖK kararından olumsuz etkilenmiş olmaları anlaşılamamaktadır. Öyle anlaşılıyor ki bu üniversiteler, istedikleri kontenjan kadar öğrenci kabul yolları kapanmazken, önkayıt yöntemini daha fazla öğrenci kaydetmek için kullanma eğilimindedir'' görüşüne yer verildi. 
     YÖK'ün bu kararının, Türkiye'den giden öğrencilerin eğitim kalitesini gözettiği ifade edilen açıklamada, ''KKTC yetkililerinin açıklamalarının, YÖK'ün kararının isabetli olduğunu açıkça teyit ettiği'' belirtildi. 
     Açıklamada, YÖK'ün bu kararla, Türk vatandaşlarının, Türkiye ve KKTC üniversitelerinde tabi olacakları kuralların birliğini sağlamayı da hedeflediği kaydedildi. 
     
</TEXT>
</DOC>
