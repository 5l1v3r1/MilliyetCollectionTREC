<DOC>
<DOCNO> 293057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko18.html </URL>
<DATE> 2004/11/29/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
IMF Heyeti yarın temaslarına başlıyor... 
</HEADLINE>
<TEXT>

     Türkiye Masası Şefi Rıza Moghadam başkanlığındaki Uluslararası Para Fonu IMF heyeti, bugün Ankara'ya gelerek, yarından itibaren yeni stand-by çerçevesindeki çalışmalarına resmen başlayacak. 
     Edinilen bilgiye göre, heyet, üç yıllık yeni stand-by anlaşması görüşmelerinin sonuçlandırılmasına ilişkin çalışmalarını Ankara'da gerçekleştirecek. 
     Görüşmelerin Aralık ayı içinde tamamlanarak, niyet mektubunun imzalanması bekleniyor. 
     Devlet Bakanı Ali Babacan, geçen hafta, yeni stand-by düzenlemesine dönük çalışmalara başlamak üzere Rıza Moghadam başkanlığındaki IMF heyetini Türkiye'ye davet etmişti. 
     Yeni bir IMF stand-by düzenlemesine yönelik görüşmelere, hükümetin, makroekonomik politika hedeflerinin uygulanmasına ilişkin önerilerini tamamlamasına ve özellikle vergi ve sosyal güvenlik reformlarıyla yeni bankacılık yasasının dahil olduğu yapısal reform planlarını ortaya çıkarmasına zaman sağlanması amacıyla, 26 Ekim'de ara verilmişti. 
     Hükümet de, davet öncesinde, yapısal alanlarda ilerleme sağlandığını bildirmişti. 
     Türkiye'nin IMF ile yürüttüğü 19 milyar dolar destekli üç yıllık stand-by programı Şubat 2005'te sona eriyor. 
     
</TEXT>
</DOC>
