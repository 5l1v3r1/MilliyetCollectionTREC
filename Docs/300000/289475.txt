<DOC>
<DOCNO> 289475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun24.html </URL>
<DATE> 2004/11/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Felluce'de insanlık dramı Acil yardıma ihtiyaç var 
</HEADLINE>
<TEXT>

     Uluslararası Af Örgütü, Amerikalı bir deniz piyadesinin yaralı bir Iraklıyı başından vurmasıyla ilgili Felluce'den gelen haberlere işaret ederek, Irak'ta işlenen savaş suçlarını durdurmak için acil tedbirler alınması çağrısında bulundu. 
     Af Örgütü tarafından yapılan yazılı açıklamada, Felluce'den gelen son bilgilerin, ''kentte hem sivillerin, hem de savaşamayacak haldeki savaşçıların korunmasıyla ilgili uluslararası hukukun ağır biçimde ihlal edildiği'' konusunda derin endişe yarattığı kaydedildi. 
     Amerikan NBC televizyonun, ''deniz piyadelerinin çatışma sonrası yaralı 5 Iraklıyı bir camide bırakması, ertesi gün de camiye giden bir başka grup asker arasındaki bir denizcinin yerde yatan yaralı Iraklıyı başından vurmasıyla'' ilgili görüntülü haberine işaret edilen açıklamada, vurulan Iraklının yanında silah bulunmadığı ve diğer 4 Iraklının akıbetinin de halen bilinmediği hatırlatıldı. 
     Açıklamada, Amerikalı yetkililerin, bir askeri savaş alanından çektiklerini ve olayla ilgili soruşturma başlatacaklarını açıkladığı belirtilerek, ancak Irak'ta daha fazla ihlal olmaması için derhal acil tedbirler alınması gerektiği kaydedildi. 
     Uluslarası Af Örgütü'nün, daha önce İngiliz Channel 4 televizyonunda yayınlanan ''bir Amerikan askerinin yaralı bir direnişçiyi öldürmesiyle'' ilgili haber konusunda da Amerikalı yetkililere soruşturma başlatması çağrıda bulunduğu anımsatılan açıklamada, ''ABD ve Irak kuvvetleri, uluslararası hukuk uyarınca sivillerin yanı sıra yaralı ve artık tehdit oluşturmayan direnişçileri de korumak ve gerekli tıbbı bakımı sağlamakla yükümlü olduklarını net olarak anlamalıdır'' denildi. 
     Yakın tehdit oluşturmayan silahsız ve yaralı savaşçıları kasten vurmanın, uluslararası hukuka göre savaş suçu olduğu vurgulanan açıklamada, Amerikalı yetkililerin bu tür tüm duyumları soruşturması, sorumluları yargı önüne çıkarması gerektiği kaydedildi. Açıklamada, ''Soruşturmalar açık ve şeffaf olmalı, sonuçları halka açıklanmalıdır. Potansiyel tanıklar koruma altına alınmalıdır'' denildi. 
     
     FELLUCE'DE DRAM 
     ABD ve Irak kuvvetlerine, Felluce'deki çatışmalarda yaralanan gerek siviller, gerekse direnişçilerin vakit geçirmeksizin gerekli tıbbi bakımı görmelerini sağlamaları çağrısında bulunan Af Örgütü, ayrıca, kentteki ''korkunç durum'' olarak nitelediği yaşanan dram konusunda acil tedbir alınması istendi. 
     Af Örgütü, halen kentte su, elektrik bulunmadığı ve uygun tıbbi bakımdan yoksun yaralıların kentten çıkarılmadığını belirterek, Irak Kızılayı'nın şehir dışındaki hastaneye ulaşmayı başarabildiğini, ancak hala şehir içinde ihtiyacı olanlara insani yardım götürmesine izin verilmediği vurgulandı. 
     ''Şehirdeki sivillerin çoğunun evlerinde ya da gizlendikleri yerlerde mahsur kaldıkları bildiriliyor. Ölen veya yaralanan sivillerle ilgili hiçbir bilgi yok'' denilen açıklamada, ''Felluce'de insani yardım ihtiyacının vahim durumda olduğu, Irak Kızılayı ve diğer insani yardım örgütlerinin şehre girmelerine acilen izin verilmesi gerektiği'' kaydedildi. 
     Direnişçilerin de uluslararası insani hukuk kurallarını ihlal ettiğine dair bilgilerin geldiğini belirten Af Örgütü, Felluce'deki silahlı grupların komutanları ve savaşçıların da uluslararası hukukun temel kurallarına uyma sorumlulukları bulunduğu, cesetlere bubi tuzağı yerleştirmenin de savaş suçu olduğu vurgulandı. 
     Irak'taki geçici hükümet, dün, Felluce kenti sakinlerinin gıda, su ve tıbbi malzeme gibi yardımlara ihtiyacı olmadığı yönünde bir açıklama yapmıştı. 
     
</TEXT>
</DOC>
