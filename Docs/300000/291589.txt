<DOC>
<DOCNO> 291589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/ekonomi/eko02.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Uzan'ın villasında gizli sığınak 
</HEADLINE>
<TEXT>


Pamukova Çiftliği'ndeki aramalarda gizli sığınak bulundu 

ZAFER TOKUŞ - HAKAN TURHAN ADAPAZARI DHA 

Uzanlar'ın borçları nedeniyle Tasarruf Mevduatı Sigorta Fonu'na TMSF geçen Pamukova Çiftliği'nde arama yapan ekipler dün de Hakan Uzan'a ait villanın altında gizli bir sığınak ortaya çıkardı. TMSF avukatlarının gözetimindeki aramalarda dört iş makinesi ile çiftliğin şüpheli görünen yerleri kazıldı. Ekiplerin bir bölümü de villalardaki araştırmalarını sürdürürken, Hakan Uzan'ın kullandığı villanın altında gizli bir sığınak ortaya çıkarıldı. Sığınağın bulunduğu yerde elektrik olmadığı için ekipler Pamukova'dan aydınlatma için güçlü el fenerleri ve seyyar lambalarla uzatma kabloları istedi. 

TMSF şifreyi arıyor 
Pamukova'daki çiftlikte ortaya çıkarılan 17 kameranın çektiği görüntülerde neler olduğunu öğrenmek için TMSF yetkilileri harekete geçti. Yetkililer, özel konukların ağırlandığı evlerde, Hakan ve Cem Uzan'ın villalarının bacalarında bulunan ve 360 derece dönebilen kameralardaki görüntülerin saklandığı internet üzerindeki bilgi bankasının şifresine ulaşmaya çalışıyor. 
TMSF yetkililerince gizli bölmede bulunan ve çiftliğe giren ve çıkanların ad soyadları ile tarihlerin tek tek tutulduğu dökümlerin bulunduğu 8 defter İstanbul'a götürülerek incelemeye alındı. 
Çiftliği 22 adamıyla bastığı gerekçesiyle gözaltına alındıktan sonra 445'er milyon lira para cezası ile bırakılan Cem Uzan, 10 günlük süre dolmasına karşın bu cezayı ödemedi. 


</TEXT>
</DOC>
