<DOC>
<DOCNO> 268832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur26.html </URL>
<DATE> 2004/09/03/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Alkollü sürücü, polis otomobiline çarptı 
</HEADLINE>
<TEXT>

     Bursa'da, alkollü bir sürücünün kullandığı kamyonetin polis otomobiline çarpması üzerine, bir şube müdürünün eşinin yaralandığı belirtildi. 
     Alınan bilgiye göre, merkez Osmangazi İlçesi Gülbahçe Mahallesi'nde, yola ters yönden girdiği bildirilen Cem A. 30 yönetimindeki 16 CAE 97 plakalı kamyonet, polis memuru Mustafa Çiftçi yönetimindeki 16 A 0630 plakalı polis otomobiline yandan çarptı. 
     Kazada, Bursa Emniyet Müdürlüğü Güvenlik Şube Müdürü Mehmet Altınok'un makam aracı olduğu belirtilen otomobilde bulunan Pasaport Şube Müdürü Halil İbrahim Doğan'ın eşi Gülcan Doğan hafif yaralandı. Doğan, kaldırıldığı Bursa Devlet Hastanesi'nde ayakta tedavi edildi. 
     Bu arada, kazanın ardından olay yerinden kaçan kamyonet sürücüsü, polis ekipleri tarafından Ertuğrulgazi Meydanı'nda yakalandı. 
     Alkol muayenesinde 247 promil alkollü olduğu anlaşılan sürücünün sorgulamasının sürdüğü bildirildi. 
     
</TEXT>
</DOC>
