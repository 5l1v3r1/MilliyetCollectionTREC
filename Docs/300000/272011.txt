<DOC>
<DOCNO> 272011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko30.html </URL>
<DATE> 2004/09/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Memurların toplu görüşmesi haftaya kaldı 
</HEADLINE>
<TEXT>

     Kamu çalışanları ile hükümet arasında bugün başlayan toplu görüşmeler haftaya 23 eylül perşembe günü devam edecek. 
     Konfederasyon başkanları ile yapılan görüşmenin arkasından kameraların karşısına geçen Devlet Bakanı Mehmet Ali Şahin, bugünkü toplantıda genel hatları ile taleplerin ortaya konulduğunu ve bunları değerlendirmek üzere iki ayrı komisyonun kurulduğunu söyledi. 
     
     Bir komisyon reel kayıpları, diğeri özlük haklarını araştıracak 

     Başkanların kamu çalışanlarının reel kayıpları olduğu hususunu incelemek, araştırmak ve bir rapor getirmek üzere altı kişiden oluşan bir komisyon kurulmasına karaar verildiğini ifade eden Şahin, komisyonun raporunu perşembe gününe kadar hazırlayacağını ifade etti. 
     Şahin, kamu çalışanlarının özlük hakları konusunu değerlendirmek için de üç kişilik bir komisyon kurulduğunu dile getirdi. 
     
     Esas gündem perşembe günü 

     Esas gündem olan 2005 yılındaki mali ve sosyal haklar konusunun da haftaya perşembe günü görüşüleceğini ileten Bakan Şahin, şu anda çalışmaların komisyonlarla devam edeceğini kaydetti. Şahin, perşembe günü Maliye, Hazine ve DPT uzmanlarının da 2005 le ilgili ekonomik durum ve kamu çalışanlarına dönük bir çalışma ile geleceklerini belirtti. 
     Şahin, yapılacak toplantılar sonrasında bir mutabakat metni imzalamayı umduklarını da sözlerine ekledi. 
     
</TEXT>
</DOC>
