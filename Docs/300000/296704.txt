<DOC>
<DOCNO> 296704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/dunya/dun02.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
4. taslak daha yumuşak 
</HEADLINE>
<TEXT>


GÜVEN ÖZALP Brüksel 


Avrupa Birliği AB Dönem Başkanlığı'nı yürüten Hollanda tarafından hazırlanan taslak belge sayısı 4'e çıktı. Belgede, Türkiye lehine önemli bir iyileştirme yapıldı. Müzakerelerin askıya alınmasını önerme yetkisi yine Komisyon'un yanı sıra, üye ülkelerin 3'te 1'ine verildi. 
2. taslaktan itibaren müzakereleri askıya alma yetkisi, Komisyon ve üye ülkelere bırakılmıştı. Bunda bir sayı sınırlaması getirilmemesi ise tek ülkenin bile süreci baltalaması riskini doğuruyordu. Kıbrıs ve Avusturya gibi muhalif ülkelerin sıklıkla bu yola başvurabileceklerini öngören Ankara'nın yaptığı girişimler sonucunda bu yetki Komisyon'un yanı sıra üye ülkelerin 3'te 1'ine verildi. Askıya alma konusunda ise yine Konsey'in nitelikli oy çoğunluğuna ulaşması gerekecek. 
Avrupa Parlamentosu'nun AP alacağı kararın not edileceği paragrafın "karar paragrafı"ndan ayrılması ve kendi başına bir paragraf haline getirilmesi ise bir başka değişikliği oluşturdu. Taslakta yer alan "karar paragrafında" müzakere sürecine ilişkin ifadelere yer verilmemesi benimsendi. Bu, pazartesi günü yapılacak AB Dışişleri Bakanları toplantısında müzakere çerçevesi başlığı altında bazı değişikliklerin gündeme gelebileceği şeklinde yorumlandı. Ancak diplomatik kaynaklar, çok geniş çaplı bir değişiklik beklemediklerini ifade ediyorlar. 
Bu taslakla birlikte AB Daimi Temsilciler Komitesi COREPER aşaması kapanmış oldu. 13 Aralık'ta metin dışişleri bakanları tarafından AB liderlerine sunuma hazır hale getirilecek. 


</TEXT>
</DOC>
