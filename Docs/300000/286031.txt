<DOC>
<DOCNO> 286031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun51.html </URL>
<DATE> 2004/11/04/ </DATE>
<TIME> 23.33 </TIME>
<AUTHOR>  </AUTHOR>
<HEADLINE>
Abdullah Gül, Lizbon'dan Brüksel'e geçti... 
</HEADLINE>
<TEXT>

     Dışişleri Bakanı Abdullah Gül, AB zirvesi çerçevesinde temaslarda bulunmak üzere Brüksel'e geldi. 
     Lizbon'dan Brüksel'e ulaşan Gül'ün, yarın sabah, AB Komisyonu'nun genişlemeden sorumlu üyesi Günter Verheugen ile görüşmesi bekleniyor. 
     AB üyesi ülkelerin devlet ve hükümet başkanlarının biraraya geldiği AB zirvesi sonunda, yarın öğleden sonra AB dönem başkanı Hollanda, aday ülkeler Türkiye, Romanya, Bulgaristan ve Hırvatistan'ın temsilcileriyle biraraya gelerek zirve sonuçları hakkında bilgiler verecek. Gül'ün, bu toplantının ardından, yarın akşam Belçika'dan ayrılması bekleniyor. 
     Gül, Lizbon'da da Portekizli yetkililerle ikili temaslarda bulunmuştu. Dün Portekiz Dışişleri Bakanı Antonio Monteiro, Meclis Başkanı Mota Amaral ile görüşen Gül, bugün ise Sosyalist Enternasyonal Başkanı Antonio Guterres, Cumhurbaşkanı Jorge Sampaio ve Portekiz'de ana muhalefet konumundaki Sosyalist Parti Genel Sekreteri Jose Socrates ile görüştü. 
     Portekiz'de milletvekilleri ve işadamlarıyla da görüşen Gül, Lizbon'dan ayrılmadan önce Türkiye'nin Lizbon Büyükelçiliği'nde Türk basın mensuplarına bazı açıklamalarda da bulundu. 
     
</TEXT>
</DOC>
