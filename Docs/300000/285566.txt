<DOC>
<DOCNO> 285566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonyas15.html </URL>
<DATE> 2004/11/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Evsizler için kartondan katlanır ev 
</HEADLINE>
<TEXT>

     İtalya'da bir tasarım ve mimari okulu, evsizler için kartondan katlanabilir bir ev tasarladı. 
     Japon kağıt katlama tekniği Origami'den esinlenilerek yaratılan, montajı ve demontajı kolaylıkla yapılabilen ev, hayır kuruluşları tarafından yakında başkent Roma'da ihtiyaç sahiplerine dağıtılacak. 
     Quasar adlı mimari enstitüsü tarafından tasarlanan evin montajı, makas ve yapıştırıcı kullanmadan yapılabiliyor. 
     Mimari okulunun Müdürü Orazio Carpenzano, tasarladıkları evin evsizler için uzun süreli bir çözüm olmadığını, ancak, AIDS'in yayılmasını önlemede prezervatif dağıtmak örneği gibi zararı azaltıcı bir etkisi olacağını belirtti. 
     12 euro civarında maliyeti olan karton evin, çocukların oynaması için de kullanılabileceği belirtiliyor. 
     Ancak 3 yaşında bir çocuğun ayakta durabileceği yüksekliğe sahip karton evde, bir yetişkin rahatça uzanıp uykusunu çekebilecek. 
     Aynı zamanda ''yaşam kutusu'' adı verilen karton ev kitini İtalyan hayır kuruluşları Caritas ve Sant'Egidio, Roma'da sokakta yaşayan 2 bin civarındaki evsize dağıtacak. Roma'da sayıları 6 bine ulaşan evsizler, kışları hayır kuruluşları ve kiliseler tarafından misafir ediliyor. 
     Evsizler için geçici çözüm olarak sunulan karton ev, sayıları 30 bini aşan New York'taki evsizler için de çözüm umudu oldu. 
     
</TEXT>
</DOC>
