<DOC>
<DOCNO> 263847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonspo07.html </URL>
<DATE> 2004/08/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Hatifoğlu Nurcan ve Halil'in başarısı Elvan'ı daha da kamçıladı... 
</HEADLINE>
<TEXT>

     Yunanistan'ın başkenti Atina'da yapılan 28. Yaz Olimpiyat Oyunları'na hazırlanan milli atlet Elvan Abeylegesse'nin, Mersin'deki kampı sona erdi. 
     Elvan'ın antrenörü Ertan Hatipoğlu, AA muhabirine yaptığı açıklamada, Erzincan, Bolu, Etiyopya, İstanbul ve Mersin'deki çalışmaların çok olumlu geçtiğini, Elvan'ın moral değerlerinin yüksek ve performansının zirvesinde olduğunu söyledi. 
     Atina'yı kendi evleri gibi gördüklerini belirten Hatipoğlu, Elvan'ın bin 500 ve 5 bin metrede sakatlık, kaza ve benzeri olağanüstü bir olay yaşamaması halinde altın alacağına inandığını ifade etti. 
     Mersin kampının çok yararlı geçtiğini belirten Hatipoğlu, şunları kaydetti 
     ''Mersin'de gerçekten hem çalışmalarımızda hem de antrenman sonrasında bize gösterilen yakın ilgiden çok mutlu olduk. Başta Mersin Valisi Atilla Osmançelebioğlu olmak üzere HiltonSA çalışanlarına, tüm spor kamuoyuna minnettarız. Atina ile Mersin'in iklimi çok yakın olması nedeniyle özellikle burayı seçmiştik. 5 günlük kampta Elvan, psikolojik olarak rahatladı ve moral depoladı. Bugün İstanbul'a gideceğiz. Orada da son 2 gün Belgrad Ormanı'nda hazırlıklarımızı yaparak Atina'ya hareket edeceğiz.'' 
     
     ''ELVAN'IN RAKİPLERİNİ YAKINDAN TANIYORUZ'' 
     Elvan'ın rakiplerini yakından tanıdıklarını belirten Hatipoğlu, kendilerini çok şanslı gördüklerini belirterek, konuşmasını şöyle sürdürdü 
     ''Şu anda hiçbir sorunumuz yok. Dereceler de çok iyi. Bu hava ve moralle madalyamızın rengi sarı olacaktır. Ben büyük konuşmayı sevmem. Ancak, Elvan'ı ailesi kadar çok yakın tanıyorum. Rakiplerin derecelerini ve çalışmalarını da değişik yöntemlerle izliyor ve bilgileniyoruz. Özellikle Nurcan Taylan ve Halil Mutlu'nun olimpiyat şampiyonu olmaları Elvan'ı daha da kamçıladı. Ayrıca Halter Federasyonu Başkanı Kenan Nuhut'un bizlerle ilgili övgü dolu sözleri için teşekkür ederim. Olimpiyatlarda tüm Türk sporcuların hedefi madalya kazanmak olduğu kadar ülkemizi de en iyi şekilde temsil etmektir. Dayanışma, paylaşım ve yardımlaşma duygularına bu gibi günlerde daha çok ihtiyacımız var.'' 
     
</TEXT>
</DOC>
