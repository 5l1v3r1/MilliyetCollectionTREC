<DOC>
<DOCNO> 259988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo03.html </URL>
<DATE> 2004/08/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Milyarlık atlar yarışa nasıl hazırlanıyor 
</HEADLINE>
<TEXT>

     Her koşuda binlerce at yarışı tutkununu peşlerinden sürükleyen atlar, sürekli seyisleriyle birlikte kalıyor. Vitamin serumlarıyla güç toplayan atlar, üzüm, bal ve fıstık gibi yiyeceklerle besleniyor. Sağlıklı bir atın yıllık masrafı ise 7.5 milyar lirayı aşıyor. 
     A.A muhabirinin sorularını yanıtlayan Türkiye Yarış Atı Yetiştiricileri ve Sahipleri Derneği İkinci Başkanı Bahadır Gölek, yarış atı olarak yetiştirilecek bir tayın fiyatının 15-20 milyar liradan başladığını, anne ve babasının yarışlarda elde ettiği başarılara göre fiyatın 400 milyar liraya dek yükseldiğini söyledi. 
     Dış harada bakılan sağlıklı bir atın yıllık masrafının ise 7.5 milyar lirayı aştığını ifade eden Gölek, atların küçük hastalıklarının bile büyük bakımlar gerektirdiğini ve bu durumda da masrafın 2, 3 katına çıktığını bildirdi. Birçoğu ithal vitaminlerin atlara, yemleriyle veya serumla verildiğini dile getiren Gölek, birçok at sahibinin atlarına fıstık, bal ve üzüm gibi yiyeceklerle güç vermeye çalıştığını da bildirdi. Atların 2 yaşından sonra yarışlara katıldığını ifade eden Gölek, ''Bir at 9-10 yaşına kadar yarışabilir'' dedi. 
     Seyislerin odalarının, atların haralarıyla yanyana veya üstüste olduğuna dikkati çeken Gölek, ''Bir bebek gibi üzerine titrenen atları seyisleri 1 dakika olsun yalnız bırakmazlar. Her bir atın 1-2 seyisi vardır ve onlar bu atların milyarlar değerinde olduğunu bilir. Seyisler genellikle asgari ücretle çalışır ama baktığı atın kazandığı yarışın ödülünün yüzde 5'ini de alır'' diye konuştu. 
     Atların çoğu zaman sabah ve akşam olmak üzere günde 2 kez çalıştırıldığını ifade eden Gölek şöyle konuştu 
     ''Sabahın erken saatlerinde yarış pistinde ağır bir idman yapan atlar, öğleden sonra hafif bir idmanla günü tamamlar. Bu çalışmaları aprantilerle yapan atlar, yarışa jokeylerle girer. Ama büyük kupa yarışları öncesinde atı tanımak amacıyla jokey birkaç gün önce atla birlikte çalışmaya başlar.'' Ankara 75. Yıl Hipodromu Müdürü Hüseyin Çarhoğlu ise, yılın her günü at yarışlarının yapıldığına dikkat çekerek, yarışların İstanbul, İzmir, Bursa, Adana, Elazığ ve Şanlıurfa'daki hipodromlarda dönüşümlü gerçekleştirildiğini söyledi. 
     Yalnızca Ankara'da yılda 69 gün yarış yapıldığını belirten Çarhoğlu, ''Her gün 7 ila 12 yarış yapılıyor ve her yarışa 5 ila 22 at giriyor. Yarıştan 2 gün önce sınıf ve gruplarına göre isimleri deklare edilen atlar, hak kazandıklarında yarışa giriyor. Yarışta atlar zaman zaman saatte 90 kilometrelik hıza ulaşabiliyor, ilk 4 at dereceye giriyor ve ödül alıyor'' dedi. 
     Ankara 75. Yıl Hipodromu'nda 1300 haranın bulunduğunu da anlatan Çarhoğlu, ''Yalnızca bizim haralarımızda 1250'yi aşkın at var. Büyük kupa yarışlarında kent dışından gelen atlar da oluyor. Bu yüzden bazı haraları da konuk atlar için boş tutmamız gerekiyor'' diye konuştu. 
     At yarışlarında yüzde 67.1 olan yasal kesintilerin büyük sıkıntılar yarattığını dile getiren Çarhoğlu, kesintilerin yüksek olmasının yasal olmayan bahisçilerin türemesine ve yarışlara olan ilginin azalmasına neden olduğunu vurguladı. 
     
</TEXT>
</DOC>
