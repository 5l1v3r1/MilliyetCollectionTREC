<DOC>
<DOCNO> 280159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonyas06.html </URL>
<DATE> 2004/10/14/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sakız çiğnemek beyni geliştiriyor... 
</HEADLINE>
<TEXT>

     İngiltere'de yapılan bir araştırmada, sakız çiğnemenin düşünme ve anımsama gibi idrakla ilgili işlevlerde olumlu etkilerine rastlandı. 
     Www.habersaglik.com adlı sitede yayımlanan bir habere göre, İngiltere Northumbria Üniversitesi Sinirbilim Bölümü araştırmacısı Andrew Scholey, araştırma sonuçları hakkında bilgi verirken, sakız çiğnemenin insan belleğini olumlu etkilediğini belirtti. Scholey, "Sakız çiğneyen kişilerin bellek testlerinde daha başarılı olduklarını ve daha çok sözcük hatırladıklarını gördük" dedi. 
     Sakızın naneli ya da mentollü olmasının bir fark yaratmadığını belirten Scholey, en önemli unsurun sürekli sakız çiğnemek olduğunu ifade etti. Scholey'in verdiği bilgiye göre, araştırmaya katılan 75 kişi, "sakız çiğnemeyenler", "gerçekten sakız çiğneyenler" ve "yalandan sakız çiğneyenler" şeklinde gruplara ayrıldı. Araştırma sırasında deneklere resim, sözcük ve telefon numarası hatırlatmaya yönelik sorular soruldu. Gerçekten sakız çiğneyenlerin kalp atışlarının, çiğnemeyenlere göre dakikada 3, yalancı çiğneyenlere göre ise 1.5 kez daha fazla olduğu belirlendi. Scholey, "Kalp 
     atışındaki artışın, idrakı artıracak derecede beyne oksijen ve glikoz dağıtımını yükseltmiş olabileceğini düşünüyoruz" dedi. Haberde, sakız çiğnemenin, ağzın sulanmasına bağlı olarak insülini yükseltmesi olasılığı üzerinde de durulduğu vurgulandı. 
     
</TEXT>
</DOC>
