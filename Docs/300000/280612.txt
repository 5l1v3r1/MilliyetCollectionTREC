<DOC>
<DOCNO> 280612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun23.html </URL>
<DATE> 2005/03/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türk mahkum 'ötanazi' istedi 
</HEADLINE>
<TEXT>

     Belçika'da 19 yıldır cezaevinde bulunan bir Türk mahkum ''ötanazi'' talebinde bulundu. 
     10 kadar soyguna karıştığı için toplam 40 yıl hapis cezası alan, 1990'lı yıllarda firar teşebbüsünde bulunan, son olarak da bulunduğu Andenne hapishanesinde uyuşturucu ve silah kaçakçılığı nedeniyle 3 yıl hapis cezasına çarptırılan L.D. 40 , haksızlığa uğradığı iddiasıyla ''ötanazi'' istedi. 
     Belçika yasaları, yaşama umudu kalmayan ağır hastalar için ötanazi öngörüyor. Yetkililer, Türk mahkumun talebinin kabulünün ''düşünülemez'' olduğunu belirttiler. 
     Yaptığı açıklamada, ''40 yıl hapis cezası nedeniyle tünelin ucunu göremiyorum'' diyen L.D, ''Canlı olarak gömüldüğünü, dayanacak gücü kalmadığını'' anlattı. 
     Belçika'nın yabancılara ayırımcılık yaptığını öne süren mahkum, kendisinin hiç kimseyi öldürmediğini belirterek, bir jandarmayı öldürdüğü için müebbet hapis cezası alan Belçikalı bir mahkumun 13 yılda tahliye edildiğini, bir profesörü öldürerek 20 yıl ağır hapis cezasına çarptırılan bir başka Belçikalının 7 yıl sonra hapisten çıktığını örnek gösterdi. 
     İki elmas tüccarını öldürdüğü için idam cezasına mahkum edilen bir Belçikalının 14 yıl 8 ay sonra tahliye olduğunu, terör örgütü Savaşan Komünist Hücreler CCC üyelerinin hepsinin 15 yılda hapisten çıktıklarını hatırlatan L.D, ''Bütün bu kişilerin aksine benim ellerim kanlı değil'' dedi. 
     İşlediği suçlar nedeniyle yeteri kadar hapis yattığını düşünen L.D, Türkiye'ye sınır dışı edilmesini istediğini, bunun kabul edilmediğini, bu nedenle ''ötanazi'' talebinde bulunduğunu açıkladı. 
     
</TEXT>
</DOC>
