<DOC>
<DOCNO> 269734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko16.html </URL>
<DATE> 2004/09/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Uzanlar'ın 2 helikopteri satıldı... 
</HEADLINE>
<TEXT>

     Tasarruf Mevduatı Sigorta Fonu'nun TMSF el koyduğu Uzan Grubu mallarından 2 helikopter, muhammen bedellerinin altında satıldı. 
     TMSF'nin Esentepe'deki merkezinde gerçekleştirilen açık artırmaya, Süper Air Hava T.A.Ş., İngiliz Palm Harbor Holdings, Sancak Air ve Trevor Corporation temsilcileri ile Faruk Yıldırımcan adlı bir kişi katıldı. 
     Muhammen bedeli 10 trilyon lira olan Sikorsky helikopter, muhammen bedelinin yüzde 75'i olan 7 trilyon 555 milyar liradan satışa sunuldu. Helikopter, Süper Air Hava T.A.Ş. ve İngiliz şirketi Palm Harbor Holdings Ltd. temsilcileri arasında yaşanan artırım sonucunda, 8 trilyon 375 milyar liraya Palm Harbor Holdings şirketinde kaldı. 
     Muhammen bedeli 1 trilyon lira olan Bell 1991 model helikopter ise 755 milyar liradan satışa çıkarıldı. ABD firması Trevor Corporation ile geçen çekişme sonrası 791 milyar lira ile en yüksek bedeli veren Sancak Air, helikopteri satın aldı. 
     Rumeli Hava Taşımacılık ve İşletmecilik A.Ş'nin mülkiyetindeki, muhammen bedelleri toplamı 11 trilyon lira olan 2 helikopter, toplam 9 trilyon 166 milyar liraya satılmış oldu. 

     
</TEXT>
</DOC>
