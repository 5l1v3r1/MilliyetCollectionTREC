<DOC>
<DOCNO> 256322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonspo01.html </URL>
<DATE> 2004/07/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Daum İkinci yarıda oyun disiplininden koptuk... 
</HEADLINE>
<TEXT>

     Fenerbahçe Teknik Direktörü Cristoph Daum, 3-2 kazandıkları Berlin Türkiyemspor maçından sonra düzenlediği basın toplantısında, maçın ikinci yarısında oyun disiplininden koptuklarını söyledi. 
     Teknik Direktör Daum, Berlin Türkiyemspor karşısında ilk 20 dakika iyi bir oyun sergilediklerini, ancak bunu ikinci yarıda devam ettiremediklerini ve oyun disiplininden uzaklaştıklarını belirtti. 
     Karşılaşmayı izlemek için 10 binin üzerinde taraftarın geleceğini düşündüklerini ifade eden Daum, ''Seyirci, beklentimizin altında kaldı. Türkiyemspor, iyi bir reklam organizasyonu yaptı. En azından kendilerini tanıttılar. Bununla gurur duymalılar. Çok iyi futbolcuları var. Başarılı olmak için gereken potansiyele sahipler'' diye konuştu. 
     Berlin Türkiyemspor Teknik Direktörü Thomas Herbst ise ilk yarıda çekingen oynadıklarını, ancak ikinci yarıda iyi şeyler yapabileceklerini fark ettiklerini ve daha baskılı bir oyun sergilediklerini söyledi. 
     
</TEXT>
</DOC>
