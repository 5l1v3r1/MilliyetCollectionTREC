<DOC>
<DOCNO> 268466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko45.html </URL>
<DATE> 2004/09/02/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Tüpraş Genel Müdürü Yılsonunda 900 milyon dolar ihracata ulaşırız 
</HEADLINE>
<TEXT>

     Tüpraş Genel Müdürü Hüsamettin Danış, bu yılın sonunda ihracatta 900 milyon dolara ulaşmayı düşündüklerini söyledi. 
     7. Avrasya Ekonomi Zirvesi'nde konuşan Danış, Tüpraş'ın bu yılın ilk yarısında 11.5 milyon ton ham petrol işlediğini kaydetti. 
     Danış, Tüpraş'ın 2006 sonunda tamamlanacak olan 740 milyon dolarlık son projelerin de devreye girmesiyle 2000 yılında 3.1 milyon ton olan toplam benzin üretiminin, 2007 yılında 5.8 milyon tona yükseleceğini, siyah ürün üretiminin önümüzdeki yıl 6.3 milyon tona indirileceğini bildirdi. 
     Tüpraş'ın topladığı vergi ve fonların bu yıl 8.5 milyar dolara yükselmesinin beklendiğini kaydeden Danış, şirketin işlediği ham petrol miktarı, kapasite kullanım oranı ve ürün dış satımının da sürekli olarak arttığını söyledi. 
     Danış, işlenen ham petrol miktarının bu yıl 24.5 milyon ton, 2005'de ise 25 milyon tona yükseleceğini belirterek, ''Böylece kapasite kullanım oranı önümüzdeki yıl yüzde 90'ın üzerinde gerçekleşecektir. Bu yıl ihracatta da 900 milyon dolara ulaşacağımızı düşünüyoruz. Önümüzdeki yıl ise 1 milyar dolar tutarında ürün ihracatı hedeflenmektedir'' dedi. 
     
     ABD'Lİ POLİTİK ANALİST WASHINGTON 
     ABD Enerji Bakanlığı Politik Analisti Charles Washington da ABD'nin enerji tedariğini güvence altına alan bir politikası olduğunu ve enerji üretimini artırmayı teşvik ettiğini söyledi. 
     Washington, Hazar Denizi'nin 2010 yılındaki kapasitesinin farkında olduklarını ifade ederek, ''ABD, doğu-batı enerji koridorunun ortaya çıkması için çaba harcayacaktır. Biz Bakü-Tiflis-Ceyhan'ı sonuna kadar destekliyoruz'' diye konuştu. 
     ABD Enerji Bakanlığı'nın tek başına hareket edemeyeceğini, birçok kuruluşla çalışarak eksiklikleri tamamlayacağını ve böylece başarılı olabileceğini vurgulayan Washington, Türkiye'nin çok önemli petrol ve doğalgaz geçiş yeri olma durumunu da desteklediklerini ifade etti. 
     Washington, Türkiye'nin boğazlardaki tanker güvenliği endişesine katıldıklarını ifade ederek, şunları kaydeti 
     ''Birkaç ay evvel Washington'da, Türk Büyükelçiliği'nde birçok kişiyle bir araya geldik. Bu toplantıya her ülkenin çıkarına olduğu için önem veriyorduk. İki ülkenin enerji ilişkisinde, bir grup ABD'li uzmanın gelerek, enerji işbirliği yapılması konusunda araştırma yapmasıyla ilgili olarak fikir birliğine varıldı. Türkiye, Avrasya için önemli bir koridor ve ABD'nin müttefikidir. ABD'nin enerji politikası doğal enerji politikalarına bağlı, dengeli ve istikrarlıdır.'' 
     
     DİĞER KONUŞMALAR 
     Rusya Federasyonu Sanayi ve Enerji Bakanlığı Uluslararası İşbirliği Departmanı Direktör Yardımcısı Dimitry Beskurnikov da ham petrolün fiyatının sabitlenmesi gerektiğini söyledi. 
     Beskurnikov, önümüzdeki 25 yıl içinde Rusya'nın, Orta ve Batı Avrupa'nın en önemli pazarı olacağını ve 2020 yılına doğru yapacakları ihracatın büyük bir bölümünün bu ülkelere yöneleceğini belirterek, gelecekte ABD'nin ham petrol konusunda birlikte çalışılabilecek ülkelerden biri olduğunu kaydetti. 
     Makedonya Dışişleri Bakanı İlinka Mitreva da ülkesinin yatırımlara açık olduğunu ve birçok konuda işbirliğine hazır olduklarını söyledi. 
     Mitreva, Avrasya bölgesinde ulaşım ve iletişim koridorlarının arttırılması gerektiğini belirtti. 
     
</TEXT>
</DOC>
