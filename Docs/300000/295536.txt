<DOC>
<DOCNO> 295536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko23.html </URL>
<DATE> 2004/12/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Başesgioğlu Sosyal güvenlik sistemine katkı veren 3. bir taraf olsun 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, devletin sosyal güvenlik sistemine bir kaynak aktardığını hatırlatarak, ''Biz diyoruz ki, bu kaynağı aktarırken bir format geliştirsin. Devlet bu kaynağı tanımlasın. Devlet işçi ve işverenin yanında sosyal güvenlik sistemine katkı, prim koyan üçüncü bir taraf olsun'' dedi. 
     Başesgioğlu, TÜSİAD'ın düzenlediği, ''Uluslararası Eğilimler Işığında Sosyal Güvenlik Sistemlerinde Reform'' konulu seminerin açılışında yaptığı konuşmada, sosyal güvenlik reformları denildiğinde, daha çok finansman açıklarının gündeme geldiğini, 2005 yılı bütçesinde sosyal güvenlik kuruluşlarının öngörülen finansman ihtiyacının 22 katrilyon lira olduğunu söyledi. 
     Bakan Başesgioğlu, dünyanın hiçbir yerinde, hiçbir sosyal güvenlik kuruluşunun katılımcılardan topladığı primlerle bu sistemi döndüremeyeceğini ifade ederek, ''Klasik sigortacılık mantığı içerisinde, bütün giderlerini toplamış olduğu primlerle finanse etmesi çok zor bir hadisedir'' dedi. 
     Almanya'da federal hükümetin işbaşına geldiğinden bu yana sosyal güvenlik sistemine yaklaşık 77 milyar euroluk bir katkı sağladığını anlatan Başesgioğlu, şunları kaydetti 
     ''Finansman açığının makul, kaldırılabilir bir ölçüde olması gerekmektedir. Yani bütçe disiplinini, makro ekonomik dengeleri bozmaması gereken bir yoğunlukta olması gerekiyor. Yoksa sıfır sosyal güvenlik açığı, bugün hangi ülkeler derse desin gerçekçi bir yaklaşım değildir. 
     Devlet sosyal güvenlik sistemine bir kaynak aktarıyor. Biz diyoruz ki, bu kaynağı aktarırken bir format geliştirsin, devlet bu kaynağı tanımlasın. Devlet işçi ve işverenin yanında sosyal güvenlik sistemine katkı, prim koyan üçüncü bir taraf olsun. Yani kısa vadede bizim bu devasa açığı sıfıra indirme şansımız olmadığına ve devlet bu parayı verdiğine göre, bunu tanımlamış bir şekilde versin.'' 
     
     KAREDELİK... 
     Murat Başesgioğlu, sosyal güvenlik sistemine para aktarıldığını, bunun da, ''karadelik'' olarak, yani ajite edilerek ve belki de bu sistemden yararlanan insanları rencide edecek şekilde verildiğini söyledi. 
     Başesgioğlu, ''Devlet bu parayı kime veriyor Emekli Sandığı mensuplarına gidiyor. Baktığımızda insanlarımızın hastalığına, tedavilerine ve emekliliklerine para veriyoruz. Yani karadelik diye, sevimsiz bir tablo olarak gösterdiğimiz bu kaynakların gittiği yerler burasıdır. Sosyal devlet iddiasındaysanız, elbette bu alanı da görmemezlikten gelemezsiniz'' dedi. 
     Altyapı ya da bütçeye yük gelecek herhangi bir finansman ihtiyacı nasıl karşılanıyorsa, sosyal güvenlik alanında da çıkmış olan açığın sosyal devletin öncelikleri arasında görülmesi gerektiğini kaydeden Başesgioğlu, konuşmasını şöyle sürdürdü 
     ''O sebeple belki bunun daha makul olanı devletin işçi ve işveren yanında üçüncü bir taraf olarak, miktarı taraflarla belirlenecek bir oranda bu primlere katkı sağlamasıdır. Bunu Hazine'den sorumlu bakanlığımız ile görüştük. Onlar da prensip olarak bu yaklaşımı benimsediler. Önümüzdeki günlerde onun hangi oranda olacağı, bunun emeklilik sistemine nasıl yansıyacağını detaylı şekilde konuşmamız gerekiyor. Devletin sadece yüzde 10 oranında sisteme katkı payı vermesi kafi değil. Bunun sisteme ve sistemin geleceğine ne şekilde yansıyacağı da önem arzediyor.'' Başesgioğlu, sosyal güvenlik sisteminde yapılacak reform çalışmalarının Türkiye'de sosyal yardımlaşmayı ve yoksulluğu önleme konusunda büyük katkıları olacağına inandığını söyledi. 
     
</TEXT>
</DOC>
