<DOC>
<DOCNO> 275519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/yasam/yas18.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Kanser bir aileyi bitirdi 

DHA 
Bağlar Mahallesi'nde yaşayan Arslan ailesi, cilt kanserinden kurtulamıyor. Bugüne kadar 3 ferdini kansere kurban veren aileden, 3 kişi daha kanser. Resul Arslan, 'Kseroderma Pigmentosum'dan 3 çocuğunun öldüğünü belirterek, "3 çocuğum daha kanser tedavisi görüyor. Güneşe çıktıklarında hastalık ilerliyor. Ağır işlerde de çalışmamaları gereken çocuklarımı zorlukla geçindiriyorum" dedi. 

Balkona her çıkan düştü 

DHA 
Merkez Selçuklu Uysallar Sokak'taki Yetkin Apartmanı'nda Şeyda Küçükbardakçı 14 , dengesini kaybedip 4. kattaki balkondan aşağı uçtu. Genç kız 2. kat balkon demirlerine takıldı. Komşuları Hamza 47 ile kızı Filiz Turhan 25 da, genç kızı tutmaya çalışırken dengesini kaybetti. Birlikte betona çakılan 3 kişi, şans eseri kazayı 'sağ' atlattı. 

'Kız davası' cinayeti 

DHA 
Basmane semtinde Müslüm Berber 30 , tartıştığı A.D. 16 tarafından bıçaklanarak öldürüldü. Kapılar Mahallesi'nde, önceki gece evine giden işportacı Berber'in yolu, kız meselesi yüzünden kavgalı olduğu A.D. ve 15 arkadaşınca kesildi. Berber'i bıçaklayan A.D. kaçarken, Alsancak Devlet Hastanesi'ne kaldırılan Berber, can verdi. Konak Asayiş Şube ekiplerince yakalanan A.D. suçunu itiraf etti. 

Tünel çöktü bir işçi öldü 

DHA 
Baraj inşaatındaki tünelin çökmesi sonucu toprak altında kalan Murat Gün, yaşamını yitirdi. Görmeli köyü yakınlarındaki Ermenek Hidroelektrik Santralı'nda cumartesi günü baraj tünelinin inşaat çalışmaları sırasında göçük meydana geldi. Tünelde çalışan işçi Murat Gün 38 , toprak altında kaldı. Arkadaşları tarafından çıkarılan Gün, olay yerinde hayatını kaybetti. 

'Asabi' dayı intikam aldı 

Melisa İncekaş'la Gürbüz Yalçın'ın düğün yapacağı Özgüven Tesisleri, bomba ihbarı üzerine arandı. Ekipler, ihbarın asılsız olduğunu belirledi. Telefon kayıtlarından 'yalan' ihbarcının adresini belirleyen polis, alkollü dayı Cemil Gökkaya'yı gözaltına aldı. Yeğeninin düğününe çağrılmayınca asılsız ihbarı yaptığını belirten Gökkaya, tutuksuz yargılanmak üzere serbest bırakıldı. 

Louvre'da büyük soygun 

DIŞ HABERLER 
Fransa'nın başkenti Paris'in ünlü Louvre Müzesi'nde düzenlenen antika sergisinde, görevlilerin bir süre yerlerinden ayrılması ve güvenlik kamerasının bulunmaması pahalıya mal oldu. Sergide, değeri 11.5 milyon euro yaklaşık 21 trilyon 171 milyar 500 milyon TL olan 2 elmas çalındı. Görevlilerin standı 15 dakika boş bırakmalarını fırsat bilen hırsız ya da hırsızlar, önce 6 milyon euro değerindeki 47 karatlık bir elması, sonra da 5.5 milyon euro değerindeki 15.74 karatlık elması çaldı. İlk soruşturma sonuçlarında, standda alarm ve güvenlik kamerasının da bulunmadığı tespit edildi. Elmasların, bugüne kadar çalınan en pahalı elmaslar arasında olduğu kaydedildi. 4 Temmuz 1993'te Cote d'Azur'daki bir evden 8.38 milyon euro değerindeki bir elmas çalınmıştı. 

Kasırga adamı otele 'yerleştirdi' 

DIŞ HABERLER 
ABD'nin doğu kıyılarını vuran Jeanne Kasırgası, Florida'nın Orange County kasabasında yolda yürüyen bir erkeği havaya kaldırıp bir otelin camından içeri fırlattı. Kasırga kurbanı, Ambassador Lodge Oteli'nin penceresinden içeri savrulurken iki kolundan yaralandı. 

305 milyarı ver, uzaya çık 

DIŞ HABERLER 
İngiliz milyarder Richard Branson, sahibi olduğu Virgin Havayolları'nın ilk ticari uzay seferlerini gelecek yıllarda başlatmayı planlıyor. Branson'un şirketi, haziranda ilk özel uzay uçuşunu yapan Amerikan SpaceShipOne uzay aracının yaratıcısıyla 20.5 milyon euro'luk yaklaşık 37 trilyon TL bir anlaşma yaptı. İşadamının projesine göre, uzay seferinin, kişi başı 169 bin euro yaklaşık 305 milyar TL olması ve 3 gün sürmesi bekleniyor. 5 yıl içinde 34 bin kişinin uzaya yollanması hedefleniyor. 

300 itfaiyeciyle hayrına birlikte olmuş 

DIŞ HABERLER SERVİSİ 
New York'taki İkiz Kuleler'e 11 Eylül 2001'de düzenlenen saldırılarda çok sayıda kayıp veren itfaiyecilere sempati duyan evli ve 2 çocuklu bir kadının, kocasını 300 itfaiyeciyle aldattığı ortaya çıktı. İnternette tanıştığı itfaiyecilerle birlikte olan Jennifer Swanton'ın 34 haftada 3 - 4 itfaiyeciyle yattığı öğrenildi. Olayın ardından çok sayıda itfaiyeci görevden alındı. Bir arkadaşı, Swanton'ın itfaiyecileri, "11 Eylül için çok üzgünüm. Gerçekten çok tatlısın" gibi ifadeler kullanarak baştan çıkardığını söyledi. 


</TEXT>
</DOC>
