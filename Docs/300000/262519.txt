<DOC>
<DOCNO> 262519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur29.html </URL>
<DATE> 2004/08/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Vali Yardımcısı'nı kızdıran talep... 
</HEADLINE>
<TEXT>

     Çorum'da yapılan halk günü toplantısında Burma'ya Birmanya gitme talebinde bulunan vatandaşa Vali Yardımcısı Fatih Damatlar tepki göstererek, ''Dünyanın bir ucundaki yere gitmek için yardım istemek doğru değil'' dedi. 
     Çorum Valiliği tarafından her hafta Çarşamba günü düzenlenen halk günü toplantısına yaklaşık 2 aydır düzenli olarak katılarak Burma'ya gitmek için yardım isteyen Ali Yılmaz, bugün Vali Yardımcısı Fatih Damatlar başkanlığında yapılan toplantıda da söz alarak talebini yineledi. 
     Vali Yardımcısı Fatih Damatlar da Yılmaz'ın talebine tepki göstererek, şunları söyledi 
     ''Bu toplantıya gelen çok sayıda insan var. Ve tamamı yaşam mücadelesi veriyor. Aralarında temel ihtiyaçlarını karşılayamayacak durumda olanlar var. Talepte bulunurken, lütfen geçim sıkıntısı yaşayan bu insanlara saygılı olun. Bu kadar insanın sorunu dururken, dünyanın bir ucundaki yere gitmek için yardım istemek doğru değil. Valilik olarak yardımları Sosyal Yardımlaşma ve Dayanışma Vakfı imkanlarıyla yapıyoruz. Vakfın imkanlarını da acil önem taşıyan ihtiyaçlara yönlendirmeliyiz.'' Vali Yardımcısı Damatlar'ın tepkisinin ardından Ali Yılmaz, salonu sessizce terk etti. 
     Eski adı Burma olan Birmanya, bir Güneydoğu Asya ülkesi ve Hint Okyanusu kıyısında yer alıyor. 50 milyon nüfuslu ve eski bir İngiliz sömürgesi olan ülkenin toprakları, İngiltere ile Fransa topraklarının toplamı kadar. 
     
</TEXT>
</DOC>
