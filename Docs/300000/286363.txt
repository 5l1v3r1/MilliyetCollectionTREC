<DOC>
<DOCNO> 286363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko10.html </URL>
<DATE> 2004/11/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Türk bankacılık sektörü, AB'ye aday ülkelerin gerisinde" 
</HEADLINE>
<TEXT>

     Akbank Murahhas Azası Suzan Sabancı Dinçer, Türk bankacılık sektörünün mali sitem içinde yüzde 90'lık bir paya sahip olmasına rağmen, sektörün toplam aktifinin, mevduatının ve kredi hacminin milli gelir içindeki paylarının, AB ve aday ülkeleri gerisinde olduğunu söyledi. 
     Suzan Sabancı Dinçer, TÜSİAD tarafından iki ayda bir yayınlanan Görüş Dergisi'nde Türk bankacılık sektörünü değerlendirdi. Sektörün, 2001 yılında yaşanan krizle, 50 milyar dolara yakın öz kaynağını kaybettiğini, banka sayısının 84'den 54'e düştüğünü ve 50 bin bankacının işsiz kaldığını hatırlatan Dinçer, bugün sektörün 2 yıl önceye göre daha iyi durumda olduğunu ifade etti. Dinçer, "Batık kredi oranlarında iyileşmeler görülmektedir, düşen faiz oranları, bankaların ellerinde tuttukları uzun vadeli hazine kağıtlarını değerli kılmıştır" dedi. Buna rağmen Türk bankacılık sektörünün AB ve AB'ye aday ülkelerin gerisinde olduğunu belirten Dinçer, öz kaynak ihtiyacının ciddi boyutlarda olduğunu vurguladı. 
     Dinçer makalesinde, Türk bankacılık sektörü ile AB ve aday ülkelerin bazı verilerini de karşılaştırdı. Örneğin, sektörde verilen kredilerin milli gelirdeki payı yüzde 19 iken, bu oranın ortalamada, AB'ye, geçtiğimiz aylarda giren ülkelerde yüzde 57, eski AB ülkelerinde ise yüzde 167 düzeyinde yer aldığını belirten Dinçer, kredilerin, bankacılık sektörü toplam aktifleri içerisindeki yüzde 28'lik payını da "çok küçük bir seviye" olarak nitelendirdi. 
     Dinçer, "Bütün bunlar sektörün yeterince gelişmediğini, kamu sektörünün payının halen yüksek olduğunu ve bankaların aracılık fonksiyonunu gerektiği şekilde yerine getiremediğini göstermektedir" dedi. 
     
     "KAMU BANKALARI SEKTÖRÜN GELİŞMESİNE ENGEL" 
     Suzan Sabancı Dinçer, üç büyük kamu bankasının, sektör aktiflerinin üçte birini kontrol ettiğini ifade ederek, "Sektörün gelişiminin önündeki diğer bir önemli engel de kamu bankalarının hakimiyetidir" dedi. Kriz sonrası kamu bankalarının sektör üzerindeki etkilerinin kısmen azaltılmasının yeterli olmadığını savunan Dinçer, özelleştirme stratejilerinde somut adımlar atılması gerektiğini kaydetti. Dinçer, Türk bankacılık sektörü için bir diğer farklılık olarak da, aktiflerinde yabancı bankaların yüzde 3 gibi küçük bir oranda yer almasını gösterdi. Dinçer, bu rakamın AB'ye yeni giren ülkelerde, yüzde 50'ler düzeyinde olduğunu belirtti. 
     
     "BÜYÜME BİREYSEL BANKACILIKTA OLACAK" 
     Türkiye'nin bireysel ürün kullanımı ve çeşitliliği açısından da AB standartlarının çok gerisinde olduğunu söyleyen Dinçer, bankacılık ürünlerinin yaygınlaşmasının düşük seviyelerde olmasının, sektörde büyüme ve karlılığı arttırmasıyla, önümüzdeki yıllarda temel büyümenin bireysel bankacılık alanında olacağını öne sürdü. Dinçer, bu bağlamda özellikle konut alanında büyük bir potansiyel olduğunu vurgulayarak, Türkiye'de yüzde 0.3'lerde olan konut kredilerinin milli gelirdeki payının, AB ülkelerindeki gibi yüzde 38 düzeylerinde olması gerektiğini ifade etti. 
     Dinçer, tüm bunlara rağmen, bankacılık sisteminde yeniden yapılandırma kapsamında önemli adımlar atıldığını da kaydetti. BDDK gözetiminde olan sektörün, kural ve uygulamalar açısından AB standartlarına yaklaşmaya başladığını söyleyen Dinçer, "Sağlam bir bankacılık sistemi yaratmak için, gözetim ve denetimlerin etkin bir biçimde sürdürülmesi çok önemlidir" dedi. 
     
</TEXT>
</DOC>
