<DOC>
<DOCNO> 287866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas07.html </URL>
<DATE> 2004/11/10/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Satürn'ün uydusu Titan'da akıntı izleri 
</HEADLINE>
<TEXT>

     Satürn'ün en büyük uydusu Titan'ın yüzeyinde akıntı izleri saptandığı bildirildi. 
     NASA'dan yapılan açıklamada, Cassini-Huygens uzay aracındaki radarın geçen ay sonunda çektiği ilk fotoğraflarda, yüzeyde ''volkanik akıntı'' olabileceğini düşündüren ''parlak bir iz'' saptandığı belirtildi. 
     Araştırma ekibinden olan Arizona Üniversitesi'nden Dr Ralph Lorenz, ''Burada bir akıntı olmuş olabilir, veya erozyon nedeniyle oluşmuş bir oyuk da olabilir. Kesin bir şey söylemek için henüz erken'' dedi. Bilim adamı, ancak bu izlerin yüzeydeki bir sızıntıya benzediğini, bunun bir çeşit volkanik akıntı olabileceğini belirtti. 
     Titan'daki kimyasal etkileşimlerin muhtemelen Dünya'da ilk canlı organizmaların görülmeye başlamasından önceki dönemle benzerlikler taşıdığı fikrinde olan bilim adamları, sıcaklığın çok düşük olduğu Titan'da hayat belirtileri görülmesinin çok şüpheli olduğunu düşünüyorlar. 

     
</TEXT>
</DOC>
