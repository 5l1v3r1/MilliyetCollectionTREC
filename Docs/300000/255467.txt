<DOC>
<DOCNO> 255467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur26.html </URL>
<DATE> 2004/07/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Van...Tutuklu bulunan eski vekil Bitlis E tipi cezaevine sevkedildi 
</HEADLINE>
<TEXT>

     Van Kapalı Cezaevi'nde tutuklu bulunan eski milletvekili Mustafa Bayram ve 7 kişi, Bitlis E tipi Cezaevi'ne sevk edildi. 
     Alınan bilgiye göre, Hamit Bayram ve şoförü Hüsnü Özbuz'un Emniyet Müdürlüğü'ne ait Bölge Trafik Şube Müdürlüğü'nden kaçırılması olayının ardından 10 Temmuz'da tutuklanarak Van M Tipi Kapalı Cezaevi'ne konulan eski Milletvekili Mustafa Bayram ile oğlu Mecit ve 6 yakını, dün gece Bitlis E Tipi Cezaevi'ne gönderildi. 
     
     NAKİL NEDENİ GÜVENLİK 

     Van Kapalı Cezaevi'nde bulunan eski Milletvekili Mustafa Bayram ve 7 kişinin Adalet Bakanlığı kararı doğrultusunda, ''güvenlik gerekçesiyle'' Bitlis E tipi Cezaevi'ne sevk edildiği bildirildi. 
     Hamit Bayram ve şoförü Hüsnü Özbuz'un Emniyet Müdürlüğü'ne ait Bölge Trafik Şube Müdürlüğü'nden kaçırılması olayının ardından 10 Temmuz'da tutuklanarak Van M Tipi Kapalı Cezaevi'ne konulan eski Milletvekili Mustafa Bayram'ın avukatları Van Baro Başkanı Ayhan Çabuk, Halil Kartal ve Fesih Kınav, gazetecilerin sorularını yanıtladı. 
     Avukat Ayhan Çabuk, müvekkili Mustafa Bayram ile 7 kişinin Adalet Bakanlığı'nın isteği doğrultusunda güvenlik gerekçesiyle Bitlis'teki E tipi Cezaevi'ne sevk edildiklerini belirtti. 
     Çabuk, Van'daki cezaevinin M tipi denilen eski bir cezaevi olduğunu, Bitlis'teki E tipi cezaevinin ise güvenlik açısından daha uygun olduğu kanaatiyle, tutukluların sevkinin gerçekleştiğine işaret etti. Çabuk, tutukluların Van Kapalı Cezaevi'nde kaldıkları süre içinde herhangi bir sıkıntının yaşanmadığını, Adalet Bakanlığı'nın takdirini, bu yönde kullandığını kaydetti. 
     Bayram'ın kalp ve şeker rahatsızlığı bulunduğunu, nakilden önce rahatsızlanarak, Yüksek İhtisas Hastanesi'ne getirildiğini kaydeden Çabuk, tetkikler sonucu Bayram'ın sevkinde sakınca görülmediğini ve Bitlis'e gönderildiğini vurguladı. 
     
     BAYRAM MİLLİ EĞİTİM BAKANI İLE GÖRÜŞMÜŞ 

     İçişleri Bakanı Abdülkadir Aksu'nun televizyonlara verdiği demeçte, Bayram'ın kendisini aramadığını ifade etmesi üzerine Çabuk, bu konuya açıklık getirmek gereği duyduklarını söyledi. 
     Çabuk, şöyle konuştu ''Bayram'ın ifadesinde, bahsi geçen bakan İçişleri Bakanı değil, Milli Eğitim Bakanıdır. Bayram, oğlunun kaçırılması duyumunu aldıktan sonra gerekli önlemlerin alınması için Vali Hikmet Tan'ı aramış. Tan, il dışında olduğu için vali yardımcısıyla görüşmüş. Bu konu kendisine intikal ettikten sonra Vali Tan da makam aracından Bayram'ı aramış ve geçmiş olsun dileklerini iletmiş. O sırada Tan'ın yanında bulunan Milli Eğitim Bakanı Hüseyin Çelik de aynı telefondan Bayram'la kısa süreli görüşerek, geçmiş olsun mesajını bildirmiştir.'' 
     
     ''OĞLUMUN KAÇIRILMASINI EMNİYETE BİLDİRDİM'' 

     Çabuk, Bayram'ın diğer ifadesinde, olay günü oğlu Hamit Bayram'ın kaçırıldığı yönünde duyum aldığını, bunun üzerine gerekli önlemlerin alınması için Emniyet Müdürlüğü yetkilileri ve Van Valisi Hikmet Tan'ı aradığını belirttiğini dile getirerek, ''Bayram'ın beyanında, Emniyet Müdürlüğü'ne gittim. Benim başvurum sonucu ve Vali Hikmet Tan'ın da talimatlarıyla iki otobüs dolusu polis müdürlük kapısında beklemeye başladı. Oğlumun kaçırılmasına yönelik bu tür hazırlıklar da yapıldı görüşleri yer almıştır'' dedi. 
     
</TEXT>
</DOC>
