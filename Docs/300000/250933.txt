<DOC>
<DOCNO> 250933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur26.html </URL>
<DATE> 2004/06/25/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Atatürk Havalimanı trafiği kilitlenince bazı yolcular uçaklarını kaçırdı 
</HEADLINE>
<TEXT>

     NATO Zirvesi nedeniyle İstanbul Atatürk Havalimanı trafiği kilitlendi. Trafik sıkışıklığının nedeni havalimanına giren araçların ince aramadan geçirilmesi. 
     Kilitlenen trafik bazı yolcuların uçaklarını kaçırmasına sebep oldu. 
     Son bir haftadır İstanbul valiliği sık sık uçak yolcularının havalanına üç saat önce gitmeleri konusunda uyarılarda bulunuyordu. 
     
     Kontroller başlayınca havalimanı trafiği kilitlendi 

     Uyarıların nedeni Atatürk Havalimanı giriş ve çıkışlarda yapılacak olan sık kontrollerdi. Kontroller başlayınca Atatürk Havaalimanı trafiği de kilitlendi. 
     Polis havalanı girişinde bütün araçları incelemeye alıyor. Araçlar bagajından kaputuna kadar tek tek aranıyor. 
     Yolcular da üst aramasına tabi tutuluyor. Bu durum trafiğin kilitlenmesine neden oluyor. 
     
     Bazı yolcular uçaklarını kaçırdı 

     Yaşanan kaos nedeniyle bazı yolcular uçaklarını kaçırırken bazı yolcularda yürüyerek havalimanına ulaşmaya çalıştı. 
     Sürücüler güvenlik aramasına korna çalarak tepki gösterdi. İstanbul Valiliği bu durum üzerine yeni bir çağrı yaparak Atatürk Havalimanı'na gelecek yolcuların dört saat önceden limana gelmeleri konusunda uyarıda bulundu. 
     
     THY'DEN AÇIKLAMA HAVAALANINA 3 SAAT ÖNCE GELİN 

     Türk Hava Yolları THY , NATO Zirvesi nedeniyle 27-30 Haziran tarihleri arasındaki seferlerde gecikmeler olabileceğini belirterek, yolcuların da muhtemel trafik yoğunluğunu göze alarak havalimanına erken gelmeleri istendi. 
     THY'den yapılan yazılı açıklamada, söz konusu dönemde THY ile seyahat edeceklerin 444 0 849 numaralı telefon, www.thy.com şeklindeki internet adresi ya da ilgili acenta aracılığıyla uçuş saatlerinde bir değişiklik olup olmadığını öğrenmelerinin yararlı olacağı vurgulandı. 
     Zirve nedeniyle sahil yolu kapalı olacağından sadece E-5 Karayolu'ndan ulaşımın sağlanacağı da hatırlatılan açıklamada, bu nedenle uçuş zamanını kesinleştiren yolcuların Atatürk Havalimanı'na yurtiçi uçuşlar için en az 2 saat, yurtdışı uçuşlarda ise 3 saat önce ulaşmaları tavsiye edildi. 
     Açıklamada, 27-28-29 Haziran tarihlerinde yolculuk yapacakların, 2 Temmuz 2004 tarihine kadar işlem yapılması kaydıyla ücretsiz olarak rezervasyon ve parkur değişikliği yapabilecekleri, Miles Miles ödül bileti refakatçi üyelerinin de seyahat tarihlerinin 27-29 Haziran tarihleri arasında olması durumunda, talepleri halinde ücretsiz rezervasyon değişikliği ve kupon kullanılmamış ise ''Mil iade'' yaptırabileceği kaydedildi. 
     Açıklamada, şöyle denildi 
     ''Dünya liderlerini biraraya getirecek ve Türkiye'nin tanıtımına büyük katkısı olacak böylesine büyük bir olay nedeniyle ortaya çıkabilecek aksaklıkların, değerli yolcularımız tarafından anlayış ve hoşgörüyle karşılanacağından kuşku duymamaktayız. Yine de muhtemel gecikmelerden dolayı özür dileriz.'' 

     
</TEXT>
</DOC>
