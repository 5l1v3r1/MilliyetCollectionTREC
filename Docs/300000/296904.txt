<DOC>
<DOCNO> 296904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/dunya/adun.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En sıcak hafta 
</HEADLINE>
<TEXT>


Yarın bir araya gelecek AB dışişleri bakanları, dört kez değişen 17 Aralık taslak bildirisi üzerinde son pazarlıkları yapacaklar. Türkiye, 'tam üyelik amaçlı, açık ve net tarihli' bir zirve kararına yakın 

Güven Özalp 


Türkiye'nin Avrupa Birliği AB perspektifinde tarihi bir belirleyiciliğe sahip olacak 16 - 17 Aralık Zirvesi'ne sayılı günler kaldı. Ankara, kararlı tavrı ve beklentilerinin büyük ölçüde karşılanması durumunda bazı hassas konularda esneklik gösterebileceği mesajıyla "tam üyelik amaçlı, açık ve net tarihli" bir zirve kararına doğru adım adım ileriliyor. Yarından itibaren ise çok sıcak bir hafta yaşanacak. 
Pazartesi günü bir araya gelecek AB dışişleri bakanları, AB Daimi Temsilciler Komitesi COREPER tarafından dört kez değiştirilen taslak bildiri üzerinde son pazarlıkları yapacaklar. Önceki gün belirginleşen 4. taslak üzerinde üye ülkeler arasında genel bir uzlaşı h kim. Dışişleri bakanlarının hedefi de liderlere mümkün olduğu kadar teknik boyutlarından arındırılmış, "konunun özüyle ilgili" boyutları bırakmak. Ancak dışişleri bakanlarının COREPER belgesi üzerinde yapacakları çalışmada Komisyon'un 6 Ekim'de belirlediği yaklaşımdan daha olumlu bir çizgi benimsemeleri ihtimali neredeyse sıfıra yakın. 

Kıbrıs, liderlere kalabilir 
Toplantıda Kıbrıs konusunun, özellikle Rum Kesimi'nin isteği üzerine yoğun tartışma yaşanmasına neden olabileceği belirtiliyor. Ancak COREPER düzeyinde yapılan çalışmalarda Kıbrıs paragrafının değişikliğe uğratılmaması ve Birlik içinde Rum Yönetimi'nin tanıma konusunda takındığı tavra tam destek bulamaması ilgili paragrafta radikal bir değişiklik olmaması ihtimalini yükseltiyor. Bu konu liderlere de kalabilir. 
AB dışişleri bakanları tarafından ele alınacak olan belgede öne çıkan unsurlar ve bundan sonra atılabilecek adımlara ilişkin tablo ise şu şekilde belirginleşiyor 

ÜYE KATMA KAPASİTESİ 
Üçüncü taslakla birlikte Türkiye başlığı altından "genişleme" başlığı altına taşınan "AB'nin yeni üyeleri bünyesine katma kapasitesinin önemli bir unsur olduğu" vurgusunun hedefi aslında Türkiye. Ancak bu ifade daha önceki AB belgelerinde de yer aldı ve tüm genişleme sürecinde kullanıldı. Ankara açısından asıl rahatsızlık, bu vurgunun kendi paragrafında yer alması ve bunun ayrımcılık havası yaratmasıydı. Ankara'nın girişimleriyle bu giderildi. 

KIBRIS 
COREPER belgeleri Türkiye'nin Ankara Anlaşması'nı son genişlemede yer alan 10 ülkeye uyarlanmasını istiyor. Türkiye, bunun önüne şart gibi konulmasından rahatsız. Daha önceki genişlemelerde de gerekli uyarlama yapılmadı ancak bu sorun yaratmadı. Son temaslarda Ankara'ya verilen mesajların Kıbrıs üzerinde yoğunlaşması Türkiye'yi esnekliğe zorladı. Tanıma h l söz konusu değil ancak Türkiye, beklentilerinin karşılanması halinde uyum protokolüne ilişkin esneklik gösterebileceği mesajını verdi. Kıbrıs ise metinde "tanıma" konusunun daha net olmasını istiyor. Gerekli şartların oluşması halinde Ankara zirvenin hemen öncesinde uyum protokolüne ilişkin adım atacağı yönünde açıklama yapabilir. 

KALICI KISITLAMALAR 
Gerekmesi halinde ileride uzun geçiş sürelerinin yanı sıra derogasyon ve kalıcı koruma önlemleri uygulanabileceğinin vurgulanması Ankara'yı rahatsız ediyor. Önceden sadece serbest dolaşım konusunda yer alan bu ifadelere tarım ve yapısal politikaların da eklenmesi rahatsızlığı daha da artırdı. Ankara, bunu "Kabul edilmesi halinde özel ilişki anlamı çıkar" gerekçesiyle reddediyor. Brüksel ise konuya aynı açıyla yaklaşmıyor. Serbest dolaşım konusunu metinden çıkarmak çok zor, çünkü Komisyon belgelerinde de bu ifade yer almış durumda. Üye ülkeler bunun gerisine düşmek istemeyeceklerdir. Sonradan eklenen iki unsurun çıkarılması küçük bir ihtimal olsa da gündeme gelebilir. 

ASKIYA ALMA VE EŞİK 
Müzakerelerde başlık açılması konusunda, ilgili konuda Türkiye'nin belli bir düzeyi yakalamış olmasını gerektiren "eşik sistemi"nin uygulanacak olması Ankara'yı rahatsız ediyor. Ancak bu alanda AB sürekli bastırıyor ve geri adım sinyalinden bahsetmek pek mümkün değil. Müzakerelerin askıya alınması konusu da hassas bir konuydu. Bu alanda askıya alma önerisini yapma hakkı ilk belgede Komisyon ve üye ülkelerin üçte birine verilmişti. Daha sonra "üçte bir" ilkesinden vazgeçildi ve üçüncü taslakta bu hak Komisyon ve üye ülkelere verildi. Dolayısıyla bir ülkenin bile itirazı bu süreci başlatabilecekti. Ankara bu alanda da geri adım attırmayı başardı. Son taslakta askıya almayı önerme yetkisi tekrar Komisyon ve üye ülkelerin üçte birine verildi. Başka bir deyişle başa dönüldü. Askıya alma kararının verilmesi için de nitelikli çoğunluk gerekiyor. 

TARİH VE UCU AÇIKLIK 
Taslak belgelerde boş bırakılan bu unsurda söz liderlerin olacak. Ankara bazı ülkelerin "üyelik dışı alternatifleri" metinde dile getirme yönündeki istemlerine karşı direniyor. Bu konuda taviz verilmesinin söz konusu olmayacağı mesajı net bir şekilde verildi, mesaj da Brüksel tarafından algılanmış görünüyor. Tarihin de kesin ve net, ikinci bir kararı gerektirmeyecek nitelikte olacağı da neredeyse kesinleşmiş durumda. Ucu açıklık unsurunun belirtilmesi de çok yüksek bir ihtimal olarak görülüyor. Ucu açıklık konusunda ise müzakerelerin hedefinin üyelik olacağının bir şekilde belirtilmesi halinde Türkiye bunu kabullenebilecek. 
Türkiye tüm stratejisini müzakerelerin nihai amacına gölge düşürmemek üzerine kurmuş durumda. Bu çerçevede Komisyon belgelerinin gerisine düşmek istemiyor. 

Le Figaro Erdoğan huzurlu döndü 

DIŞ HABERLER SERVİSİ 

Fransa'da yayımlanan "Le Figaro" gazetesi, "Başbakan Recep Tayyip Erdoğan'ın, Brüksel gezisinden kaygılarını gidermiş olarak Ankara'ya döndüğünü" yazdı. 
"Erdoğan'ın ziyaretinin başarılı geçtiğini" belirten gazete, "Müzakerelerin başlayacağı ve Türkiye'ye ayrımcılık yapılmayacağı konusunda Erdoğan'ın en yüksek seviyeden garantiler aldığını" bildirdi. 
Başbakan Erdoğan, Alman "Bild am Sonntag" gazetesine verdiği demeçte ise AB'nin Türkiye'ye karşı diğer aday ülkelere göre daha sıkı şartlar getirdiği görüşünde olduğunu söyledi. Erdoğan, "AB tarafından haksızlığa uğradığınızı düşünüyor musunuz " şeklindeki bir soruya, "Bu soruyu 'hayır' olarak cevaplayamam. Hiçbir ülke AB kapısında 41 yıl boyunca beklemek zorunda kalmadı. Tüm şartları yerine getirdik, buna rağmen Avrupalılar tereddüt ediyor. Buna ayrımcılık da denilebilir" karşılığını verdi. 

Fransız aydınlar Türkiye Avrupalı 

Fransa'da bir grup aydın ve yazar tarafından kaleme alınan yazıda, "modern Türkiye'nin de Avrupalı olduğu" savunuldu. Fransız ünlü sosyologlar Edgar Morin ve Alain Touraine ile Sınır Tanımayan Doktorlar Örgütü'nün eski Başkanı Jean - Christophe Rufin ve yazar Guy Sorman'ın Le Monde gazetesinin bugünkü sayısında yer alan, "Neden Türkiye'yi kabul etmeli " başlıklı ortak makalelerinde, "Avrupa'nın dünyada bir güç olabilmesi için Türkiye'nin gerekliliğine" değinildi. Yazıda, "ABD'nin güce dayalı ve karşı tarafı yok etmeye yönelik politikasına alternatif olarak, İslam dünyasıyla ilişkilerin kurulmasında Türkiye'nin önemli rol oynayabileceği" görüşü savunuldu. 




</TEXT>
</DOC>
