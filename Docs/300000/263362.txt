<DOC>
<DOCNO> 263362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/asik.html </URL>
<DATE> 2004/08/14/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Çeşme'de Familia 
</HEADLINE>
<TEXT>


Yaz tatilini Çeşme'de, ailesinin yanında geçiren üniversite öğretim üyesi Lale Altan Hanım yazıyor 
"... Bu yıl yazlığa gelince bir sürprizle karşılaştım. Yanı başımızdaki Club Pomelan yeşil sermayenin eline geçmiş, adı da Club Familia olarak değiştirilmiş. Kadın erkek plajları beyaz bölmelerle ayrılmış... 
Geçenlerde yüzerken akıntının da etkisiyle kadınlar plajının açıklarına sürüklendik. O anda otelden ıslıklar, düdük sesleri gelmeye başladı. Daha sonra uzaktan zorlukla seçebildiğimiz insanlar bize geri dönmemizi işaret etti, megafonlarla anons yapıldı. Hemen ardından kanoyla gelen bir görevli kadınların bizi gördüklerinde çığlık attığını söyledi ve buradan gitmemizi rica etti. Olayı büyütmemek için uzaklaştık. Birkaç gün sonra yine oldukça açıktan yan koya yüzerken otel hizasından geçişimiz sırasında yine benzer anonslar yapıldı. 
Başka bir gün bir balıkçı teknesinin aynı gerekçelerle uyarıldığına tanık olduk. 
Türban söz konusu olunca özgürlüğü savunan bu kesimin eline güç geçtiğinde diğer insanlarla birlikte yaşamaya ve onların özgürlüğüne ne kadar saygı göstereceğinin işaretidir sanırım bu olay... 

Tavşancıl'da çarpışan iki trende de Otomatik Frenleme Sistemi ATS yokmuş. 
Olmaz tabi... AKP döneminde bu işler "Takdiri il hi" sistemiyle idare ediliyor... 
Haldun Ertem 

Diyarbakır ziyareti Amerika'nın Adana 2. Konsolosu Alicia Allison, Diyarbakır'a giderek Belediye Başkanı Osman Baydemir'i ziyaret ediyor... Ziyaret, öldürülen PKK'lı teröristin ailesini ziyaret eden Baydemir'e destek amacını taşıyor. 
Amerika oyunu açık oynuyor... PKK'yı Kuzey Irak'ta Kandil Dağı'nda himayesi altında tutarken ve bu teröristlerin Türkiye'de eylem yapmasını kolaylaştırırken, Türkiye içinde de o tarafa kol kanat geriyor. 
AKP iktidarı ise Afganistan'da olsun Irak'ta olsun "ABD'ye nasıl daha iyi hizmet edebilirim"in hesabında... Tipik "uydu" davranışı... 

Van'da uyuşturucu operasyonunda gözaltına alınıp sonra serbest bırakılan Mustafa Bayram yeniden tutuklanmak üzere aranıyormuş Demek kaçıp saklandığına iyice emin oldular... 
Arif Ayhan 

Ne becerikli yönetim Mülkiye'den arkadaşımız Ali Akel bir işi için özel otomobiliyle Bulgaristan'a gidip gelmiş 
- Bulgaristan'dan Türkiye'ye geçtikten sonra gümrük ve pasaport işlemlerinin bitmesi için 4 saat, yanlış duymadın tam 4 saat bekledim, dedi. 
Kuyrukta yabancı turistler de varmış. Her biri bir daha Türkiye'ye gelmemekten söz ediyormuş... Bu gecikmenin sebebi sorulduğunda alınan yanıt hep aynıymış 
- Personel yetersizliği... 
Milyonlarca insan işsiz dolaşıyor... Ve gümrük kapısında hiç de uzmanlık gerektirmeyen işleri yürütecek birkaç kişi temin edilip çalıştırılamıyor. 

MİT yeniği... Bu başlığı, rahmetli Örsan Öymen yıllar önce MİT'le ilgili bir yazısına atmıştı. Şu sırada izlediğimiz Yargıtay'lı, MİT'li gerilim senaryosu için de aynı başlık uygun olabilir... 
Yargıtay Başkanı Eraslan Özkaya Bodrum'daki küçük kooperatif evinin onarımı için müteahhit arıyor. Çevresindekilerin tavsiyesiyle Hakkı Süha Şen adında bir müteahhit buluyor... Hakkı Süha Şen belli ki insan ilişkilerinde de girişimci... Hem Alaattin Çakıcı ile arkadaş hem MİT'in üst düzey yetkililerinden Kaşif Kozanoğlu ile... 
Müteahhit Şen, inşaat sürerken Yargıtay Başkanı Özkaya'ya MİT Mensubu Kaşif Kozinoğlu'nun onunla görüşmek istediğini söylüyor. 
Görüşmede Kozinoğlu, Alaattin Çakıcı ile ilgili davanın geciktirilmesini istiyor. 
Neden 
- Çünkü Çakıcı'nın elinde çok önemli bir film veya bant var... Çakıcı hüküm giyer ve hapse girer veya yurtdışına kaçarsa bant kaybolur... 
Yargıtay Başkanı Özkaya teklifi olumsuz karşılıyor. Zaten Çakıcı ile ilgili karar da 7 Nisan'da verilmiştir... 
İlginç bir gelişmeye Sedat Ergin Hürriyet'te işaret ediyor. 7 Nisan'da çıkan Yargıtay kararı postaya hayli gecikmeyle 3 Mayıs'ta verilmiş, Çakıcı 5 Mayıs'ta yurtdışına kaçmıştır. 
MİT yetkilisi Kozinoğlu yaptığı ziyaretin MİT Müsteşarı Şenkal Atasagun'un bilgisi dahilinde olduğunu söylüyor. Ancak Atasagun dün yaptığı açıklamada Kozinoğlu'nun MİT adına değil kendi adına hareket ettiğini söylüyor. MİT'in artık Çakıcı gibi taşaron kullanmadığını açıklıyor. İyi gelişme. Ama durum gösteriyor ki Çakıcı MİT'çileri h l kullanabiliyor. 
Devlet tepeden tırnağa yıprandı. Onarım gerekiyor. Ama kim yapacak bu onarımı Onu yapacak olanların derdi "herkes koltuktan kalksın, benim adamların otursun"dan öte gitmiyor... İşimiz zor... 

Troy filminde kullanılan Truva Atı parça parça Türkiye'ye getirildi. 
Mizahçı dostumuz Sulhi Dölek uyarıyor 
- Şu hediye atın içine iyice baksınlar. Yoksa tarih göz göre göre tekerrür edebilir 



</TEXT>
</DOC>
