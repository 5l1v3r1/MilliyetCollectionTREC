<DOC>
<DOCNO> 251102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonspo12.html </URL>
<DATE> 2004/06/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Daum, Alman Milli Takımı'na göz kırpıyor... 
</HEADLINE>
<TEXT>

     Evren Aydemir Bildiriyor 

Fenerbahçe Teknik Direktörü Christoph Daum, Almanya Milli Takımı'nın Rudi Völler'den boşalan teknik direktörlük görevi için kendisini önerecek durumda olmadığını söyledi. 
     Christoph Daum, Kölner Express Gazetesi'ne yaptığı açıklamada, Almanya Futbol Federasyonu'ndan DFB kendisine henüz bir görüşme önerisi gelmediğini belirterek, ''Almanya Milli takımı için kendimi önerecek durumda değilim. Şimdi yeni bir durum ortaya çıktı. Ancak öncelikle Rudi Völler'e çalışmalarından dolayı teşekkür etmemiz gerekir'' dedi. 
     Düşleri hakkında konuşmak istemediğini kaydeden Daum, ''Şimdi önemli olan düşler değil gerçekler. Burada söz konusu olan Alman futboludur. DFB akılcı ve doğru bir karar vermek durumunda'' diye konuştu. 
     Daum, basın tarafından DFB ile ilişkileri konusunda tüm gerçeklerin yansıtılmadığını da ifade ederek, her zaman DFB ile işbirliği yaptığını ve desteklediğini söyledi. 
     Medyayla bir sorunu olmadığını belirten Daum, ''Herkes benim neler yapabileceğimi ve nerelerde çalıştığımı biliyor. Ben işime çok önceden başladım ve kademe kademe yükseldim. Herkes yaşadığım olayları da biliyor. Bu da yaşamımın bir parçası'' dedi. 

     
</TEXT>
</DOC>
