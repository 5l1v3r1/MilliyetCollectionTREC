<DOC>
<DOCNO> 293034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun39.html </URL>
<DATE> 2004/11/29/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
İsrail'de kriz derinleşiyor 
</HEADLINE>
<TEXT>

     İsrail'de, Başbakan Ariel Şaron başkanlığındaki koalisyon hükümetinin büyük ortakları arasındaki kriz derinleşiyor. 
     Likud partisinin ardından, koalisyonun en büyük ikinci partisi Şinui'nin lideri ve aynı zamanda Adalet Bakanı olan Josef Tommy Lapid ile Şaron arasındaki ipler büyük ölçüde gerildi. 
     Başbakan Şaron, çarşamba günü meclise sunulması beklenen 2005 yılı bütçesinin arkasındaki desteği artırmak amacıyla dinci Birleşik Torah Musevileri Partisi ile yakın ilişkide bulunan kuruluş ve topluluklara 290 milyon şekel tutarında yaklaşık 72.5 milyon dolar bir transfer yapılmasını onayladı. Şaron, aynı zamanda, bu transfere karşı olduğunu daha önce açıklayan Şinui Partisi'ne de gözdağı verdi ve ''Bütçede, karşı oy kullanacak Şinui partili bakanları hükümetten atmakla'' tehdit etti. 
     Lapid ise ''Bütçeye karşı oy vereceğini'' açıklarken, Şaron'u ''kendi bindiği dalı kesmekle'' suçladı. Lapid, seçimlerin de yakında olacağını söyledi. 
     Şaron, öğleden sonra parti grubuyla bir toplantı yaptı ve gelişmeleri değerlendirdi. Dün Lapid ile görüştüğünü anlatan ve Lapid'in kendisine bütçeye olumsuz oy vereceğini bildirdiğini söyleyen Şaron, Birleşik Torah Musevileri Partisi liderleri Moşe Gafni ve Yaakov Litzman ile görüşmesini de aktardı. Bir anlaşmaya vardığını belirten İsrail Başbakanı, bütçe oylamasında olumsuz oy vermeleri için nedenleri kalmadığını anlattı ve ''Bu para sorunu değil. Daha çok hükümetin istikrarı, plan ve hedeflerini gerçekleştirme sorunudur'' dedi. 
     Şinuili İçişleri Bakanı Avraham Poraz ise İsrail Radyosu'na yaptığı açıklamada, hükümetten ayrılacakları mesajını verdi. Poraz, ''Eğer 200 milyon şekelim olsaydı, onu darboğazdaki yerel yönetimlere verirdim'' dedi. 
     Knesset'teki sol eğilimli Yahad partisi milletvekillerinden Avşalom Vilah da İsrail Radyosu'na yaptığı açıklamada, '' Gazze'den Geri çekilmeyi destekleyeceğiz. Hükümeti düşürmeyeceğiz'' diye konuştu. 
     Geri çekilme planı, Yahad'ın önemle desteklediği konulardan birini oluşturuyor. 
     Başbakan Şaron'un, İşçi Partisi ve Birleşik Torah Musevileri Partisi'nin de desteğini alarak, bütçeyi meclisten geçirmeye niyetli olduğu belirtiliyor. 
     İsrail parlamentosu, bu akşam, hükümet aleyhine verilen üç önergeyi görüşecek. 
     Şaron'un 2005 yılı bütçesi ise muhtemelen çarşamba günü meclise sunulacak. Bütçenin 31 Mart'a kadar Knesset'ten geçmemesi halinde, hükümet yasal olarak düşecek. Yeni seçimlerin ise bu tarihten itibaren üç ay içinde yapılması gerekiyor. 
     Halihazırda, normal seçim takvimine göre gelecek seçimler 2006 Kasım ayında yapılacak. 
     
</TEXT>
</DOC>
