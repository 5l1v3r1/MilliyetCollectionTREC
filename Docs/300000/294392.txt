<DOC>
<DOCNO> 294392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun21.html </URL>
<DATE> 2004/12/03/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Le Figaro Türkiye taslağı kimseyi tatmin etmedi 
</HEADLINE>
<TEXT>

     Fransa'da yayımlanan Le Figaro gazetesi, ''AB Brüksel zirvesi taslağının Türkiye ile ilgili bölümünün hiç kimseyi tatmin etmediğini'' yazdı. 
     ''AB'nin zirve taslağının büyükelçiler seviyesinde ilk kez dün ele alındığı'' hatırlatılan haberde, bir AB diplomatının görüşlerine atıfta bulunularak, ''Üye ülkelerin hiçbirinin, taslağın Türkiye bölümüyle hemfikir olmadığı'' bildirildi. 
     Taslağın ilk bölümünü, Almanya ve İngiltere'nin Türkiye için ağır bulduğu kaydedilen haberde, Fransa ve Avusturya'nın ise metnin daha fazla detaylandırılmasını istedikleri ifade edildi. 
     ''Ankara'nın da ilk metni beğenmediğine'' dikkat çekilen haberde, ''müzakerelerin 2005'in ikinci yarısında kendi dönem başkanlığı sırasında başlatmak isteyen İngiltere'nin şu anda ciddi bir biçimde Türkiye'nin hamiliğini yaptığı'' yorumu yapıldı. 
     
     ZİRVE UZUN VE ZOR OLACAK 

     Le Figaro, bir Avrupalı diplomatın, ''Brüksel zirvesi, Kopenhag zirvesi gibi uzun ve zor olacak, eğer ABD Başkanı George Bush çok müdahale etmezse... Sorun yine Fransa Cumhurbaşkanı Jacques Chirac, Almanya Başbakanı Gerhard Schröder ve Başbakan Recep Tayyip Erdoğan'ın son dakikada bir araya gelmesiyle çözülecek'' şeklindeki açıklamasına yer verdi. 
     ''Fransa'nın 2005 yılı Aralık ayı veya 2006 yılının başında müzakerelerin başlamasını istediği'' yazan gazete, ''Paris'in bu ısrarında AB ülkeleri içinde yalnız kaldığına'' dikkat çekti. 
     Bu arada, yine Le Figaro gazetesinde Chirac ve Schröder arasında dün yapılan zirveyle ilgili çıkan haberde, iki liderin müzakerelerin başlaması konusunda hemfikir oldukları, ancak müzakerelerin hedefi konusundaki görüş ayrılıklarının devam ettiği bildirildi. 
     Almanya'nın müzakerelerin sadece tam üyelik perspektifiyle açılmasını savunduğunu yazan gazete, Fransa'nın ise üyelik olmadığı takdirde güçlendirilmiş ortaklık önerisin de dışlanmaması için çalıştığını bildirdi. 
     
</TEXT>
</DOC>
