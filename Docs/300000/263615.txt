<DOC>
<DOCNO> 263615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo24.html </URL>
<DATE> 2004/08/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Formula 1'de Macaristan Grand Prix'sini Schumacher kazandı... 
</HEADLINE>
<TEXT>

     Formula 1 Dünya Şampiyonası'nda, sezonun 13. yarışı olan Macaristan Grand Prix'sini, Ferrari'nin Alman pilotu Michael Schumacher kazandı. 
     Hungaroring Pisti'nde 70 tur üzerinden yapılan ve toplam 306.663 kilometre süren mücadelede, Ferrari takımının Dünya Şampiyonu pilotu Michael Schumacher, 1 saat 35 dakika 26 saniye 131 saliselik zamanlamasıyla birinciliği elde etti. 
     Mücadeleye ilk cepte başlayan ve saatte ortalama 192.798 kilometrelik hızla yarışan Schumacher, bir sezonda 12 yarış kazanan ilk pilot olma unvanını kazandı. 
     Alman pilot ayrıca, bu başarısıyla sezonun 12. ve kariyerinin de 82. zaferine imza attı. 
     2. cepten start alan Ferrari'nin Brezilyalı pilotu Rubens Barrichello ise mücadeleyi takım arkadaşının ardından 2. sırada tamamlarken, Ferrari takımı bu sezon 6. ''duble'' başarısını gösterdi. 
     
     FERRARI, 6. ŞAMPİYONLUĞUNU GARANTİLEDİ 
     Formula 1'in en iddialı takımlarından Ferrari, Macaristan Grand Prix'sinin ardından üstüste 6. kez dünya şampiyonluğunu garantiledi. 
     Mücadeleye 6. sıradan başlayan Renault'un İspanyol pilotu Fernando Alonso, Grand Prix'yi 3. sırada tamamlarken, bu sezon 4. kürsü başarısına ulaştı. 
     Sezonun 14. yarışı olan Belçika Grand Prix'si, 29 Ağustos Pazar günü Spa Pisti'nde yapılacak. 
     
</TEXT>
</DOC>
