<DOC>
<DOCNO> 294748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy09.html </URL>
<DATE> 2004/12/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Ağar Kıbrıs'taki kazanımların zerresi kalmadı... 
</HEADLINE>
<TEXT>

     DYP Genel Başkanı Mehmet Ağar, Türkiye'nin Avrupa Birliği AB üyeliği süreciyle ilgili izlenen politikaları eleştirerek, ''Türkiye'nin rencide edilen bir ülke durumuna gelmesinin sorumlusu 2 senedir Türkiye'ye yaraşır bir müzakere süreci yürütemeyen Adalet ve Kalkınma Partisi'dir'' dedi. 
     Ağar, partisinin il başkanları toplantısında yaptığı konuşmada, ülkenin önemli bir tarihi dönemeçte bulunduğunu ifade ederek, ''Türkiye AKP iktidarından çok büyük bir ülkedir. Onların hayallerine sığmayacak kadar büyük bir ülkedir. Bu iktidar Türkiye'yi kavrayamamıştır'' dedi. 
     Türkiye'nin Avrupa Birliği üyeliğiyle ilgili sürece de değinen Ağar, hükümetin izlediği politikalar sonucu ülkenin bugün ''Ne istenirse alınacak bir ülke konumuna getirildiğini'' savundu. AB konusunda Helsinki Zirvesi ile ulaşılan noktanın gerisinde bir manzarayla karşı karşıya kalındığını belirten Mehmet Ağar, sözlerini şöyle sürdürdü ''Türkiye ayrımcılığa tabi tutulacak, hakir, küçük görülecek bir ülke değildir. Hiçbir aday ülkeye uygulanmayan muameleleri Türkiye hak etmemiştir. Bunların kabul edilmesi mümkün değildir. Türkiye Ortadoğu'lu Müslüman kimliğinden utanacak bir ülke de değildir. Tarihsel kökleriyle dünyanın en problemli coğrafyasının, en belirleyici ülkesi olma konumundan bugün rencide edilen, kendisine taahhüt edilenlere uyulmayan bir ülke durumuna gelmesinin sorumlusu iki senelik süreçte Türkiye'ye yaraşır bir müzakere sürecini yürütemeyen Adalet ve Kalkınma Partisi'dir.'' Resmi kanallardan iletilenlerden faklı şekilde gelişmeler yaşandığını kaydeden Ağar, son iki yıllık süreçte diplomatik geleneğe uymayan bazı gayriresmi görüşmeler yapıldığını ve kamuoyunun bu görüşmelerde vadedilenleri bilme hakkına sahip olduğunu ifade etti. 
     
     EKÜMENİK TARTIŞMALARI 
     Ağar, ABD Büyükelçiliği tarafından düzenlenen davete Fener Rum Patriği Bartholomeos'un ''ekümen'' kimliği ile davet edilmesine de değindi. Türkiye'in en zayıf, en zor dönemlerinde bile hiçbir yabancı devletin büyükelçiliğinin böylesine bir daveti yapma imkanı bulamadığını belirten Ağar, ''Türkiye dışındaki ülkelerde, hangi platformlarda bu konuyla ilgili olarak kimlerle oturdunuz, kimin adına ne gibi mükellefiyetler altına girdiniz Bunun çok açıkça tartışılacağı zaman gelmiştir'' diye konuştu. 
     Hiç kimsenin Türkiye'yi bir başka ülkenin dayatmasıyla karar alan bir ülke durumuna getiremeyeceğini kaydeden Ağar, Kıbrıs konusundaki gelişmelere ilişkin görüşlerini de açıkladı. 
     Gelinen noktada Kıbrıs konusundaki kazanımların ''zerresinin bile kalmadığını'' savunan Ağar, zora girenlerin, sıkıntıya düşenlerin yeniden Denktaş'a sarıldıklarını söyledi. Ülkenin içinde bulunduğu tarihi kavşağı, milletin gücüyle aşacağını belirten Ağar, ''medya aldatmasıyla, illüzyon, sihir ortamı yaratarak devam etmenin mümkün olmadığını'' kaydetti. 
     Mehmet Ağar, ülkenin iki yılının dışardan sağlanan desteğin sürdürülmesi amacıyla heba edildiğini belirterek, ''Ayasofya'yı ibadete açmaktan bugünkü sessizliğe ulaşan anlayışa değişim falan denilmez. Olsa olsa başkalaşım denir'' dedi. 
     
     MENDERES'İN KONUŞMASI 
     Toplantıda konuşan Genel Başkanlık Başdanışmanı Aydın Menderes de ülkenin içinde bulunduğu duruma ilişkin değerlendirmelerde bulunurken, ''Bugün 1946, 1950 değil, keşke olsaydı. Daha acısını söylüyorum, bugün 1961 değil. 1961 camiamızın ciğerinin parçalandığı bir dönemdi. Ama keşke 1961 olsaydı diyorum'' diye konuştu. 
     Ekümenik tartışmalarına da değinen Menderes, bunun Lozan öncesine geri dönmek, Türkiye'yi yeniden 1918-1920'lere geri döndürmek anlamına geldiğini savundu. 
     Ak Parti iktidarının ülke çıkarlarını, birlik ve bütünlüğünü hiçe saydığını kaydeden Menderes, 17 Aralık'ta yapılacak olan AB Zirvesi'nde Türkiye'ye tarih verilmesinin bir anlam taşımayacağını, rencide edici yeni koşulların gündeme geleceğini söyledi. 
     
</TEXT>
</DOC>
