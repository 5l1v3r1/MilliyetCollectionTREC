<DOC>
<DOCNO> 282512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo13.html </URL>
<DATE> 2004/10/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tüylüoğlu Denizlispor maçını kazanmaktan başka şansımız yok... 
</HEADLINE>
<TEXT>

     Çaykur Rizespor Kulübü Genel Sekreteri Mustafa Tüylüoğlu, Denizlispor maçını kazanmaktan başka şanslarının olmadığını söyledi. 
     Tüylüoğlu, AA muhabirine yaptığı açıklamada, Çaykur Rizespor'un üst üste alınan mağlubiyetlerle yıkılacak bir takım olmadığını belirtti. 
     Futbolcuların, Denizlispor maçı için hafta içi yaptıkları çalışmalarla özgüvenlerini yeniden kazandıklarını ifade eden Tüylüoğlu, ''Her futbolcu sahada kendine düşen görevi en iyi şekilde yerine getirirse, bütün gücünü ortaya koyarsa Denizlispor maçında galibiyetle sahadan ayrılırız'' dedi. 
     Taraftarın da takıma inanarak sabırlı olmasını isteyen Tüylüoğlu, ''Gol gecikebilir. Bu taraftarımızı ve futbolcuları strese sokmamalı. Maçın 90 dakika olduğu unutulmadan takım desteklenmeli. Takıma sahip çıkarak onu başarılara biz götürürüz. Aksi takdirde başarısızlığa iteriz'' diye konuştu. 
     Tüylüoğlu, Denizlispor maçını kazanmaktan başka çarelerinin olmadığını kaydederek, ''Denizlispor maçı bizim yeniden kaynaşma, birlik içinde olma ve çıkışa geçme maçımız olacak. Bu maçta şehir olarak kenetlenmeliyiz'' dedi. 
     
</TEXT>
</DOC>
