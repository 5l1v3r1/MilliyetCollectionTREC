<DOC>
<DOCNO> 288430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur35.html </URL>
<DATE> 2004/11/12/ </DATE>
<TIME> 20.57 </TIME>
<AUTHOR>  </AUTHOR>
<HEADLINE>
Bolu depreminin 5.yıldönümü mumlarla anıldı... 
</HEADLINE>
<TEXT>

     Bolu'daki deprem felaketinin 5'inci yılında depremde yaşamını yitiren 48 kişi, yakılan mumlar ve karanfillerle anıldı. 
     Bolu Emek ve Demokrasi Platformu üyeleri, Bolu'da 12 Kasım 1999'da meydana gelen depremde yıkılan Yıldız bloklarının bulunduğu alanda düzenlenen anma töreninde, ''Sabahın ilk ışıklarıyla birlikte acının ve depremin akıl almaz yıkıcı gücünün boyutları ortaya çıktı. Depremde yitirdiğimiz canların sadece alın yazısı olmadığını biliyoruz. İlgisizliğin, başıboşluğun faturasını, bugün hala sayısını tam olarak bilmediğimiz kaybettiklerimiz ödedi. Ateş bir kez daha düştüğü yeri yaktı'' dediler. 
     Depremle ilgili unutulmaması gereken şeyler olduğunu belirten üyeler, şunları kaydettiler 
     ''Depremden sonra deprem zenginleri türedi. Daha iki gün önce yüce divana gönderilen dönemin Bayındırlık Bakanı Koray Aydın'ın deprem sonrası servetine kattığı 1 trilyon 750 milyar lirayı unutmayacağız. Bolu Belediyesi Meclisi'nden Bolu Kalıcı Konutlarda bir bulvara verilen ismin değiştirilmesini şiddetle istiyoruz.'' 
     
     DÜZCE DEPREMİNİN 5. YILDÖNÜMÜ... 

     Düzce Depremi'nin 5. yıldönümü dolayısıyla Anıtpark'ta düzenlenen anma töreninde, saatler 18.58'i gösterirken depremde hayatını kaybedenler için 1 dakikalık saygı duruşunda bulunuldu. 
     Tören, saat 18.58'de 1 dakikalık saygı duruşuyla başladı. Yaklaşık 300 kadar depremzede vatandaş, yaktıkları meşaleler ve ''Depremi unutma, unutturma'' sloganlarıyla depremde yaşamını yitirenleri andı. 
     Törende pek çok depremzede gözyaşlarını tutamadı. Çeşitli sloganlar atan vatandaşlar, ''Depremden korkmuyoruz, güvensiz binadan korkuyoruz'', ''Kalıcı konutlar rantiyecilere değil hakiki hak sahipleri için yapılsın'', ''Susma konuş sıra sana da gelecek'' yazılı pankartlar açtılar. 
     Depremzedeler Dernek Başkanı Avukat Ayşegül Şenol, burada yaptığı konuşmada, Düzce'de konut sorununun had safhada olduğunu söyledi. 
     Düzce'deki imar planının yetersiz olduğunu savunan Şenol, şöyle dedi 
     ''Depremde ölenlerin ruhu şad olsun. Biz burada 12 Kasım depremini anmak için bulunuyoruz. Burada toplananlar haksızlığa uğrayan vatandaşlarımız. Amacımız Düzce'de yapılmayanları unutturmamak. Orta hasarlı binalar ayakta duruyor. Hakiki hak sahipliği hala belirsiz. Şunu bilsinler ki haklar alınana kadar burada olacağız.'' 
     
</TEXT>
</DOC>
