<DOC>
<DOCNO> 277365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/cemal.html </URL>
<DATE> 2004/10/05/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Hatice değil netice 
</HEADLINE>
<TEXT>

BRÜKSEL 

Yüzdük yüzdük kuyruğuna geldik denebilir. Özellikle son bir yıldır papatya falı açılan tarih konusunun artık yarın Avrupa'nın başkentinde şekillenmesi bekleniyor. 
Nasıl bir karar çıkacak 
Avrupa Birliği Komisyonu'ndan olumsuz bir karar söz konusu değil. Olumlu karara gelince, iki unsurdan oluşacak 
1 Türkiye'nin 'Kopenhag kriterleri'ni yeterince yerine getirdiği... 2 Bu nedenle üyelik müzakerelerine gecikmeksizin başlanması, bu konuda Komisyon'un 17 Aralık'ta toplanacak AB Konseyi'ne, yani Zirve'ye olumlu tavsiyede bulunması... 
Bu 'gecikmeksizin' vurgusu önemli. 2002 Aralık ayındaki Kopenhag Zirvesi'nde Türkiye için yapılan bu vurguya yarınki Komisyon raporunda da yer verilmesi çok yakın ihtimal. 
Bu durumda müzakereler ne zaman başlar sorusunun yanıtı genellikle şöyle veriliyor 2005'in nisan ile ekim ayları arasındaki bir tarih... 
Değişik tarihler söz konusu. Örneğin Almanya Başbakanı Schröder bir toplantıda 2005 Temmuz ayından söz etmiş... Tarihin kesinleşmesi içinse 17 Aralık'taki AB Zirvesi beklenecek. 
Bir başka soru 
AB Komisyonu'ndan yarın olumlu karar çıkarken, bunun ne gibi ekleri olabilir 
Önkoşul da ekstra şart da beklenmiyor. Yani "Şunları şunları da yapın, öyle başlarız " gibisinden bazı ekler söz konusu değil. Nitekim, Türkiye böyle bir durumu kabul edemeyeceğini, böylesi ekleri hayır diye yorumlayacağını kesin bir dille birçok kez açıkladı. 
Ancak, önkoşul ya da ekstra koşul olmasa da, başka bazı ekler gündeme gelebilecek. 
Hangi konularda gereği yapılmazsa, Türkiye'yle müzakerelerin askıya alınabileceğinin belirtilmesi yakın ihtimal. Ya da müzakere için tavsiye kararı alınırken, müzakereler başlayıncaya kadar eskiden kalma, listede zaten bulunan bazı eksiklerin giderilmesi Ankara'dan istenebilir. 
Ama bunlar önkoşul ya da ekstra şart olarak görülmüyor. Türkiye, üyelik müzakereleri başladıktan sonra bazı gerekli adımları atmazsa, AB süreci durdurabilir. Bu da oyunun bir kuralı olarak sayılıyor. 
Bu durum iki kez Slovakya'nın başına gelmiş. Müzakerelerin askıya alınmasına yol açan iki duruma da Slovak hükümetinin demokrasiyi zedeleyen uygulamaları yol açmış. 
Öte yandan, üyelik müzakereleri halen devam eden Romanya da birkaç kez askıya alınmanın kıyısına gelmiş, ülkedeki yolsuzluklar ve bu bakımdan atılmayan adımlar nedeniyle... 
Yalnız adaylık değil, üyelik de askıya alınabiliyor AB'de. Bu konuda yaşanan tek örnek olarak Avusturya gösteriliyor. Aşırı sağcı Haider'in seçimleri kazanması ve iktidar koltuğuna oturması gündeme gelince, Avrupa Birliği, Avusturya'nın üyeliğini askıya alabileceğini açıklamış, bunun üzerine Haider iktidara veda etmek zorunda kalmıştı. 
Kısacası 
AB Komisyonu'nun yarın Türkiye için müzakerelere başlanmasını tavsiye ederken, ileriye dönük askıya almanın bazı konularını sıralaması da sürpriz olmayacak. Nitekim, Genişlemeden Sorumlu Komiser Verheugen geçen gün bunun işaretini verdi. 
Niye öyle 
Bununla bir yandan Türkiye'ye karşı olan Avrupa kamuoyuna, öte yandan AB Komisyonu'ndaki Türkiye aleyhtarı komiserlere bir sap çiçek atılmak isteniyor. "Siz merak etmeyin, ipler bizim elimizde. Gerektiğinde el frenini de çekeriz " mesajı veriliyor. 
Bir başka nokta... 
Türkiye'de bazı çevrelerde yanlış anlaşılan bir konu var. AB ile önümüzdeki yıl başlayacak olan üyelik müzakereleri bir al - ver müzakeresi olmayacak. Türkiye bu görüşmelerde AB normlarına uyum için gerekli adımları atacak. 
Ve bu adımlar hayatın bütün alanlarını kapsayacak. Yalnız hukuk, insan hakları, demokrasi ilkelerini değil, aynı zamanda örneğin çevreyi de, tarım ürünlerini de, balıkçılığı da kapsayacak. Tavuğun, kirazın, süt ürünlerinin standartları da AB'ye uydurulacak. 
Bütün bu alanlarda bir şey alıp bir şey vermeyeceğiz. Böyle bir durum yok. Biz kendimizi değiştireceğiz. Avrupa'nın normlarına, standartlarına uymanın adımlarını atacağız Türkiye olarak. 
Bu bir modernleşme projesi 
Hem çok köklü bir modernleşme... Baştan aşağı değişimi öngören çok iddialı bir proje... 
Ya da Türkiye'nin kökleri Osmanlı dönemine giden, Cumhuriyet devrimi ile büyük bir sıçrama yapan, 1945'te demokrasiye ilk adımlarla yürüyen, 1980'lerde ekonomik liberalleşme ile ivme kazanan modernleşme süreci, demokrasi ve hukukla derinleşerek geri dönülmez bir biçimde rayına oturacak, AB ile üyelik müzakereleriyle... 
Bu süreç kolay değil. 
Bunun için siyasal irade gerekiyor Ankara'da. Hazırlık gerekiyor. Organizasyon ve koordinasyon gerekiyor. Eşgüdüm konusunda belki çok ciddi bir yasal düzenleme gerekiyor. 
İspanya bu üyelik sürecinde iki kez masadan kalkmış, bu kadarı da fazla oluyor diye. Ama AB'ye karşı bu efelenmesi İspanya'ya fazla bir şey getirmemiş. Portekiz buna karşılık uysal çocuk rolüyle İspanya'ya göre daha olumlu platformda oynamış AB oyununu... 
Bu arada İspanya'nın başından geçen bir olay daha var. İspanya'yla müzakere kararı alınmış, resmen de açılmış, ancak iki yıl boyunca fiilen hiçbir şey yapılmadan ipe un sermiş AB Komisyonu. 
Türkiye için böyle bir durumun söz konusu olmadığını belirten güvenilir bir diplomatik kaynak şöyle dedi 
"İspanya örneğinin arkasında zamanın Fransa Cumhurbaşkanı Giscard d'Estaing vardı. Kendi seçim bölgesindeki tarımsal bir zorluk nedeniyle İspanya'yla müzakerelerin başlamasını iki yıl boyunca fiilen engellemiş..." 
Tekrar başa dönersek... 
Yarın önemli olan, Komisyon'dan müzakerelere gecikmeksizin başlanması konusunda bir tavsiye kararının çıkması. 
Önemli olan bu. 
Gerisi bugün için detay olarak değerlendirilebilir. Bir başka deyişle, şimdilik haticeye değil, neticeye bakmak lazım. Neticenin alınması ise çok yakın ihtimal... 
Brüksel'den ilk yazı böyle. 



</TEXT>
</DOC>
