<DOC>
<DOCNO> 299339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/gun04.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a Airbus 
</HEADLINE>
<TEXT>


Sık sık arızalanan Başbakanlık'a ait ATA uçağının yerine, Airbus A-320 tipi yeni bir uçak alınmasına karar verildi. THY, 50 kişi kapasiteli olacak uçak için alım sözleşmesi imzaladı 

SİNAN TOROS İstanbul 

Türk Hava Yolları THY , Başbakanlık için 1 adet Airbus A - 320 tipi uçak alınmasına karar verdi. 
Bir süreden beri sık sık arıza yapan ve kalabalık heyetlerle seyahatlerde yetersiz kalan Gulfstream - 4 tipi 'ATA' uçağının yerine başka uçakları inceleyen Başbakan Erdoğan, AB zirvesine Avusturya'dan kiralanan MD - 83 tipi, 44 kişilik uçakla gitti. Erdoğan, 9 Aralık'taki Brüksel ziyaretinde de İsviçre'den getirtilen Gulfstream G - 550 tipi uçağı kullandı. Erdoğan, bir gezi dönüşü kendisiyle aynı anda havalanan, ancak Esenboğa'ya 'ATA' uçağından 10 dakika önce inen Dışişleri Bakanı Abdullah Gül'ü taşıyan Falcon 900 EX model uçağı da gezerek bilgi almıştı. Bu incelemelerin ardından THY, içinde toplantı yapılabilecek ve grupla seyahat edilebilecek nitelikte VIP uçağı alımı için görevlendirildi. THY, Airbus A - 320 modeli bir uçağın alınmasına karar verdi. Özel olarak iç dizaynı yapılacak ve 50 kişilik yolcu kapasitesine sahip olacak yeni uçağın alımı için sözleşme imzalandı. Başbakanlık'a yakın mesafeler için de küçük uçak alımı planlıyor. 


</TEXT>
</DOC>
