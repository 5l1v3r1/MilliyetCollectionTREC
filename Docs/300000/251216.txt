<DOC>
<DOCNO> 251216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun01.html </URL>
<DATE> 2004/06/27/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Türk Adli Tıp raporu, İspanya'da deprem yarattı 
</HEADLINE>
<TEXT>

     Mehmet ÇİFTÇİ - İSPANYA DHA 
İSPANYOL askerleri taşıyan ve Trabzon yakınlarında düşen uçaktaki askerlerden 22'sinin cesedinin ailelerine yanlış teslim edildiğine dair Türkiye'de Adli Tıp Kurumu'nun verdiği rapor, İspanya'da Genelkurmay Başkanı olmak üzere çok sayıda üst komutanın görevden alınmasına sebep oldu. 
     Hükümet, Trabzon'un Maçka İlçesi yakınlarında geçen yıl düşen askeri uçakta hayatını kaybeden İspanyol askerlerin cenazelerini birbirine karıştırmanın faturasını orduya çıkardı. 
     İspanya Savunma Bakanı Jose Bono, Genelkurmay Başkanı, Hava ve Kara Kuvvetleri Komutanlarını görevden aldığını açıkladı. Komutanların görevden alınmasının Türkiye'den gelen DNA testlerinin etkili olduğu belirtildi. 
     
     SIRA SİYASETÇİLERDE 

     Savunma Bakanı Bono, "Gerçekleri halktan saklamanın bedelini kim olursa olsun ödemelidir'' diyerek soruşturmanın askeri kanadının bittiğini, bundan sonra siyasi yönde hesaplaşmanın başlayacağı sinyalini verdi. 
     Geçen yılın Mayıs ayında Afganistan'dan ülkelerine dönerken düşen uçakta bulunan 62 İspanyol askerin cesetlerinin ailelerine yanlış teslim edildiği ortaya çıkmış bunun üzerine harekete geçen yeni Savunma Bakanı Jose Bono Türkiye'yi bizzat ziyaret ederek soruşturmanın kime dokunursa dokunsun tekrar başlatılması talimatı vermişti. 
     Türk bilim adamlarının yaptığı DNA incelemelerinde ise 39 askerden 22 sinin cesedinin ailelerine yanlış teslim edildiği ortaya çıktı. Bu rapor üzerine düğmeye basan hükümet orduda temizliğe başlayarak komutanları görevden aldı. 
     
</TEXT>
</DOC>
