<DOC>
<DOCNO> 250319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur21.html </URL>
<DATE> 2004/06/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
İstanbul ve Ankara'da NATO karşıtı eylemler sürüyor... 
</HEADLINE>
<TEXT>

     Çeşitli partiler ile sivil toplum örgütlerine üye bir grup, İstanbul'da yapılacak NATO Zirvesi'ni protesto etmek amacıyla ABD'nin Ankara Büyükelçiliği'ne siyah çelenk bıraktı. 
     Akay Caddesi ile Tunus Caddesi'nin kesiştiği kavşakta toplanan eylemciler, ''NATO'dan çıkılsın üsler kapatılsın'', ''Ortadoğu ABD'ye mezar olacak'', ''Katil ABD Ortadoğu'dan defol'' şeklinde sloganlar atarak, Kennedy Caddesi'ne yürüdüler. 
     ABD'nin Ankara Büyükelçiliği karşısındaki Kennedy Caddesi'nde geniş güvenlik önlemleri alan polisin eylemcilerin büyükelçiliğe yürümelerine izin vermemesi üzerine, KESK Ankara Şubeler Platformu Dönem Sözcüsü İsmail Sağdıç, burada yaptığı açıklamada, Ortadoğu'dan Kafkaslara ve Çin'e kadar uzanan bölgeyi işgal etmeyi amaçlayan ABD'nin, İstanbul'da toplanacak NATO Zirvesi'nde Türkiye'ye bu eylemlerinin ''tetikçiliğini'' dayatacağını savundu. 
     Başbakan Recep Tayyip Erdoğan'ın kendilerini ''30 yıl öncede kalmakla'' suçladığını ifade eden Sağdıç, ''Bu ülkeyi 30 yıl önce olduğu gibi emperyalistlere ve işkencecilere dar edeceğiz. Mücadelemiz, NATO dağıtılana, üsler kapatılana kadar sürecek'' dedi. 
     Sağdıç, sivil toplum örgütlerinin katılımıyla 26 Haziran Cumartesi akşamı Sıhhiye'de ''NATO'ya geçit yok'' mitingi düzenleyeceklerini de söyledi. Basın açıklamasının ardından grup temsilcileri ''Geleceğiniz varsa göreceğiniz var'' yazılı siyah çelengi ABD'nin Ankara Büyükelçiliği'ne bıraktı. 
     Geniş güvenlik önlemlerinin alındığı ve polis kamerasının görüntü aldığı eylem, grubun sloganlar eşliğinde Yüksel Caddesi'ne yürümesiyle olaysız sona erdi. 
     
     İSTANBUL'DA DA PROTESTO EYLEMİ 

     Bilim, Eğitim, Estetik, Kültür, Sanat Araştırmaları Vakfı BEKSAV üyesi bir grup, ABD Başkanı George W. Bush ve İngiltere Başbakanı Tony Blair'i sembolize eden kuklayı Dolmabahçe'den denize atarak ''NATO İstanbul Zirvesi''ni protesto etti. 
     Dolmabahçe sahilinde toplanarak Muin Besiese ve Mahmut Derviş'in yazdığı ''Askere Mektup'' adlı şiiri okuyan BEKSAV üyeleri, daha sonra ABD Başkanı Bush ve İngiltere Başbakanı Blair'i temsil eden maket kuklayı denize attılar. 
     Daha sonra maketi denizden çıkararak paketleyen göstericiler, ''paketin NATO Zirvesi'nin yapılacağı Lütfi Kırdar Uluslararası Kongre ve Sergi Sarayı'na gönderileceğini'' kaydettiler. 
     Bu arada göstericiler, ''Askere Mektup'' adlı şiirin konulduğu şişeleri de denize bıraktılar. 
     Öte yandan gösteriye destek veren gazeteci Abdurrahman Dilipak da, yaptığı açıklamada, Başbakan Recep Tayyip Erdoğan'ın NATO karşıtı eylemcilerle ilgili açıklamalarını eleştirdi. 
     
     DİSK'İN EYLEMİ 

     Öte yandan DİSK Yönetim Kurulu ve konfederasyona üye sendikaların başkanları, ''NATO Zirvesi''ni protesto etmek amacıyla İstanbul'da araç konvoyu oluşturarak ''NATO'ya hayır'' gösterisi yaptı. 
     DİSK Genel Başkanı Süleyman Çelebi, DİSK Yönetim Kurulu üyeleri ve bağlı sendikaların başkanları, Aksaray'da bulunan Genel-İş Sendikası İstanbul 2 No'lu Şubesi önünde toplandı. 
     Üzerlerinde ''NATO'ya hayır'' ve ''Gelme Bush'' yazılı pankartlar ile DİSK bayrakları bulunan yaklaşık 100 araçtan oluşan konvoy, kornalar çalarak Aksaray, Unkapanı, Taksim, Harbiye ve Şişli güzergahından Mecidiyeköy'e geldi. 
     Güzergah boyunca ''NATO'ya hayır'', ''ABD askeri olmayacağız'' ve ''Barış için NATO'ya hayır'' sloganları atan grup, ellerinde bulunan çanları da ''barış'' için çaldı. 
     
     ÇELEBİ'NİN BASIN AÇIKLAMASI... 

     DİSK Genel Başkanı Süleyman Çelebi, Mecidiyeköy Metro İstasyonu yanında yaptığı basın açıklamasında, Ortadoğu'da ve dünyada yeni politikaların belirleneceği NATO Zirvesi'nin İstanbul'da toplanmasını istemediklerini söyledi. 
     ''NATO'nun bir savaş örgütü olduğunu'' öne süren Çelebi, NATO'nun Balkanlar'ı, Ortadoğu'yu savaş alanına çevirdiğini iddia etti. 
     Çelebi, ''Biz barış istiyoruz. NATO örgütü dağıtılmalıdır, barış örgütleri kurulmalıdır'' dedi. 
     Savaşlardan en fazla işçi sınıfı ve yoksul halkın etkilendiğini kaydeden Çelebi, ''savaş ve NATO karşıtı herkesi 27 Haziran'da Aksaray'da yapılacak Büyük İstanbul Buluşması'na katılmaya'' çağırdı. 
     Bu arada, DİSK'in araç konvoyunun geçtiği güzergahta bulunan bazı trafik polislerinin, konvoydaki araçların plakalarını tespit ettikleri görüldü. 
     
</TEXT>
</DOC>
