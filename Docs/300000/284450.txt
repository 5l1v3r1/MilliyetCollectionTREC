<DOC>
<DOCNO> 284450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur32.html </URL>
<DATE> 2004/10/29/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ermeni Kilisesi'ne her bayram Türk bayrağı asıyorlar 
</HEADLINE>
<TEXT>

     Kayseri'de bulunan Surp Krikor Lusavoriç Ermeni Kilisesi'ne, 10 yıldır bayramlarda Türk Bayrağı asılıyor. 
     Surp Krikor Lusavoriç Ermeni Kilisesi Vakfı Yönetim Kurulu Başkanı Atik Erkuyumcu, AA muhabirine yaptığı açıklamada, kilisenin giriş kapısı önüne 10 yıl önce yaptırdıkları bayrak direğine her bayramda Türk Bayrağı asmayı gelenek haline getirdiklerini söyledi. 
     Erkuyumcu, Ermenilerin yüzyıllardan beri Anadolu'da Türklerle birlikte yaşadıklarını ve geçmişi çok eskilere dayanan bu dostluk ve kardeşlik ilişkisinin bozulmasını istemediklerini belirterek, şunları söyledi 
     ''Biz bu toprağın insanıyız. Dedemiz, babamız burada doğup, burada öldü. Anadolu'da yüzyıllardan beri ezan ve çan sesleri birbirine karıştı ama hiçbir ayırımcılık yapılmadı, hoşgörü bozulmadı. Genelkurmay Başkanı Hilmi Özkök'ün dünkü açıklaması çok doğru ve yerinde. Özkök'ün dediği gibi Anadolu, etnik kaynaşmanın, etnik ayrışımı yendiği yer olmuştur. Bizler asla etnik ayrımcılık yapılmasını istemiyoruz. Kendimizi etnik bir grup olarak bile görmüyoruz. Kendi isteğimizle 10 yıldan beri, milli bayramlarda, dini bayramlarda kilisemizin girişine Türk Bayrağı asıyoruz. Bayrağımızın kilisemizde dalgalanmasından da onur duyuyoruz.'' 
     
     'ETNİK AYRIŞMAYI, DIŞ GÜÇLER İSTİYOR'' 
     Vakıf Başkanı Erkuyumcu, etnik ayrışma tartışmalarının, Türkiye'yi bölmek isteyen bazı dış güçler tarafından gündeme getirildiğini de belirterek, şöyle devam etti 
     ''Türkiye'nin AB'ye girmesini istemeyen bazı güç odakları, sürekli etnik ayrımcılığı gündeme getiriyor. Biz bu tür ayrımcılık girişimlerini asla kabul etmiyoruz. Bizim haklarımızı biz savunuruz. Dini ibadetlerimizde, geleneklerimizi sürdürmemizde bize kimse engel olmuyor. Etnik ayrışmanın değil, etnik kaynaşmanın sürmesini, devam etmesini istiyoruz. Bu vatan hepimizin, bu bayrak hepimizin.'' 
     
</TEXT>
</DOC>
