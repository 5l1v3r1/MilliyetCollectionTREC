<DOC>
<DOCNO> 280611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun22.html </URL>
<DATE> 2005/03/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fransa'da Türkiye paniği... 'Evet' oyu çıkarsa üyelik engellenemez .. 
</HEADLINE>
<TEXT>

     Fransa Hareket Partisi MPF lideri Philippe de Villiers, ''AB Anayasası için yapılacak referandumda 'evet' oylarının kazanması halinde, Türkiye'nin AB üyeliğinin önüne geçilemeyeceğini'' söyledi. 
     Fransa'da 29 Mayıs Pazar günü yapılacak referandumla ilgili olarak Le Figaro gazetesinin sorularını yanıtlayan MPF lideri, ''hayır'' oylarının üstün gelmesi halinde ise Türkiye ile müzakerelerin hemen askıya alınacağını iddia etti. 
     Philippe de Villiers, ''Fransızlar, Türkiye'nin AB üyeliğine karşı çıkmak için referandumda 'hayır' demenin tek yol olduğunu iyi biliyorlar'' dedi. 
     
     FOTOĞRAFLI KAMPANYA 
     ''Referandum için 'hayır' kampanyası yürütürken, Başbakan Recep Tayyip Erdoğan'ın 29 Ekim 2004 tarihinde Roma'da AB Anayasası'nı imzalarken çekilmiş fotoğrafını kullanacağını'' belirten MPF lideri, ''Referandumda 'evet' diyenler, nasıl Türkiye'nin AB üyeliğiyle AB Anayasası arasında bir bağ olmadığını söylemeye cesaret edebilirler'' diye konuştu. 
     Fransa'da son düzenlenen kamuoyu araştırmaları, referandumda Fransızların yüzde 60 oranında ''evet'' diyeceğini ortaya koyuyor. 
     
</TEXT>
</DOC>
