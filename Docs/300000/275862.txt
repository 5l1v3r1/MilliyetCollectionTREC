<DOC>
<DOCNO> 275862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun16.html </URL>
<DATE> 2004/09/29/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rum Bakan Yakovu Türkiye, 'Kıbrıs Cumhuriyeti'ni tanımalı 
</HEADLINE>
<TEXT>

     Kıbrıs Rum kesimi Dışişleri Bakanı Yorgo Yakovu, ''Türkiye'nin, AB ile tam üyelik müzakerelerine başlaması için 'Kıbrıs Cumhuriyeti'ni tanıması gerektiğini'' savundu. 
     Belçika'ya resmi ziyarette bulunan Yakovu, basına yaptığı açıklamada, ''Yükümlülüklerini yerine getirmesi halinde, tam üyelik müzakerelerinin 6 aylık bir süre içinde başlatılması için Türkiye'yi desteklemeye hazırız. Türkiye, Kıbrıs Cumhuriyeti'ni tanımalıdır'' dedi. 
     ''AB üyesi bir ülke ile ilişki kurmamayı seçerek AB'ye giremezsiniz'' diyen Rum bakan, '' Dışişleri Bakanı ve Başbakan Yardımcısı Abdullah Gül ve diğer yetkililer bizimle konuşmayı reddederlerse Türkiye'yi desteklememizi nasıl istiyorsunuz'' ifadesini kullandı. 
     Yakovu, Belçikalı gazetecilerin, ''Kıbrıs'ta referandumlardan sonra ortaya çıkan tablodan sonra Rum kesiminin bu taleplerinin haksız olup olmadığını'' sormaları üzerine, ''Neden haksız olsun'' yanıtını vermekle yetindi. 
     
</TEXT>
</DOC>
