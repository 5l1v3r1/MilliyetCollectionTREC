<DOC>
<DOCNO> 256349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur11.html </URL>
<DATE> 2004/07/18/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İstanbul'da uyuşturucu operasyonu... 110 bin hap ele geçirildi 
</HEADLINE>
<TEXT>

     Esenler'de bir ev ile otomobilde, 110 bin adet uyuşturucu ve uyarıcı nitelikte hap ile bir miktar esrar ile bir tabanca ele geçirildi. Olayla ilgili 3 kişi gözaltına alındı. 
     İstanbul Narkotik Şube Müdürlüğü'nden yapılan açıklamaya göre, uluslararası uyuşturucu madde kaçakçılığı yapan bir şebekeye yönelik sürdürülen çalışmalarda, yurtdışından yüklü miktarda sentetik hapı Türkiye'ye gizli yollarla sokarak iç piyasaya sürmeye çalışan kişilerin olduğu tespit edildi. 
     Bunun üzerine, söz konusu kişilerin Esenler'deki ev ve otomobillerine düzenlenen operasyonda, büyük bir bölümü evde gizlenmiş naylon poşetler içersinde, bir miktarı da dağıtılmak üzere paketler halinde otomobilde tutulan 110 bin adet ''Ecstacy'' adlı uyuşturucu ve uyarıcı nitelikte hap ile 9 gram esrar ve 1 adet ruhsatsız tabanca ele geçirildi. 
     Olayla ilgili uyuşturucu maddenin sahibi olan ve bilgisayar işiyle uğraşan Emin D. ile oğulları Hakkı D. ve yaşı küçük olan S.D. gözaltına alındı. 
     Uyuşturucu hapların Hollanda'dan getirtildiği ve iç piyasada tanesi 10-15 milyon liradan satılmak istendiği öğrenildi. 
     
</TEXT>
</DOC>
