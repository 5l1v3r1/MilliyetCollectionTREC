<DOC>
<DOCNO> 277101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun16.html </URL>
<DATE> 2004/10/04/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İsveç'ten Türkiye'ye AB yolunda destek 
</HEADLINE>
<TEXT>

     İsveç Dışişleri Bakanı Laila Freivalds, Türkiye'nin AB üyeliğini desteklediklerini söyledi. 
     Dışişleri Bakanı ve Başbakan Yardımcısı Abdullah Gül'ün davetlisi olarak 6-7 Ekim'de Türkiye'yi ziyaret edecek olan Freivalds, bugün Stockholm'de Türk basın mensuplarını kabul etti. 
     Freivalds, Türkiye'nin büyük bir ülke olduğunu, İsveç'in Türkiye'nin AB üyeliğini desteklediğini kaydetti. 
     Türkiye'nin AB üyeliği ile ilgili birçok kriteri yerine getirdiğini ifade eden İsveç Dışişleri Bakanı, ancak özellikle kadın hakları konusunda henüz eksikleri bulunduğunu savundu. 
     Ankara'da Dışişleri Bakanı Gül ile görüşecek olan Freivalds, İstanbul'da İsveçli işadamlarıyla bir araya gelecek ve daha sonra Diyarbakır'a gidecek. Freivalds burada sivil toplum örgütlerinin temsilcileriyle görüşecek. 
     
</TEXT>
</DOC>
