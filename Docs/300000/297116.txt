<DOC>
<DOCNO> 297116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/guncel/axgun01.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgisayarla ilk buluşma 
</HEADLINE>
<TEXT>


'Diyarbakır Benim Okulum' projesiyle, 4 okula bilgisayar laboratuvarı kuruldu. Öğrencilere gönüllü ders verilecek 

Burcum Devrez - İstanbul 

"Diyarbakır Benim Okulum Projesi" ile 8000 öğrencinin eğitim gördüğü 4 okulun fiziki sıkıntıları giderilirken, bilgisayar ve fen laboratuvarları da kuruldu. Birçok öğrenci bu sayede ilk kez bilgisayar klavyesine dokundu. Gönüllüler ve üniversite öğrencileri, bir yıl boyunca çocuklara bilgisayar, teknoloji, sağlık, drama ve temel eğitim dersleri vermek için kolları sıvadı. 

4 okul belirlendi 
Pfizer'in başlattığı "Eğitim Yolculuğu"nun yeni durağı, Toplum Gönüllüleri Vakfı'nın da TOG desteğiyle Diyarbakır oldu. Önce eğitim olanaklarından yeterince yararlanamayan 4 okul belirlendi. "Diyarbakır Benim Okulum" isimli projeyle, Süleyman Nazif, Ahmet Cemil Serhatlı, Hüseyin Uluğ İlköğretim okulları ile Yetmişinci Yıl Sağlık Meslek Lisesi boyandı, tamir edildi, laboratuvarları yenilendi. 

Öğretme sevinci 
Ayrıca bilgisayar ve fen laboratuvarları oluşturuldu. TOG gönüllüsü ve Dicle Üniversitesi öğrencileri de, bilgisayarların kullanımı konusunda çocuklara bir yıl eğitim verecek. Edebiyat Fakültesi 2. sınıf öğrencisi Didem Çiçeklidağ, "Diyarbakır'da eğitim olanakları yok denecek kadar az. Öğrenciye yeni bir şeyler öğretebilmek bizi çok mutlu ediyor" dedi. Psikoloji öğrencisi Seda Sönmez, öğrencilerin hevesli olduklarına dikkat çekerek, "Bu tür projeleri tüm kuruluşların desteklemesini istiyoruz" diye konuştu. 
Süleyman Nazif İlköğretim Okulu öğrencisi Mehmet Bozkır, yoksullara yardım etmek için avukat olmak istediğini söyledi. 8. sınıf öğrencisi İpek Aktaş da, "Doktor olmak istiyorum. Bizim mahallede çok hasta var" şeklinde konuştu. 


</TEXT>
</DOC>
