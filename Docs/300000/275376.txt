<DOC>
<DOCNO> 275376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur04.html </URL>
<DATE> 2004/09/27/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Olaylı konser Müslüm Gürses hayranları birbirine girdi 
</HEADLINE>
<TEXT>

     Yakup YILMAZ ADANA, DHA 
ARABESK müzik sanatçısı Müslüm Gürses'in jileti yasakladığı Adana'daki konserinde bu kez sanatçıya ulaşmak isteyen hayranları ile özel güvenlik görevlileri arasında kavga çıktı. Gürses'in uyarısına rağmen kavga devam edince çevik kuvvet polisi müdahale etti. 
     Mimar Sinan Açık Hava Tiyatrosu'nda özel bir müzik şirketi tarafından organize edilen konserde yerel sanatçıların ardından sahneye çıkan Müslüm Gürses, hayranlarının yoğun ilgisiyle karşılaştı. Sanatçıya ulaşmak isteyen bazı fanatikler ile önlemek isteyen özel güvenlik görevlileri arasında önce sözlü tartışma çıktı. Birbirlerine hakaret eden iki taraf daha sonra yumruk yumruğa kavgaya başladı. 
     Gürses fanatikleri güvenlik görevlilerini sahneden itip indirerek dövmeye başladı. Bu arada Gürses'in uyarısını dikkata almayan bazı hayranları da sahneye boş kola kutuları, taş, çakmak ve cep telefonu attı. Konser alanında yaşanan kavgada tarafları sakinleştiremeyen Müslüm Gürses, polislerden yardım istedi. Çevik kuvvet polisinin alana girmesinin ardından hem Gürses hayranları hem de özel güvenlikçiler kavgayı bıraktı. Çıkan olayda 3 kişi çeşitli yerlerinden hafif yaralandı. 
     Müslüm Gürses'in jileti yasakladığını söylediği konserde fanatiklerden bazıları yine kendini kesmeye teşebbüs edince şarkıcı güvenlik görevlilerinden bu kişilerin konser alanından çıkarılmasını istedi. Hayranlarına nasihatlerde bulunan Gürses yaklaşık yarım saat sahnede kaldı. 
     
</TEXT>
</DOC>
