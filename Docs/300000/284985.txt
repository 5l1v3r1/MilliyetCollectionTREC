<DOC>
<DOCNO> 284985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/spor/aspo.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'a yedek parça 2-0 
</HEADLINE>
<TEXT>


Sebat karşısında sıkıntılı dakikalar yaşayan Cim-Bom, İsmet'in oyundan atılışından sonra açıldı, Ümit Karan ve Orhan Ak ile Fenerbahçe'yi yakaladı 


90 dakika 

MEHMET DEMİRKOL 

Cihan bir dakika içinde, sağ kanattan ceza sahası çaprazından, uzaktan ikinci kez çapraz orta yapıyordu. Hagi de yerinden fırlamış bas bas bağırıyordu. Bu doldur boşat işine çok kızmıştı. Fatih Akyel transferi dedikoduları nedeniyle, maç öncesinde tribünlere ilk olarak ve tam üç kez yumruk şova çağrılan, genç futbolcuyu buna iten Sebat'ın asla rakibine tek ayakta yakalanmayan sıkı alan savunmasıydı. Cihan bunu Hagi'nin çıldırma noktasına geldiği 19. dakikadan sonra da yapmaya devam etti. Buna zorlandılar. Çünkü ne kadar iyi yolda olurlarsa olsunlar, henüz bu tip bir savunmayı organize olarak delecek bir olgunlukta değillerdi. Buna rağmen pozisyon buldularsa, yine Hagi'nin ısrarlı jest ve uyarılarla ileri çıkardığı iyi savunma hattı ve disiplinden kopmayan oyun anlayışındandır. Sebat'ın olgun savunma ve kontratak anlayışı, eğer 5. dakikada Muzaffer ile üç adımda kaçırdıkları pozisyondan gol çıkarabilseler, çok daha etkili olabilirdi. Net bir sayı şansıydı. Bu pozisyonu atlattıktan sonra Galatasaray'ın Baliç'le soldan sürüklediği akınlar başladı. 
8'de bu kez Hakan'ın kafası ev sahibi için çok net bir şanstı. Kaleci Hakan'ın iki hamlede çıkardığı top çizgiyi geçti mi Buna karar vermek gerçekten zor. Bundan sonra Baliç'e dönebildikleri her an kaleyi zorladılar. 25'te Necati'nin Baliç'i kaçırışında, Boşnak şut çekmek yerine orta yapmayı deneyince savunmaya takıldı. Bu ilk devrede Galatasaray'ın organize akınlarla Sebat'ı son zorlayışı oldu. Ama kornerler, uzak şutlarla hep ceza sahası çevresindeydiler. 34'te Conceiçao'nun kalecide kalan sert şutu ve iki dakika sonra Hakan'ın yan direkte patlayan kafası 100'lük ev sahibinin şanssızlığıydı. 
İkinci yarıya Sebat yine kontra stratejisiyle ama yine 'atak'sız başladı. Galatasaray yine aynı sıkıntıları çekiyordu. Ve bu kez Baliç de oyunda yoktu. 50'de Conceiçao'nun Muhammed'e ceza sahası içinde yaptığı blok ilk bölümde gole en yaklaştıkları andı. Kaleci Hakan yine başarılıydı. Oyun böyle seyrederken 56'da İsmet, Tomas ile topsuz alanda girdiği tartışmadan kırmızı kartla soyunma odasına giderek çıkınca, oyunun dengeleri bozulur sandık ama öyle olmadı. Tekelioğlu savunmaya adama takviyesi yapmasa da etkinlikleri sürüyordu. Cesaretlendiler de... Öyle ki 71'de Erman Ergin'in kafasıyla gole çok yaklaştıktan sonra Ümit Karan'a kontratakta bile yakalandılar. Ama bu fazlasıyla hayalci bir yaklaşımdı. Hagi elindeki tüm dikine oynayan oyuncuları ve forvetleri sahaya sürmüştü. Nitekim 4 dakika sonra bu kez ceza sahası içine girip orta yapmayı başaran ve Ümit Karan'a golü attıran Cihan'ın çabasıyla gerçeğe döndüler. Hagi işte başından beri bunu istiyordu. Ancak 75'te olabildi. 
Sonrasında Sebat yüklenmeye, ev sahibi kontraya devam etti. Bu kez bu durum çok normaldi. Selahattin'le 84'te girdikleri pozisyonda rüyaya dönmelerini engelleyen isim Mondi'ydi. Galatasaray zirveyi Orhan'ın golüyle perçinlediği bu galibiyetle yakaladı. Ve uzun süre sonra ilk kez bir Anadolu takımı böyle olgun futbol oynadı. Tebrikler. 

'Unutmak istiyorum' 

Hagi, kötü bir 90 dakika yaşadıklarını söyledi, "Kazandığımız için mutluyum. Umarım bu futbolu tekrarlamayız" dedi 

'Konsantre olamadık' 
SARI - Kırmızılı takımın teknik patronu Hagi, Sebatspor karşılaşmasını unutmak istediğini açıkladı. Rumen hoca, futbol adına çok olumlu işler yapamadıklarını dile getirerek, "Maça iyi konsantre olamadık. Rakibimiz daha fazla koşup, ilk toplara müdahale etti. Biraz provakasyon yaptılar. Derslerini iyi çalışmışlar. Bizim adımıza en güzel şey 3 puandı" diye konuştu. 

'Lig uzun maraton' 
HAGİ, Trabzonspor galibiyetinin oyuncularının üzerinde rehavet yarattığına inanmadığını da iddia etti. Galatasaray Teknik Direktörü şunları söyledi "Lig uzun bir maraton. Zaman zaman bu tür kötü oyunlar tabii ki olacak. Umarım bu futbolu tekrarlamayız. Hakan Şükür 4 haftadır gol atamamış olsa bile görevini yapıyor. Zaten her zaman gol atması mümkün değil." 

Maçın hakemi 
Acemi kaldı 
LİGİN gelecek vaad eden isimlerinden olan Özgüç Türkalp dün gece dengesini yitirdi. 1. dakikada yardımcısı Birol Buldan'ın, Hakan Şükür'e kaldırdığı hatalı ofsayt bayrağına uymak zorunda kaldı. Ancak Tunç'un Baliç'e, Tomas'ın da Tunç'a yaptığı fauller mutlak sarı kart gerektirirdi. Song'un elle oynaması nedeniyle penaltı itirazları ise çarpma yüzünden geçersizdi. İsmet - Tomas çekişmesi gözlerden kaçtı, ancak İsmet'e ikinci sarı ağırdı. Tomas'ın hareketleri de kart isterdi. 

Maçtan notlar 
'Allah'a havale ettim' 
AKÇAABAT Sebat Teknik Direktörü Sadi Tekelioğlu, İsmet'e kırmızı kart gösteren hakeme sitem etti. Özgüç Türkalp'e maçtan sonra "Fenerbahçe, Galatasaray ve Beşiktaş'ın oyuncusu olsa atar mıydın " diye sorduğunu belirten Tekelioğlu, "Atardım" cevabını aldığını söyledi, "Onu Allah'a havale ettim" dedi. 

Hasan Şaş cezalı 
ASLAN'IN önemli silahlarından Hasan Şaş, Akçaabat Sebatspor maçında gördüğü sarı kartla cezalı duruma düştü. Yıldız futbolcu, önümüzdeki hafta Diyarbakırspor ile deplasmanda oynanacak olan maçta takımdaki yerini alamayacak. 

Fener'e taş 
FENERBAHÇE'NİN Manchester United'a 6-2 yenildiği maçtan önce "Go Rooney" pankartı açan Galatasaraylı taraftarlar bu kez de Lyon'a destek verdi. Sarı - Kırmızılılar, çarşamba günü oynanacak olan maç öncesinde tribüne "Go Lyon" yazıları astı. 

Şenlikler sürüyor 
100. yıl kutlamaları Akçaabat Sebat maçından önce yapılan etkinliklerle sürdü. Maç dışındaki günlerde söndürülen 100. yıl meşalesi yeniden alevlendi. Saat 19.05'te yakılacağı açıklanan meşale 4 dakika gecikmeli olarak tutuşturuldu. Bu arada bazı şehirlerle telefon bağlantısı kuruldu. 

Aslan'a aile desteği 
GALATASARAYLI futbolcuların aileleri de maçı izlemeye geldi. En büyük ilgiyi Song'un eşi Esther ve kızı Yohanna gördü. Teknik Direktör Hagi'nin eşi ve çocukları, Conceiçao'nun yakınları, Bülent'in babası ve kızı da tribünden takıma destek verdi. 

'Kolay maç yok' 
ÜÇ puan yolunu açan gole imzasını atan Ümit Karan, zor maçı galibiyetle tamamladıkları için mutlu olduğunu söyledi. Yıldız futbolcu, "Ligde her maç zor. Üst düzeyde mücadele etmemiz gerekiyor. Trabzonspor maçından sonra belki biraz rehavet oldu. Ama 3 puanı almasını bildik" dedi. 

PAF'lar coştu 
FLORYA Metin Oktay Tesisleri'nde oynanan PAF Ligi maçında Galatasaray, Akçaabat Sebatspor'u gole boğdu 5-1. Sarı-Kırmızılılar'ı üç puana taşıyan golleri Halim, Arda, Uğur Erdoğan, Oğuz ve Uğur Tülümen kaydetti. Sebat'ın golü Arif'ten geldi. 


</TEXT>
</DOC>
