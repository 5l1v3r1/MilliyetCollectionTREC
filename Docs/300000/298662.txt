<DOC>
<DOCNO> 298662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yasam/axyas01.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Dehşetin resmi 
</HEADLINE>
<TEXT>


Beyoğlu'nda bir binada çıkan yangın sırasında balkonda mahsur kalan yapımcı Abacı onlarca kişinin gözü önünde "Kurtarın beni" diye haykırarak yandı... 

MUTLU BOZDAĞ İstanbul 

Beyoğlu'nda 5 katlı binanın çatısında çıkan yangında, balkonda mahsur kalan ve "Kurtarın beni öleceğim" diye bağırarak yardım isteyen yapımcı Erkan Abacı 61 yanarak öldü. 
İstiklal Caddesi Yeşilçam Sokak'ta bulunan ve eskiden film şirketi olarak kullanıldığı bildirilen binanın çatısında, dün 06.00 sıralarında yangın çıktı. Kısa sürede büyüyen ve zaman zaman patlamalara yol açan yangın, binanın en üst katına sıçradı. Bu sırada binanın 5. kattaki dairesinde uyuyan oyuncu Sarıçam, çıkan yoğun duman ve alevleri fark ederek uyandı. Alevlerin arasında kaldığı için saçları ve yüzü yanan tiyatro oyuncusu Yakup Sarıçam 73 , kendi imkanlarıyla sokağa çıkarak kurtuldu. 

Balkonda bağırdı 
Aynı katta kalan yapımcı Abacı ise yoğun duman ile alevlerin içeriye dolması yüzünden dışarı çıkamayınca balkona geçti. "Nerede kaldı bu itfaiye Bina çökecek. Kurtarın beni. Öleceğim" diye bağırarak, yardım isteyen Abacı'ya, binanın önünde toplanan vatandaşlar, atlamamasını, itfaiyenin gelmek üzere olduğunu söyledi. Ancak, alevler 5. katı da tamamen sarıp balkona sıçradı. Üzerindeki ceketi yanmaya başlayan Abacı, kısa bir süre daha balkonda bağırdı, sonra da panik içinde alevlerin arasına daldı. 

İtfaiye geçemedi 
Olay yerine ulaşmaya çalışan itfaiye, Yeşilçam Sokağı girişinde dubaların bulunması ve diğer sokakların da dar olması yüzünden, bina önüne ulaşmakta güçlük çekti. 
Ara sokaklardan hortum uzatarak binaya ulaşabilen itfaiye, daha fazla büyümeden yangını söndürdü. Binada yapılan araştırmada, balkonda mahsur kalan Abacı'nın cesedi bulundu. 

40 filmi vardı 

Türk Film Yapımcıları Sözlüğü kitabına göre, Abacı'nın yaklaşık 40 filmi var. Filmlerinden bazıları şöyle Sarı Öküz Parası, Nişan Hançer, Süpürgesi Yoncadan ve Şahin. SESAM Başkanı Kadri Yurdatap, "Yeşilçam'ın çok eski bir emektarıydı, çok yazık oldu. Kendisini uzun yıllardır tanıyorum. İyi bir insandı. O film yapmak için çırpınıyordu. Ama en ucuz film 300 milyar lira" dedi. 


</TEXT>
</DOC>
