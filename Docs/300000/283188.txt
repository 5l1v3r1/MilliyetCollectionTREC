<DOC>
<DOCNO> 283188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo11.html </URL>
<DATE> 2004/10/25/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Fenerbahçe hasılat, Galatasaray seyirci lideri oldu... 
</HEADLINE>
<TEXT>

     2003-2004 futbol sezonunda Fenerbahçe hasılat, Galatasaray ise izleyici sayısında birinci oldu. 
     Fenerbahçe'nin evinde oynadığı maçları 423 bin 183 kişi izledi, toplanan brüt hasılat 6.2 trilyona ulaştı. Maçlarını 191 bin 62 kişinin izlediği Beşiktaş'ın hasılatı 1.2 trilyon lira olurken, bu dönemde 758 bin 301 kişinin maçına gittiği Galatasaray'ın hasılatı ise 1 trilyonda kaldı. Devlet Bakanı Mehmet Ali Şahin, CHP İstanbul Milletvekili Kemal Kılıçdaroğlu'nun konuyla ilgili soru önergesini yanıtladı. Şahin'in verdiği bilgilere göre, Fenerbahçe'nin şampiyonluğuyla sonuçlanan Süper Lig'in 2003- 2004 sezonunda, 18 futbol takımının evinde oynadığı maçları izleyen seyirci sayısı 2 milyon 488 bin 621 bin, toplam brüt hasılat tutarı ise 15 trilyon 286 milyar lira olarak gerçekleşti. Hasılatın yüzde 58'lik bölüne denk gelen 8 trilyon 887 milyarını sadece Beşiktaş, Fenerbahçe, İstanbulspor ve Galatasaray gibi İstanbul klüpleri elde etti. Bu dönemde, toplanan hasılat tutarlarında Fenerbahçe'nin ezeli rakiplerine yaklaşık 6 kat fark attığı belirlendi. 6 trilyon 279 milyarlık hasılatıyla ilk sırada yer alan Fenerbahçe'yi, 1 trilyon 221 milyarla Beşiktaş, 1 trilyon 7 milyarla Galatasayar, 980 milyarla Konyaspor, 654 milyarla Denizlispor, 602 milyarla da Trabzonspor izledi. Ancak, seyirci sayılarına bakıldığında ise Galatasaray'ın ilk sırada yer aldığı gözlendi. Geçen sezon Galatasaray'ın evinde oynadığı 17 maçı toplam 758 bin 301 seyirci izlerken, Fenerbahçe'nin maçlarına 423 bin 183, Beşiktaş'ın maçlarına 191 bin 62, Trabzonspor'un maçlarına 1 bin 829, Diyarbakırspor'un maçlarına 122 bin 306, Konyaspor'un maçlarına ise 117 bin 187 kişi geldi. Takımların izleyici sayısıyla elde ettiği hasılatlar arasındaki orantısızlığın, bilet fiyatlarından kaynaklandığı belirtiliyor. 2003-2004 sezonunda klüplerin topladığı hasılatın 2 trilyon 332 milyar lirasını KDV, 1 trilyon 324 milyar lirasını da Futbol Federasyonu'nun payı oluşturdu. Geçen sezon oynanan 6 derbi maçı toplam hasılat ve seyirci sayısında yüzde 8'lik pay aldı. 

     
</TEXT>
</DOC>
