<DOC>
<DOCNO> 268732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/soneko11.html </URL>
<DATE> 2004/09/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
KOBİ'ler 90'lı yılları arıyor 
</HEADLINE>
<TEXT>

     Küçük ve orta boy işletmelerin KOBİ , yatırım için uygun ortamı hala bulamadıkları gözleniyor. KOBİ'lerin kredi tahsis edilen teşvik belgeli yatırımlarının sayısı ve tutarı bu yıl da düşük düzeylerde seyrediyor. 
     ANKA'nın Hazine Müsteşarlığı verilerinden yaptığı belirlemeye göre, bu yılın ocak-ağustos döneminde KOBİ'lerin toplam tutarı 51.2 milyon dolar olan 281 yatırımı için kredi tahsis edildi. Tahsis edilen kredi miktarı, 23.6 milyon doları yatırıma, 5.2 milyon doları da işletmeye yönelik olmak üzere 28.8 milyon dolar oldu. Tahsis edilen kredi, yatırım tutarının yüzde 56.2'sine denk geldi. Bu yılın ilk sekiz ayında kredi tahsis edilen KOBİ yatırımlarıyla 1824 kişilik istihdam yaratılacak. 
     
     90'LI YILLARIN SONU 

     Teşvik belgeli KOBİ yatırımlarının tutarı, 1990'lı yılların sonlarında, bugünkü düzeylerin oldukça üzerinde gerçekleşmişti. 1997'de 245.8 milyon dolarlık KOBİ yatırımına 129.1 milyon dolarlık kredi tahsis edilmişti. 
     Teşvik belgeli KOBİ yatırımlarının tutarı 1998'de 127.2 milyon, 1999'da da 138 milyon dolar olmuştu. Bu yatırımlar için 1998'de 74.5 milyon, 1999'da 100.9 milyon dolarlık kredi tahsis edilmişti. Sözkonusu üç yılda kredi tahsis edilen KOBİ yatırımlarıyla toplam 37 bin 300 kişiye iş olanağı yaratılmıştı. 
     Teşvik belgeli KOBİ yatırımlarının tutarı, 2001'deki ekonomik krizle birlikte hızla geriledi. 2001'de yalnızca 12.2 milyon dolarlık KOBİ yatırımı için kredi tahsis edildi. 
     2002'de 42.3, geçen yıl da 72.6 milyon dolara çıkan teşvik 
     belgeli KOBİ yatırımlarının tutarı, 1990'lı yılların sonlarındaki tutarın son derece altında kaldı. 

     
</TEXT>
</DOC>
