<DOC>
<DOCNO> 269538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur23.html </URL>
<DATE> 2004/09/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Eminönü'deki balık-ekmek tekneleri artık yok... 
</HEADLINE>
<TEXT>

     İstanbul Valiliği'nin aldığı karar uyarınca, Eminönü'nde balık-ekmek satışı yapılan tekneler kaldırıldı. Eminönü'nde toplanan tekne esnafı adına konuşan Osman Öztürk, İstanbul Valiliği'nin ''güvenlik riski oluşturduğu ve tarihi dokuya zarar verdiği'' gerekçesiyle aldığı kararın yanlış olduğunu savunarak, aslında balıkçıların buradan kaldırılması halinde tarihi dokunun zarar göreceğini öne sürdü. 
     Vergilerini ödediklerini, sigortalarını zamanında yatırdıklarını anlatan Öztürk, şunları söyledi 
     ''Bizler her şeyi yasal olarak yapıyoruz. Buradan 2 bin kişi geçimini sağlıyor. Tarihi doku aslında bundan sonra zarar görecek. Eminönü dediğiniz zaman balıkçı aklınıza gelir. 
     Ben buradan sayın Başbakanımıza sesleniyorum. Sayın Başbakanım, işsizlik kervanına 2 bin işsiz daha ekleniyor. Lütfen bir şeyler yapın.'' Belediye görevlileri, açıklamanın ardından teknelerin kıyıya bağlı olan halatlarını kesti. 
     Bunun üzerine balıkçılar, uygulamayı alkışla protesto ederek kıyıdan uzaklaştılar. 
     
</TEXT>
</DOC>
