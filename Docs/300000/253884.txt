<DOC>
<DOCNO> 253884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo10.html </URL>
<DATE> 2004/07/08/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Gençler'in yeni transferi Boliç Gol krallığı gibi bir iddiam yok 
</HEADLINE>
<TEXT>

     Bolu'nun Gerede ilçesinde yeni sezon hazırlıklarını sürdüren Gençlerbirliği'nin yeni transferi Boliç, ''Hedefmiz, UEFA'da final oynamak'' dedi. 
     Bu sabah yapılan antrenman sonrasında AA muhabirine açıklamada bulunan Boliç, önümüzdeki günlerde lig ve Avrupa maçlarının başlayacağını hatırlatarak, ''Avrupa'da başarılı olmak istiyoruz. Amacımız UEFA'da final oynamak. Benim gol kralı olmak gibi bir iddiam yok. Gençlerbirliği çok gol atan bir takım. Takımımız başarılı olursa gol krallığına oynarım'' dedi. 
     Yeni transferlerden milli kaleci Ömer de sakatlık yaşamadan sağlıklı bir sezon geçirmek istediklerini belirterek, şöyle konuştu 
     ''Gerede kampında takım bütünlüğünü sağlamaya çalışıyoruz. Yeni transferlerimiz oldu. Kamp, eski ve yeni transferlerin birbirine uyum sağlaması açısından çok önemli. Hedefimiz, Avrupa ve ligde bugüne kadar ulaşılmamış hedefleri yakalamak. Güçlü bir kadromuz var. Şampiyonluğa oynayan takımlardan hiçbir eksiğimiz yok. Gençlerbirliği başarılı olursa, milli takımda da başarılı olacağımdan kimsenin şüphesi olmasın.'' 
     
     MUSTAFA ÖZKAN ''BU SEZON HEDEF ÜST SIRALAR'' 

     Mustafa Özkan ise geçen sezon ligi istedikleri yerde bitiremediklerini kaydederek, ''Bu sezon hedefimiz ligde üst sıralar. İlk etap çalışmalarımızı yaptığımız Ankara'da, antrenmanlardan sonra herkes eve gittiği için oyuncular arasında kaynaşma sağlanamamıştı. Burada 24 saat birlikte olacağımız için sporcular arasında uyumun daha çabuk sağlanacağına inanıyorum. Hedefleri olan bir takımda oynuyoruz. Geçen sezonun aksine bu sezon üst sıralarda olacağız.'' 

     
</TEXT>
</DOC>
