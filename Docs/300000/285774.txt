<DOC>
<DOCNO> 285774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy23.html </URL>
<DATE> 2004/11/03/ </DATE>
<TIME> 22.32 </TIME>
<AUTHOR>  </AUTHOR>
<HEADLINE>
Abdullah Gül'ün Lizbon temasları... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, 2 günlük resmi ziyaret için bulunduğu Lizbon'da Portekiz Dışişleri Bakanı Antonio Monterio ile biraraya geldi. 
     Portekiz Dışişleri Bakanlığı'nın bulunduğu Necessidades Sarayı'nda yapılan görüşme yaklaşık 3 saat sürdü. Gül ve beraberindeki heyeti, saray girişinde Dışişleri Bakanı 1. Yardımcısı Mario David karşıladı. 
     Mario David refakatinde saraya giren Gül, daha sonra Portekiz Dışişleri Bakanı Monterio ile önce baş başa görüştü. Sonradan heyetlerin de katıldığı görüşmenin ardından iki bakan ortak basın toplantısı düzenledi. 
     Portekiz Dışişleri Bakanı Monterio, basın toplantısında, ''Aralık ayında Türkiye'ye müzakere tarihi verilmeli. Portekiz olarak Türkiye'nin destekçisiyiz'' dedi. 
     Abdullah Gül ise Portekizli tüm yetkililerin AB sürecinde Türkiye'ye olumlu yaklaştıklarına işaret ederek, ''Ülkemize verilen bu destekten dolayı, görüşmemiz esnasında kendilerine Türk halkı adına da teşekkür ettim'' diye konuştu. 
     Gül, iki ülke arasındaki işbirliği ve dayanışmanın başka konularda da sürdürülmesinin kararlaştırıldığını belirterek, ''BM Güvenlik Konseyi'ne geçici üyelik konusunda da Portekiz Türkiye'yi, Türkiye de Portekiz'i destekleyecek'' dedi. 
     
     TÜRKİYE'NİN AB SÜRECİ 

     Portekiz Dışişleri Bakanı Antonio Monteiro, aralarında yabancıların da bulunduğu yaklaşık 20 gazeteci tarafından izlenen basın toplantısında, Gül'ü ağırlamaktan büyük mutluluk duyduğunu belirterek, şöyle konuştu 
     ''Görüşmelerimizde Türkiye'nin AB sürecini de ele aldık. Portekiz, öteden beri Türkiye ile müttefik ve dost olan bir ülke. Bu konudaki desteğimiz de devam edecek. Aralık ayında Türkiye'ye müzakere tarihi verilmeli. Portekiz olarak Türkiye'nin destekçisiyiz. Çok yakın bir tarihte, Türkiye'yi Avrupa'da görmeyi arzuluyoruz.'' Abdullah Gül ise son dönemlerde Portekiz ve Türkiye arasındaki üst düzey ziyaretlerin yoğunluğuna işaret ederek, ''Bu da iki ülke arasındaki ilişkilerin son derece iyi olduğunun göstergesi'' dedi. 
     Gül, görüşme sırasında Portekiz Başbakanı Pedro Santana Lopes'in önümüzdeki aylarda Türkiye'ye yapacağı ziyareti de ele aldıklarını kaydederek, ''Bu ziyaret çerçevesinde ikili anlaşmaların hızlandırılarak Başbakan'ın ziyareti esnasında imzalanmasını kararlaştırdık'' diye konuştu. 
     Ev sahibi bakan, taslağı hazırlanan ikili anlaşmaların, ticari ilişkilerin arttırılması, kültürel alanda karşılıklı işbirliği, her iki ülkenin de güçlü oldukları alanlarda birbirlerine yardım etmeleri gibi konuları içereceğini kaydetti. 
     Abdullah Gül, bir gazetecinin, Türkiye'nin 17 Aralık'taki zirveden ne beklediğine ilişkin sorusuna, ''2005 yılı içerisinde Türkiye ile tam üyelik müzakerelerinin başlatılmasını isteyen bir karar çıkmasını bekliyoruz'' yanıtını verdi. 
     Gül, bir başka gazetecinin, ''Aralık ayında Türkiye konusunda olumsuz bir karar çıkarsa dış politikanızı yeniden gözden geçirmeyi düşünüyor musunuz'' sorusunu ise şöyle yanıtladı 
     ''Bizler 17 Aralık'ta olumsuz bir karar çıkmasını beklemiyoruz. Zira, bu konuda Avrupa'nın 2002'de aldığı bir karar vardır. Bu kararda AB'nin beklediği tek şey, komisyonun tavsiyesiydi. Komisyonun tavsiyesini açıklamasının ardından Aralık'taki zirvede olumsuz bir karar çıkmasını bekleyemeyiz.'' 
     
     BM GÜVENLİK KONSEYİ GEÇİCİ ÜYELİĞİ 

     Abdullah Gül, görüşme esnasında iki ülkenin uluslararası alanda başka konularda da birbirlerini destekleme kararı aldıklarına işaret ederek, ''BM Güvenlik Konseyi geçici üyeliğine 2009-2010 itibariyle Türkiye'nin, 2010-2011 itibariyle de Portekiz'in adaylığı söz konusu. Bu konuda Portekiz Türkiye'yi, Türkiye de Portekiz'i destekleyecek'' dedi. 
     Monterio da 2006 yılında NATO zirvesinin Portekiz'de yapılması konusunda Türkiye'nin kendilerini destekleyeceğini ifade etti. 
     Gül-Monteiro görüşmesi son derece olumlu bir atmosferde geçti. 
     Antonio Monteiro'nun Gül'e, ''Biz sizi Avrupa ülkesi olarak görüyoruz. AB sürecinde destekçiniz olmaya devam edeceğiz. Merak etmeyin. Portekiz olarak biz de 10 yıl boyunca benzer bir süreçten geçtik. Tecrübelerimizi sizlerle paylaşabiliriz. Türkiye büyük bir transformasyondan geçiyor ve yaptığınız reformlar herkesi etkiliyor'' dediği öğrenildi. 
     Görüşme sırasında Gül'ün, Türkiye'nin reformları sürdürme konusunda kararlı olduğuna işaret ederek, ''Aralık'ta temiz bir karar çıkmasını bekliyoruz. Hiçbir şey gizli olmamalı. Her şey açık ve net olmalı'' dediği kaydedildi. 
     Avrupa ülkelerinin kamuoylarında Türkiye'nin adaylığı konusundaki kuşkulara da değinen Gül'ün, ''Türkiye şu anda tam üye olmuyor. Şu andaki beklentimiz müzakerelerin başlatılması. Süreç tamamlandığında Avrupa kamuoylarının da olumlu düşünür hale gelebileceğine inanıyorum'' dediği belirtildi. 
     Görüşme sırasında Monteiro'nun ise ''Aralık ayında sadece tarih konuşulmalı. Önemli olan müzakerelerin başlatılması. Size düşen şey hiçbir şeye kulak asmaksızın aynı gayretle yolunuzda ilerlemeye devam etmek'' dediği ifade edildi. 
     
     AMARAL -''TÜRKİYE, AVRUPA'YA ZENGİNLİK KATACAK'' 

     Lizbon'da bulunan Dışişleri Bakanı ve Başbakan Yardımcısı Abdullah Gül, Portekiz Dışişleri Bakanı Antonio Monteiro ile görüşmesinin ardından, Portekiz Meclis Başkanı Moto Amaral ile biraraya geldi. 
     Meclisteki görüşmede Abdullah Gül, ikili ilişkilerin yanı sıra Avrupa Birliği'ne üyelik konusunda Türkiye'nin beklentilerini dile getirdi. 
     Meclis Başkanı Moto Amaral'ın ise Türkiye'nin Avrupa'nın Asya ve İslam dünyasına açılan kapısı olduğuna değinerek, ''Türkiye, zengin bir kültüre, köklü bir tarihe sahip. Türkiye, Avrupa Birliği'ne zenginlik katacak'' dediği öğrenildi. 
     Meclis binasında TSİ 19.15'te yapılan Gül-Moto Amaral görüşmesi, yaklaşık 30 dakika sürdü. 
     AA muhabirinin edindiği bilgilere göre, Portekiz Meclis Başkanı, basına kapalı görüşmede, Türkiye'ye son derece sıcak mesajlar verdi. 
     Abdullah Gül'ün Türkiye ve Portekiz'in coğrafi konumlarına işaretle, ''Avrupa'nın iki yakasını kontrol ediyoruz'' cümlesine karşılık olarak Moto Amaral'ın, ''Portekiz, Avrupa'nın okyanusun ötesine açılan kapısı. Türkiye de Avrupa'nın Asya'ya ve İslam dünyasına açılan kapısı. Türkiye'nin, gerçek bir demokrasiyle yönetildiğini görmüş ve de bilen biriyim. Türkiye, zengin bir kültüre, köklü bir tarihe sahip. Türkiye, Avrupa Birliği'ne zenginlik katacak. Avrupa Birliği'nin Türkiye gibi bir ülkeye ihtiyacı var'' dediği öğrenildi. 
     Türkiye'yi Avrupa'nın bir parçası olarak gördüklerine belirten Moto Amaral'ın, Gül'e, ''AB'ye üyelik sürecinde Portekiz'in sizi desteklemeye devam edeceğinden emin olabilirsiniz'' dediği belirtildi. 
     Bu akşam Türkiye-Portekiz İş Konseyi Eşbaşkanı Abdulvakil tarafından onuruna verilecek resepsiyona da katılacak Gül, sabah saatlerinde ise Calouste Gulbenkian Vakfı'nı ziyaret etmişti. 
     1869 doğumlu Osmanlı vatandaşı bir Ermeni adına kurulan vakıf, halen görkemli bir kültür merkezi olarak kullanılıyor. 1942'de Lizbon'a yerleşmesinin ardından, 1955'te vefat eden Gulbenkian'ın özel koleksiyonundan oluşan antik eşyaların sergilendiği müze Gül'ün büyük ilgisini çekti. 
     Gül, Gulbenkian Müzesi'nin ziyaretçi defterine ise şunları yazdı 
     ''Bugün Lizbon'da bir Osmanlı vatandaşı olan Gulbenkian'ın müzesini ziyaret ettim. Bu müze bir yandan Gulbenkian'ın doğduğu coğrafyanın nadide sanat eserlerini, diğer yandan Batı dünyasının seçkin eserlerini sergilemesi açısından olağanüstü bir vasfa sahiptir. Böylesine etkileyici bir müzeyi gezmekten, çok değerli Türk-İznik koleksiyonlarını görmekten mutluluk duydum.'' Gül'ün, Lizbon'daki temasları yarın da devam edecek. 
     
</TEXT>
</DOC>
