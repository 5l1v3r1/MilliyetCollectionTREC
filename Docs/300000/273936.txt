<DOC>
<DOCNO> 273936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko13.html </URL>
<DATE> 2004/09/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Turkcell İran'a İrancell ile giriyor 
</HEADLINE>
<TEXT>

     Selahattin Oğuz AA 

İran Enformasyon ve Komünikasyon Teknolojisi Bakanı Ahmed Motemedi, Turkcell'in İran'da GSM pazarında ikinci operatör olarak çalışmasını öngören anlaşmayı 13 Eylül'de imzaladıklarını açıkladı. 
     İran Öğrenci Haber Ajansı'nın İSNA haberine göre, Motemedi mecliste gazetecilere yaptığı açıklamada, mevcut yasalar gereği ilgili kurumların temsilcilerinin bulunduğu son ihalede Turkcell şirketinin bu ihaleyi kazandığını söyledi. 
     Motemedi, Turkcell'in de arasında bulunduğu ve İran'da kurulan İrancell şirketinin yüzde 70 hissesini yabancı şirketlerin oluşturduğunu, Turkcell'in bu yüzde 70 hisseden yüzde 34'üne sahip olduğunu ve İrancell'in kalan hisselerinin yerli şirketlerce paylaşıldığını kaydetti. 
     İran GSM pazarında yapılan bu anlaşmanın en iyi anlaşmalardan birisi olduğunu söyleyen Motemedi, bu anlaşmanın 3.4 milyar dolarlık anlaşma olduğunu kaydetti. 
     İrancell şirketinin projede maksimum yatırım yapacağını, GSM pazarının sadece yüzde 18'ine sahip olacağını kaydeden Motemedi, projenin bozulması halinde İran'ın uluslararası mahkemelerde yanıt vermek zorunda kalacağını ve ağır para cezalarıyla karşılaşacağını, ayrıca ülkenin gelişme sürecindeki en aktif ulusal sektörlerden birinin engellenmiş olacağını belirtti. 
     Projenin sürmesine ilişkin gerekçelerin bugün meclise sunulacağını belirten Motemedi, İstihbarat Bakanlığı'nın bu anlaşmayı onayladığına dair mektubu sunacağını söyledi. 

     
</TEXT>
</DOC>
