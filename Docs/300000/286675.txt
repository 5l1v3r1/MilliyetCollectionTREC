<DOC>
<DOCNO> 286675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo13.html </URL>
<DATE> 2004/11/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Kıran Diyarbakırspor iyi oynayarak, haklı bir galibiyet aldı... 
</HEADLINE>
<TEXT>

     Diyarbakırspor deplasmanından 2-0'lık yenilgiyle dönen Galatasaray'da, kaybedilen 3 puanın üzüntüsü yaşanıyor. 
     Galatasaray Kulübü Başkan Yardımcısı ve Basın Sözcüsü Turgay Kıran, AA muhabirine yaptığı açıklamada, galibiyetin Diyarbakırspor için, uzun bir süredir Galatasaray'a ezik kalmanın sıkıntısını yaşamalarından dolayı önemli olduğunu ifade ederek, ''Diyarbakırspor iyi oynayarak, haklı bir galibiyet aldı. Biz de iyi oynayamadık'' dedi Şampiyonluk hedeflerinden hiçbir şekilde şaşmadan yollarına devam edeceklerini ve zaman zaman böyle istenmeyen sonuçların da alınabileceğini dile getiren Turgay Kıran, ''Bizim amacımız belli. Sonuna kadar da gideceğiz. Galatasaray yoluna devam ediyor. Diyarbakırspor maçını arkamızda bıraktık ve ileriki haftalara bakıyoruz'' diye konuştu. 
     
     ''ZAMAN ZAMAN DÜŞÜŞ OLAĞANDIR'' 
     Turgay Kıran, Galatasaray takımının Diyarbakırspor maçı öncesi Akçaabat Sebatspor ve Trabzonspor mücadelelerinde sıkıntı yaşamaya başladığını söyledi. 
     Lige verilen 1 haftalık arayı iyi değerlendireceklerini ve yeniden güçlü bir şekilde döneceklerini belirten Kıran, ''Zaman zaman düşüş olağandır. Motivasyon düşer veya çıkar. Takım iki haftadır bunun sinyallerini veriyordu. Hagi de en yakın şekilde takip ediyordu ama bazen önlenemiyor. Biz takımımıza güveniyoruz'' dedi. 
     
     3 GÜN İZİN 
     Bu arada Teknik Direktör Gheorghe Hagi, Diyarbakır dönüşü Galatasaraylı futbolculara 3 gün izin verdi. 
     Çalışmalarına salı günü başlayacak Galatasaray, lige verilen aradan faydalanarak 13 Kasım Cumartesi günü, Yunanistan'ın AEK takımıyla, daha önce Ali Sami Yen Stadı'nda yapılan karşılaşmanın rövanşı niteliğinde Atina'da hazırlık maçı yapacak. 
     
</TEXT>
</DOC>
