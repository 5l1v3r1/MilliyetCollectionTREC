<DOC>
<DOCNO> 266629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo26.html </URL>
<DATE> 2004/08/26/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Güreşcimiz Mehmet Özal, Bronz madalya kazandı 
</HEADLINE>
<TEXT>

     28. Yaz Olimpiyat Oyunları'nda grekoromen güreşte 96 kiloda Mehmet Özal, 3. olarak bronz madalya kazandı. 
     Ano Liossio Spor Salonu'ndaki grekoromen güreş müsabakalarının 3. ve son günü akşam seansında bronz madalya mücadelesine çıkan Mehmet Özal, İranlı Mesud Haşimzade ile karşılaştı. 
     Müsabakada bir ara 3-0 üstünlük sağlayan Dünya Şampiyonu Özal, karşılaşmanın sonlarına doğru rakibine 2 puan vermesine karşın üstünlüğünü korumayı bildi ve minderden 3-2 sayıyla galip ayrılarak, bronz madalyaya ulaştı. 
     Türkiye böylece oyunlarda grekoromen güreş dalındaki müsabakaları, 1 gümüş ve 1 bronz madalyayla kapamış oldu. 
     Bu kiloda altın madalyayı ise yarı finalde de Mehmet Özal'ı 11-0 teknik üstünlükle yenen Mısırlı Karam İbrahim kazandı. İbrahim, finaldeki rakibi Gürcü Ramaz Nozadze'ye de 12-1 teknik üstünlük sağlayarak altın madalyanın sahibi oldu. 
     
     YARI FİNALDE YENİLEREK ALTIN MADALYA ŞANSINI YİTİRDİ 
     28. Yaz Olimpiyat Oyunları'nda grekoromen güreşte 96 kiloda Mehmet Özal, yarı finalde yenilerek, altın madalya şansını yitirdi. 
     Ano Liossia Spor Salonu'ndaki grekoromen güreş müsabakalarının 3. gün gündüz seansında mindere çıkan 96 kiloda Dünya Şampiyonu Mehmet Özal, çeyrek finalde Kübalı Ernesto Pena'yı 4-1 sayıyla yenerek yarı finalist oldu. 
     Özal, yarı finalde de daha önce yenildiği geçen yılın dünya ikincisi Mısırlı Karam İbrahim ile karşı karşıya geldi. Müsabakaya fırtına gibi giren Mısırlı güreşçi, üstüste oyunlarla sürekli puan topladı ve minderden 1 dakika 9 saniyede 10-0 teknik üstünlükle galip ayrılarak finale yükseldi. 
     Mehmet Özal, akşam seansında bronz madalya için İranlı Mesud Haşimzade ile karşılaşacak. Bu kilonun final mücadelesini ise Karam İbrahim ile Gürcü Namaz Rozadze yapacak. 
     
</TEXT>
</DOC>
