<DOC>
<DOCNO> 250431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/aspo.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Son sürpriz Emre 
</HEADLINE>
<TEXT>


Siyah-Beyazlılar'ın, Inter'de forma giyen Galatasaray'ın eski yıldızıyla her konuda anlaşmaya vardığı öğrenildi. İtalyan kulübü ile yapılan pazarlıkların da son aşamaya geldiği iddia edildi 


Gizli operasyon 
BEŞİKTAŞ, Okan Buruk'tan sonra Inter'de forma giyen Emre Belözoğlu'nu da renklerine katmak için harekete geçti. Gelecek sezon hem lig, hem de UEFA şampiyonluğunu hedefleyen Siyah - Beyazlı yönetimin uzun bir süredir bu transferi gizlice yürüttüğü öğrenildi. Emre ile her konuda anlaşmaya varan Beşiktaş'ın Inter ile pazarlıklarda da son aşamaya geldiği ve bir iki gün içinde bu transfere nokta koymaya hazırlandığı ifade edildi. 

Davids de gündemde 
KARTAL yabancı transferinde de hızını kesmiyor. Yönetim şimdi de gözünü Hollandalı yıldız Edgar Davids'e çevirdi. Dünya çapında iki starı kadrosuna katmak için çalışmalarını yoğun bir şekilde sürdüren ve ünlü golcü Hassselbaink ile prensipte anlaştığı iddia edilen Siyah - Beyazlı yöneticilerin, bonservisi elinde bulunan Davids'e yıllık üç milyon dolar önerdikleri ve olumlu yanıt aldıkları öğrenildi. 

Luccin beklemede 
AVRUPA'NIN en iyi orta saha oyuncularından biri olarak gösterilen 31 yaşındaki Davids, sezon ortasında Barcelona'ya gitmiş ve müthiş performansıyla kötü giden takımının ligi ikinci sırada bitirmesinde büyük rol oynamıştı. Inter'in yeni teknik direktörü Mancini'nin de ısrarla kadrosunda görmek istediği Hollandalı oyuncuda bir problem yaşanması halinde Beşiktaş'ın Celta Vigo'da oynayan Fransız Luccin'in transferini bitireceği kaydedildi. 





</TEXT>
</DOC>
