<DOC>
<DOCNO> 297939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo08.html </URL>
<DATE> 2004/12/15/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Süpersin Mehmet Okur .. Takımını sırtladı, övgüyü kaptı 
</HEADLINE>
<TEXT>

     ABD Profesyonel Basketbol Ligi'ne, bu sabaha karşı yapılan 9 maçla devam edildi. 
     Mehmet Okur'un takımı Utah Jazz, sahasında Los Angeles Clippers'ı 93-91 yendi. 
     Sahaya ilk 5'de çıkan Okur, 35 dakika oyunda kaldı. Okur, bu süre içinde 19 sayı, 13 ribaunt, 2 asist ve 1 blokla double-double yaparak takımının yıldızı ve en skorer ismi oldu. Okur, 2 sayılık atışlarda 10'da 6, serbest atışlarda 8'de 7 isabet buldu. 
     Jazz'da Matt Harpring 16 sayı, Carlos Boozer 13 sayı, Raja Bell ve Hırvat forvet Gordon Giricek de 12'şer sayıyla Okur'u izlediler. 
     Clippers'da ise Corey Maggette'in 28 sayı, 5 ribaunt ve 2 asist, Elton Brand'in 19 sayı, 6 ribaunt ve 5 asist, Sırp forvet Marco Jariç'in de 18 sayı, 3 ribaunt ve 6 asisti galibiyet için yeterli olmadı. 
     Böylece Jazz, Clippers ile yaptığı son 23 maçta 22. galibiyetini almış oldu. 
     
     NBA.COM MEMO PİŞMAN ETTİ 

     NBA.com sitesi, Clippers'ın maçın son saniyelerinde attığı 3 serbest atışla maçı kazandıran Okur'a faul yaptığına pişman olduğu yorumunu yaptı. Bu sezon yüzde 84 ile serbest atış kullanan Memo, Clipper karşısında da 8'de 7'lik bir isabet tutturdu. 
     Öte yandan Mehmet, takımının ribaund eforunda da başı çekti. 20 hücum ribaundu alan Jazz'da Memo, 7 ribaundla inanılmaz bir rakama imza attı. 
     
     BOL BOL ÖVGÜ 

     Takım arkadaşı Raja Bell maç sonrasında yaptığı açıklamada, "Mehmet çok iyi bir oyuncu ve Jazz onu bu yüzden transfer etti. Eğer özellikle ribaundlarda böyle katık yaparsa bizim için harika olur" dedi. Jazz Koçu Jerry Sloan da Mehmet'i övenler arasındaydı "Okur'un çok iyi oynadığını düşünüyorum. Elton Brand'in karşısında sağlam durarak boyalı alanda çok fazla ilerlemesine izin vermedi. Okur ona gerekli boşluğu yarattığımız zaman iyi bir şutör. Yaptığı birçok şey hoşuma gitti" 
     KUTLUAY, MATEEN CLEAVENS'IN YERİNE FORMA GİYDİ 

     Sakatlar listesinde olduğu için sezon başından bu yana forma şansı bulamayan İbrahim Kutluay, ilk kez resmi bir maçta kadroya dahil edildi. 
     Takımı Seattle Supersonics'in, sahasında Los Angeles Lakers'ı 108-93 yendiği maçta yedek soyunan Kutluay, sol omuzunda sakatlığı bulunan Mateen Cleavens'ın yerine kadroya alınmasına karşın oyuna girmedi. 
     Kutluay, 1 Kasım'da sol diz kapağındaki sakatlık nedeniyle ''sakatlar listesi''ne alınmıştı. 
     Bu arada Seattle'da Rashard Lewis, 37 sayı, 7 ribaunt ve 1 asistle maçın yıldızı oldu ve takımını galibiyete taşıdı. 
     Ray Allen, 26 sayı, 5 ribaunt ve 5 asistle galibiyeti getiren 2. isim oldu. 
     Lakers'da ise 35 sayı, 9 ribaunt ve 5 asistle başarılı bir oyun çıkaran Kobe Bryant'ın çabaları yeterli olmadı. 
     
     ZAZA'DAN YALNIZCA 2 SAYI 

     Gürcü asıllı Türk vatandaşı Zaza Pachulia, takımı Milwaukee Bucks'ın Sacramento Kings'e 89-86 yenildiği maçta, 17 dakika forma giydi. 
     Bu süre içinde 5 kez denediği 2 sayılık atışlardan yalnızca 1'inde isabet bulabilen Pachulia, 6 ribaunt aldı, 1 asist yaptı, 1 de top çaldı. 
     Bucks'da, Desmond Mason'un 23 sayı ve 4 ribaunt, Michael Redd'in ise 20 sayı ve 6 ribaundu yenilgiyi engelleyemedi. 
     Kings'de ise double-double yapan Mike Bibby'nin 27 sayı, 10 ribaunt ve 9 asist, Chris Webber'ın 23 sayı, 6 ribaunt ve 4 asist, Sırp forvet Predrag Stojakoviç'in de 19 sayı, 3 ribaunt ve 2 asisti, galibiyeti getiren performanslar oldu. 
     Böylece Kings, son 16 maçında 14. galibiyetini aldı. 
     
     Ligde günün diğer sonuçları şöyle 

     Philadelphia 76'ers-Denver Nuggets 110-102. 
     Charlotte Bobcats-New Orleans Hornets 94-93. 
     New Jersey Nets-New York Knicks 79-87. 
     Atlanta Hawks-Indiana Pacers 97-108. 
     Minnesota Timberwolves-Portland Trail Blazers 100-89. 
     Dallas Mavericks-Golden State Warriors 107-111. 
     Lige TSİ yarın sabaha karşı yapılacak 10 maçla devam edilecek. 

     
</TEXT>
</DOC>
