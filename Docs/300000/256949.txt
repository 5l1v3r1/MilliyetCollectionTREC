<DOC>
<DOCNO> 256949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/ekonomi/aeko.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti ile Intesa fiyat yüzünden anlaşamadı 
</HEADLINE>
<TEXT>


Garanti Bankası'na 930 milyon dolar değer biçen Intesa, Doğuş Grubu'nun 2.3 milyar dolarda ısrar etmesi üzerine görüşmeleri anlaşmazlıkla sonuçlandırdı 

Kadife Şahin 

Türk bankacılık sektörünün yabancı sermaye girişi açısından merakla beklediği Garanti - Intesa görüşmeleri, 2001 krizinden sonra ikinci kez olumsuzlukla sonuçlandı. Kriz döneminde Intesa Grubu'nun fiyatı aşağı çekmesiyle kesilen görüşmelerden sonra taraflar, 8 Mart 2004'te bankanın çoğunluk hisselerinin İtalyan bankacılık grubu Intesa'ya satılması yönünde tekrar masaya oturmuşlardı. 
Ancak, bankanın krizden sonraki piyasa değerini göz önünde tutan Doğuş Grubu'nun görüşme masasında pazarlığı 2.3 milyar doların altına düşürmemesi ve Intesa'nın da 930 milyon doların üzerinde fiyat vermemesi üzerine görüşmeler krize sürüklendi. Bir ay önce taraflar arasında oluşan fiyat uçurumunun krize dönüşmesiyle görüşmeleri dondurma noktasına alan iki taraf arasındaki anlaşmazlığa Doğuş Grubu Yönetim Kurulu Başkanı Ferit Şahenk ve Intesa Grubu üst düzey yetkilisi el koydu. Ancak fiyat krizinin üst düzey tarafından ele alınması da taraflar arasında anlaşmayı mümkün kılmadı. En son telefon trafiği şeklinde devam eden görüşmeler bu hafta pazartesi günü anlaşmazlıkla sonuçlandı. Böylece özel sektör bankaları arasında önemli bir konuma sahip olan Garanti Bankası, yabancı sermaye girişinin sağlanmasına ilişkin ikinci perdeyi de anlaşma sağlayamadan kapatmış oldu. 

Ön anlaşma feshedildi 
Taraflar dün görüşmelerin ön anlaşmayla ilgili görüş ayrılığı nedeniyle olumsuz sonuçlandığını açıkladılar. Doğuş, görüşmelerin hisse devir sözleşmesinde mutabakat sağlanamaması nedeniyle sona erdirildiğini belirtirken, Intesa ön anlaşmanın feshedildiğini açıkladı. 

Beş ayda ipleri kopardılar Doğuş Grubu ile Banca Intesa arasında 8 Mart'ta yapılan ön anlaşmada bankanın yüzde 40.05 oranındaki hisseleri için 800 milyon dolar ve k rın bir kısmının ödenmesinde anlaşılmıştı. Doğuş, ön anlaşma kapsamında yaptığı tahminde nihai anlaşma halinde bankanın yüzde 50.01'ni için Intesa'nın 2.6 milyar dolar ödeyeceğini hesaplamıştı. Ancak 5 ay süren görüşmeler, ön anlaşmanın kesin anlaşmaya dönüşmesini sağlayamadı. 


</TEXT>
</DOC>
