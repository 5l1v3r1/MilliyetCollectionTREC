<DOC>
<DOCNO> 282586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/ekonomi/aeko.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalkan'ı kurtaramadı Türkiye'ye umut verdi 
</HEADLINE>
<TEXT>


Türk ekonomisindeki düzelmeye dikkat çeken OECD Raporu'nun mimarı Rauf Gönenç, 1980'li yılların sonunda belediye başkanıyla birlikte Kalkan'ı düzensiz yapılaşmadan kurtarmaya çalıştı ama başaramadı 

Utku Çakırözer - Paris 

Türk ekonomisinde son iki yılda yaşanan düzelmeye dikkat çeken Ekonomik İşbirliği ve Kalınma örgütü OECD Raporu'nu OECD yetkilisi Türk ekonomist Rauf Gönenç kaleme aldı. 
Galatasaray Lisesi ve Paris Siyasal Bilgiler Okulu'nu bitiren, doktorasını da Paris İktisat Fakültesi'nde tamamlayan Gönenç, Fransa Sanayi Bakanlığı için araştırmacılık yaptıktan sonra girdiği OECD'de 22 yıldır görev yapıyor. Son bir yıldır Türkiye ve Slovakya Masası Başkanlığı'nda bulunan Gönenç daha önce Fransa ve Polonya Masası Başkan Yardımcısı olarak görev yaptı. 
'Türk olmanın, Türkiye ile ilgili raporu yazmasını zorlaştırıp, zorlaştırmadığı' sorusuna, "Taraf olma ya da çıkarını gözetme gibi bir durumum yok. Diğer ülkelere ne yaptıysam Türkiye'ye de aynısını yaptım. Ama gerçeğe en yakın fotoğrafı ortaya çıkarmak için çok ağır bir sorumluluk hissettim. Türkiye'yi bilen biri olunca, çok fazla kaynak ve bilgi akıyor. Onun hakkını vermek zorunda hissediyorsunuz" yanıtını veriyor. 
Gönenç, "Türkiye'de görev yaptınız mı" sorusunu ise, "80'lerin sonlarına doğru 1.5 yıl izin alıp Türkiye'ye geldim. Özelleştirme İdaresi ve Eximbank'ta çalıştıktan sonra son dört - beş ayımı Kalkan'da geçirdim. Hevesli genç bir belediye başkanı vardı. Onunla Kalkan'daki yeni yeni başlayan yapılaşmayı çevreye zarar vermeden nasıl planlayabiliriz diye uğraştık. Ama üç yıl önce tekrar gittiğimde gördüm ki fazla başarılı olamamışız" diye yanıtladı. 

'Yeni bir senaryo şansı doğdu' Raporda 'Üç tuzağa dikkat çektiniz' bunları nasıl tarif ediyorsunuz Türk ekonomisini yaklaşık 20 yıldır bloke eden üç tuzak var. Tuzak diyoruz çünkü bunlardan çıkış kolay değil. Bu tuzaklar Güven kırılganlığı, zayıf yönetişim tuzağı ve kayıtdışılık. Şimdi ilk kez eski senaryonun kırılıp başka bir senaryoya geçilme şansı ortaya çıktı. 

Nedir bu yeni senaryo Ekonominin istikrarının kuvvetlenmesi, risk priminin azalması ve büyüme sürecinin zikzaktan kurtulması. Yönetişimin kalitesinin artması ve kamu sektörünün büyüme ve istikar sürecine destek verir hale gelmesi, kamu ile özel sektör arasındaki entegrasyonun artması. Böylece Türkiye'nin normal bir OECD ekonomisi haline gelmesidir. 

AKP hükümetinin rolü nedir Önünde zamanı olan bir tek parti hükümetiyle daha istikrarlı bir siyasi temel ortaya çıktı. Türkiye'nin 10 yıldan fazladır yakalayamadığı bir istikrar. 

'Sosyal Sigorta primleri yarıya indirilebilir' Hükümete en önemli tavsiyeniz nedir Türk ekonomisinin kayda geçirilmesi çabasında kitapla gerçek arasındaki uçurum azaltılmalı. Doğrusu uygulamanın kitaba yaklaşımının sağlanmasıdır. Ama kitabın da uygulamadan kopuk olmaması gerekir. Yani kitabı, daha esnekleştirmek gerekir. Özellikle, sosyal sigorta yükümlülüklerini ekonominin altından kalkabileceği oranlara indirmek gerekir. Eğer bu yapılmaz ve kayda geçirme çabası tam uygulanma yönüne gidilirse bir vergi şoku yaratır. Yani maliyeti nedeniyle insanlar kayda geçmiyor. Sosyal sigorta primlerini belki de yarıya indirmek doğru olacaktır. 


</TEXT>
</DOC>
