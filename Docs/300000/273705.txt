<DOC>
<DOCNO> 273705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur10.html </URL>
<DATE> 2004/09/21/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
'Sperm skandalı'nda tazminat savaşı 
</HEADLINE>
<TEXT>

     DHA 
ÇUKUROVA Üniversitesi Tıp Fakültesi'nde ortaya çıkan sperm skandalı'nda Prof. Dr. İsmet Köker ve 12 meslektaşı hakkında 3 yıla kadar hapis istemiyle açılan ceza davası sürerken, hukuk savaşı tazminat davalarına da taşındı. Prof. Dr. Köker'in yalan söylüyor, iftira atıyor' diye istediği 110 milyar liralık tazminattan mahkemenin reddetmesinin ardından, hemşire 34 yaşındaki Fatma Karabulut da 70 milyar liralık karşı dava açtı. Hocasını suçlayan Fatma Hemşire, "Şimdi hesap sorma sırası bende. Hukuk savaşımı gerekirse Avrupa İnsan Hakları Mahkemesi'ne AİHM kadar götüreceğim'' dedi. 
     1996- 2001 yılları arasında özel muayenehanesine gelen bazı kadınlara başka erkeklerden alınan spermleri naklederek hamile bırakmakla suçlanan Ç.Ü. Tıp Fakültesi Balcalı Hastanesi Kadın Hastalıkları ve Doğum Anabilim Dalı Öğretim Üyesi Prof. Dr. İsmet Köker hakkında 4 yıl önce idari soruşturma başlatıldı. 
     Prof. Dr. Köker, hakkındaki soruşturma sürdürülürken aleyhine ifade veren hemşire Fatma Karabulut'un yalan söylediğini ve iftira attığını ileri sürerek 110 milyar liralık maddi ve manevi tazminat istemiyle dava açtı. Bu arada, Prof. Dr. Köker ile 12 doktor hakkında görevlerini kötüye kullanmak' suçundan Adana 4'üncü Asliye Ceza Mahkemesi'nde 3'er yıla kadar hapis cezası isteğiyle dava açıldı. Tutuksuz yargılanan 13 sanığın ceza davası sürerken, iki ayrı asliye hukuk mahkemesinde hemşire Karabulut aleyhinde açılan tazminat davaları reddedildi. 
     
     HUKUK SAVAŞI 

     Bu kararlar üzerine hemşire Karabulut, kendisini yalancılıkla suçlayan hocası Prof. Dr. Köker'e hukuk savaşı başlattı. Hemşire Karabulut, avukatı Mustafa Çortancıoğlu aracılığıyla Prof. Dr. Köker hakkında, 60 milyarı manevi, 10 milyarı ise maddi olmak üzere toplam 70 milyar liralık tazminat davası açtı. 
     Adana 2'nci Asliye Hukuk Mahkemesi'nde başlayan hukuk savaşının ilk duruşmasına hemşire Karabulut ile avukatı katılırken, Prof. Dr. Köker gelmedi. Prof. Dr. Köker'in avukatının katıldığı duruşma tanıkların bildirilmesi için ertelendi. 
     Hemşire Fatma Karabulut, duruşma çıkışında yaptığı açıklamada, çalıştığı bölümde yaşanan sperm skandalı'yla ilgili hiç kimseye iftira atmadığını, gerçekleri söylediğini belirtti. Karabulut, "Evet gördüm. Gördüklerimi söyledim. Gördüğüm şey ile yapılan şeylerin ayrımını yapacak kadar da akıllıyım. Hocamın yalan söylüyor' cümlesini kabul etmiyorum. İftira attı' cümlesini hiç kabul etmiyorum. Sırf iftira atmak için yıllarımı mahkemelerde geçirmek gibi bir lüksüm yok. Ben işimi yapıyorum. Yapmam gerekeni yaptım'' dedi. 
     6 yıl aynı klinikte çalıştığı Prof. Dr. Köker'in kendisini toplum önünde küçük düşürücü, asılsız suçlamalarla mahkemeye verdiğini ifade eden hemşire Karabulut, "Ama kaybeden kendisi oldu. Şimdi hesap sorma sırası bende. Bu iftiralarının bedelini yargı önünde verecek. Ailemin isteği üzerine Köker hakkında 70 milyar liralık tazminat davası açtım. Bu para döktüğüm gözyaşlarının, ailemin ve benim çektiğim acının bedeli olacak'' diye konuştu. 
     Hemşire Karabulut, Prof. Dr. Köker'e karşı başlattığı hukuk savaşını sonuna kadar götüreceğini gerekirse Avrupa İnsan Hakları Mahkemesi'ne gideceğini söyledi. 
     Prof. Dr. Köker ise aleyhine açılan davayla ilgili olarak mahkemeye avukatı aracılığıyla verdiği cevabı dilekçesinde, hemşire Karabulut'un iddialarının asılsız, soyut ve yasal dayanağının bulunmadığını öne sürerek açılan davanın reddini istedi. 
     'Dışarıdan sperm getirildi' 
     Ç.Ü.'deki Sperm skandalı'nın bir numaralı sanığı Prof. Dr. İsmet Köker hakkında tazminat davası açarak hukuk savaşı başlatan hemşire Karabulut, idari soruşturma sırasında verdiği ifadelerinde şunları söylemişti 
     "Eşleri yanlarında olmayan bir grup hanım hastaneye gelmişti. Kendilerini Prof. Köker'in gönderdiklerini söylediler. Bunlara dışarıdan sperm getirildi. Bu spermleri çöpe döktük. Bunun açıklaması yapılmadı. Yalnız bir takım testler için sperm getirildiği söylendi. Ben her şeyden haberdardım. Sperm geliyor, Bu nereden geliyordu ' diye soruyorduk. Boş ver abla önemli değil' deniyordu. Hastanın eşi nerede ' dediğimizde Ya karıştırma olayı' diye cevap veriyorlardı. Böyle bir şeyin açıklaması var mı Yapıldı. Gördüm. Gereken konularda konuştum. İsmet bey ile yaşadıklarım kişisel değildir. Yaptıkları şeyin yanlış olduğunu göstermek istedim. Ben böyle bir şeyin içinde bulunmak istemedim. Böyle bir şeyin sorumluluğunu taşımak istemedim. Herkes istediği şeyi yapabilir ama yasal çerçevesinde yapsınlar. Yasal yapmıyorlarsa bile hemşireleri kullanmasınlar. Mahkemelerde yalancılıkla ve iftira atmakla suçlandım. Her duruşmada yalancı' kelimesi beni kırdı. Yalan söylemek için bir tek gerekçem yok. Bu işlemin varlığını herkes kabul ediyor. Ama, iş ciddiye binince, adli yargıya ulaşınca kimse bilmiyor. Biliyor ama bilmiyor. Bu hukuk savaşı devam edecek.'' 
     Hapis cezasıyla yargılanıyor 
     BAŞKALARINDAN aldığı spermle muayenehanesine gelen kadınları Heterolog Artifisyel İnseminasyon Spermin erkekten alınıp, herhangi bir işlemden geçirilmeden kadının döl yoluna bırakılması yöntemi uygulayarak hamile bıraktırmakla suçlanan Prof. Dr. İsmet Köker, 3 yıla kadar hapis ve memuriyetten men cezasıyla yargılanıyor. 
     Sperm skandalı ortaya çıktıktan sonra Ç.Ü. Rektörlüğü tarafından sürdürülen soruşturma bitiminde hakkında Cumhuriyet Savcılığı'na suç duyurusunda bulunulan Prof. Dr. Köker, yargılanmamak için Danıştay'a itiraz etti. Köker'in itirazı reddedildi. 
     Danıştay 2'nci Dairesi sperm skandalı'yla ilgili iddiaları inceledikten sonra Prof. Dr. Köker'le birlikte aynı bölümde görev yapan ve bazılarının daha sonra başka yerlere tayinleri çıkan Dr. Cem Cengiz, Dr. Özgür Kayaselçuk, Dr. Mustafa Şiş, Dr. Ümit Altıntaş, Dr. Özkan yılmaz, Dr. Nihat Kataya, Dr. Reşat Mısırlıoğlu, Dr. Abdi Oğuz, Dr. Erdal Candan, Dr. Ayhan Coşkun, Dr. Önel Cemiloğlu, ve Dr. A. Hakim Arısoy'un da yargılanmalyarına oybirliğiyle karar verdi. Kararda, Prof. Dr. Köker'le birlikte 12 doktorun 1996- 2001 arasında mevzuata aykırı olarak Heterolog Artifisyel İnseminasyon' uygulaması yaptıkları, yapılmasına yardım edip gözyumdukları belirtildi. 
     
</TEXT>
</DOC>
