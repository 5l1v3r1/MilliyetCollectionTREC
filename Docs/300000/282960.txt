<DOC>
<DOCNO> 282960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo22.html </URL>
<DATE> 2004/10/24/ </DATE>
<TIME> 22.36 </TIME>
<AUTHOR>  </AUTHOR>
<HEADLINE>
Beşiktaş maçı sonrası yorumlar 
</HEADLINE>
<TEXT>

     Birinci Süper Lig'de deplasmanda Ankaragücü'nü 4-1 yenen Beşiktaş'ta, kulüp basın sözcüsü Reha Muhtar, ''4'er 4'er gidiyoruz. İnşallah devam edeceğiz'' dedi. 
     Reha Muhtar, galibiyet serilerine Diyarbakırspor ile başlayıp Ankaragücü ile devam ettiklerini belirterek, ''Bugün çok eksiğimiz vardı. Buna rağmen iyi futbol oynadık ve kazandık. Böyle devam etmek istiyoruz'' diye konuştu. 
     İlk devrenin sonuna kadar lider ile aralarındaki puan farkını en aza indirmek istediklerini ifade eden Muhtar, ''Hakemler de umarım eksik ve haksız kararlarla Beşiktaş'ın puanlarının gitmesine sebep olmazlar'' dedi. 
     Ankaragücü Kulübü Başkanı Cemal Aydın ise 4-1'lik farklı yenilginin ardından, ''Bu skor sonrasında konuşmaya gerek yok'' ifadesini kullandı. 
     Kadrolarının iyi olduğunu, ancak gerekirse takviye yapacaklarını vurgulayan Aydın, taraftarların maça ilgili göstermemesiyle ilgili olarak da şunları kaydetti 
     ''Ankara seyircisi gerek Gençlerbirliği gerekse Ankaragücü maçlarına böyle bir katkıda bulunacaklarsa fazla birşey istemesinler. Vermeden almak Allah'a mahsustur.'' 
     
     DEL BOSQUE ''DİĞER MAÇLARDA YANIMIZDA OLMAYAN ŞANS BUGÜN YANIMIZDAYDI'' 

     Beşiktaş Teknik Direktörü Vicente Del Bosque, 4-1 kazandıkları Ankaragücü maçının ardından, diğer maçlarda yanlarında olmayan şansın bugün yanlarında olduğunu söyledi. 
     Ankaragücü'nün iyi futbol oynayan bir rakip olduğunu belirten Del Bosque, ''Bizim için 3 puanı almak çok önemliydi. Bunu da elde ettik. İyi bir futbol ortaya koyduğumuzu söyleyemem. Artık düşünmemiz gereken daha fazla puan alıp bunları üst üste koyarak yukarı doğru çıkmak olmalı'' diye konuştu. 
     Fenerbahçe derbisine de değinen İspanyol teknik adam, ''3-4 ay içinde kendini çok iyi gösteren bir rakiple oynayacağız. Ligdeki puanlar maçın nasıl geçeğini göstermez'' dedi. 
     Ankaragücü Teknik Direktörü Reha Kapsal ise 4-1'lik skoru kesinlikle hak etmediklerini ifade ederek, maç boyunca oyunun hakimiyetinin kendilerinde olduğunu, ancak bir türlü kırılma noktalarında gol atamadıklarını belirtti. 
     Maçın hakemlerine de sitemde bulunan Kapsal, şöyle konuştu 
     ''İlk yarının sonuna 2 dakika eklendi, ancak maç 45 saniye daha fazla oynatıldı. Soyunma odasına 1-1 girmekle, 2-1 yenik girmek arasında çok fark var. Böyle olunca oyuncuları konsantre etmek çok zor oluyor. Maçın kırılma anı Ayhan'ın gereksiz pozisyonda yaptığı penaltıydı. 3.5 pozisyonda 4 gol yedik.'' Kapsal, sakatlıklardan dolayı forvet oyuncularına alternatif yaratamadıklarını dile getirerek, ''Bugün top da oyun da bizi sevmedi. Beşiktaş'tan üstün oynadık, ama futbol skor oyunudur'' dedi. 
     
</TEXT>
</DOC>
