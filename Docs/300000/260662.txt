<DOC>
<DOCNO> 260662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/ekonomi/eko11.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
OSB'ye taşınana faizsiz kredi hazırlığı 
</HEADLINE>
<TEXT>



Ankara - İvedik Organize Sanayi Bölgesini gezen Sanayi ve Ticaret Bakanı Ali Coşkun, şehir merkezinde bulunan işletmelerin OSB'ye taşınması için esnafın istediği taşınma kredisi ile ilgili çalıştıklarını belirterek, "Sıfır faizle bir taşınma kredisinin yollarını arıyoruz" dedi. 
OSB içinde yer alan sosyal tesis alanlarının yeşil alanlar hariç sanayi alanına dönüştürülmesine ilişkin bir başvuru yapılması halinde gerekli düzenlemeyi yapacaklarını da belirten Coşkun, bu konudaki sıkıntıyı gidereceklerini bildirdi. 
Coşkun, ekonomideki bütün sorunların henüz bitmediğini, çünkü hastayı ameliyat ettiklerini belirterek, "Ekonomi birçok operasyon geçirdi ve şimdi nekahet döneminde" dedi. Bakan Coşkun'un konuşması sürerken salonda bulunan esnaftan bazılarının, üzerlerinde "Taşınma teşvik kredisi çıkmazsa esnaf mağdur olacaktır", "Taşınma teşvik kredisinin çıkmasını bekliyoruz" yazılı dövizler tuttukları görüldü. 


</TEXT>
</DOC>
