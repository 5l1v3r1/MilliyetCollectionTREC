<DOC>
<DOCNO> 294375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun04.html </URL>
<DATE> 2004/12/03/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Çin AB'nin silah ambargosunu sürdürmesi ilişkileri etkiler... 
</HEADLINE>
<TEXT>

     Çin, AB'nin Pekin'e uyguladığı silah satışı ambargosunun sürmesinin taraflar arasındaki ilişkileri etkileyeceği uyarısında bulundu. 
     Çin Dışişleri Bakan Yardımcısı Zang Yesui gazetecilere yaptığı açıklamada, ''AB'nin bu yasağı devam ettirmesinin, bir çeşit siyasi ayrımcılık olduğu düşüncesindeyiz'' dedi. 
     Çin'in AB ülkelerinden silah alma niyetinde olmadığını belirten Zang Yesui, uygulamanın devam etmesi halinde ilişkilerin kesinlikle bundan etkileneceğini ifade etti. 
     Pekin yönetiminin, 1989'da Tiananmen Meydanı'nda düzenlenen demokrasi yanlısı gösteriyi kan dökerek engellemesinin ardından uygulamaya konulan ambargo, Almanya Başbakanı Gerhard Schröder'in gelecek hafta bu ülkeye yapacağı ziyarette ve Hollanda'da yapılacak Çin-AB zirvesinde ana gündemi oluşturacak. 
     
</TEXT>
</DOC>
