<DOC>
<DOCNO> 252659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko13.html </URL>
<DATE> 2004/07/03/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Hisse senetleri geçen hafta, ortalama yüzde 6.11 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 6.11 oranında değer kazandı. 
     İstanbul'da gerçekleştirilen NATO zirvesi, ABD Merkez Bankası FED'in faiz artırım kararı ve makro ekonomik gelişmelerin yakından izlendiği piyasalarda, NATO zirvesinde güvenlik sorunu yaşanmaması, FED'in faizleri beklendiği gibi 25 baz puan artırarak önümüzdeki dönem için 'ölçülü' artırım sinyali vermesi ve olumlu gelen büyüme rakamlarının etkisiyle olumlu bir hava hakim oldu. 
     Hafta boyunca en düşük 17,292, en yüksek 18,490 puanı gören Ulusal-100 Endeksi, hafta boyunca sürekli bir çıkış içinde oldu. 
     Uzmanlar, Borsanın önümüzdeki hafta, Haziran ayı enflasyon rakamlarının sonuçlarından etkilenmesinin beklendiğini ifade ederek, yurtdışı piyasalardaki seyrin ve alternatif piyasalardaki hareketin de takip edileceğini, IMF ve Avrupa Birliği ile ilgili gelişmelerin de önem taşıyacağını kaydediyor. 
     
     ÖZETLE PİYASALAR 
     Borsadaki artışın yanında İMKB Tahvil ve Bono Piyasası ortalamalarında vadelerine göre yarım puanlık düşüşler oldu. Altın ve dövizde toplu düşüşler gerçekleşti. Mevduat faizlerinin ortalamalarında bir değişim yaşanmadı. 
     Hisse senetleri haftalık bazda ortalama yüzde 6.11 oranında değer kazandı. 24 ayar külçe altının gram satış fiyatı yüzde 2.84 oranında, Cumhuriyet altınının satış fiyatı da yüzde 2.67 oranında geriledi. Türk Lirası karşısında dolar yüzde 2.21, euro da yüzde 0.88 oranında değer yitirdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 1.27 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.35, haftalık reponun net getirisi yüzde 0.33 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB , Pazartesi günü haftaya ortalama yüzde 2.05'lik artışla başladı. Haftanın diğer günlerinde de yükselişte olan Endeks, Salı günü ortalama yüzde 0.14, Çarşamba günü ortalama yüzde 1.31, Perşembe günü ortalama yüzde 1.80 ve Cuma günü de ortalama yüzde 0.69 oranında artış gösterdi. 
     Endeks, hafta boyunca 1,061.23 puanlık artışla 17,355.16 puandan 18,416.39 puana yükseldi. Hisse senetlerindeki haftalık ortalama artış yüzde 6.11 oldu. 
     İMKB Ulusal-Mali Endeksi 1,831.90 puan artışla 23,607.09 puandan 25,438.99 puana, İMKB Ulusal-Sanayi Endeksi 566.90 puan artışla 15,320.94 puandan 15,887.84 puana ve İMKB Ulusal-Hizmetler Endeksi 481.43 puan artışla 9,985.39 puandan 10,466.82 puana çıktı. 
     Böylece, mali grup hisseleri ortalama yüzde 7.76 oranında, sanayi grubu hisseleri ortalama yüzde 3.70 oranında ve hizmetler grubu hisseleri ortalama yüzde 4.82 oranında değer kazandı. 
     
     KAZANANLAR VE KAYBEDENLER 
     Borsada geçen hafta işlem gören 304 hisse senedinden 205'i değer kazanırken, 70 hisse senedi değer yitirdi, 29 hisse senedinin değeri değişmedi. 
     Geçen hafta en yüksek oranlı artış yüzde 41.12 ile Emek Elektrik YENİ hisselerinde gerçekleşti. Yüzde 35.29'luk artışla Yapı Kredi Finansal Kiralama hisseleri ikinci ve yüzde 25.84'lük artışla da Ege Profil hisseleri üçüncü oldu. 
     En yüksek oranlı düşüş ise yüzde 9.04 ile Kütahya Porselen hisselerinde oldu. Yüzde 8.00'lik düşüşle Altınyıldız hisseleri ikinci ve yüzde 6.03'lük düşüşle de Ata Yatırım hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 15 milyar 299.0 milyon adet hisse senedi işlem gördü ve karşılığında 2 katrilyon 937.1 milyar liralık işlem hacmi gerçekleşti. 
     
     DÖVİZ 
     Geçen hafta Türk Lirası karşısında tüm döviz türleri değer yitirdi. 
     İstanbul serbest döviz piyasasında alınıp satılan ABD Doları Türk Lirası karşısında yüzde 2.21 oranında, euro da yüzde 0.88 oranında düşüş gösterdi. 
     Önceki hafta sonuna göre ABD Doları'nın Türk Lirası satış fiyatı 33 bin lira düşerek 1 milyon 460 bin liraya, euronun satış fiyatı da 16 bin lira düşerek 1 milyon 811 bin liraya indi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı yüzde 1.84 oranında düşerek 2 milyon 670 bin liraya, İsviçre Frangı'nın satış fiyatı yüzde 1.50 oranında düşerek 1 milyon 182 bin liraya geriledi. 
     Bugün öğle saatlerinde ise İstanbul serbest piyasada ABD Doları 1 milyon 454 bin liradan, euro 1 milyon 789 bin liradan, İngiliz Sterlini 2 milyon 660 bin liradan ve İsviçre Frangı da 1 milyon 180 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı yüzde 2.84 oranında, Cumhuriyet altınının satış fiyatı da yüzde 2.67 oranında düştü. 
     Külçe altının gram satış fiyatı 18 milyon 800 bin liraya, Cumhuriyet altınının satış fiyatı da 127 milyon 500 bin liraya indi. 
     İstanbul Altın Borsası'nda İAB işlem gören 24 ayar altının gram fiyatı da yüzde 3.88 oranında düşerek 18 milyon 550 bin 500 lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 1.27 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 6,208 puan artarak 488,998 puandan 495,206 puana çıktı. 
     Geçen haftanın en çok değer kazanan katılma belgeleri, yüzde 10.29'luk artışla Turkish Yatırım A Tipi Değişken Fon, yüzde 9.08'lik artışla İş A Mali Endeks Fon ve yüzde 9.04'lük artışla da Vakıf A Tipi İMKB-30 Endeks Fon olarak sıralandılar. 
     Haftanın en çok değer yitiren katılma belgeleri ise yüzde 1.00'lik düşüşle Ata B Tipi Yabancı Menkul Kıymet Yatırım Fonu, yüzde 0.97'lik düşüşle Oyakbank B Tipi Yabancı Menkul Kıymet Fonu ve yüzde 0.64'lük düşüşle de Vakıf B Tipi Yabancı Menkul Fonu oldu. 
     
     TAHVİL-BONO-FAİZ-REPO 
     Hazine geçen hafta ihale düzenlemedi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.36 ile yüzde 0.54 arasında gerçekleşti. 
     Mevduat faizlerinin ortalamalarında herhangi bir değişim olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.35 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 22.6 dolayında bulunan haftalık reponun net getirisi de yüzde 0.33 oldu. 
     
</TEXT>
</DOC>
