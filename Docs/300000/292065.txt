<DOC>
<DOCNO> 292065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy23.html </URL>
<DATE> 2004/11/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
ABD ile Türkiye arasında Felluce gerginliği 
</HEADLINE>
<TEXT>

     ABD, Başbakan Recep Tayyip Erdoğan'ın ABD Başkan yardımcısı Dick Cheney ile geçtiğimiz hafta yaptığı konuşmanın basına sızmasından rahatsız. 
     ABD’li yetkililerin, bu rahatsızlığı Erdoğan'ın danışmanlarına ilettikleri bildirildi. 
     
     Erdoğan, Bush'u tebrik için aramıştı 

     Başbakan Recep Tayyip Erdoğan, Başkan Bush'un yeniden seçilmesi üzerine Başkan yardımcısı Cheney'i tebrik etmek amacıyla aramıştı. Bu görüşmede ABD'nin Felluce'deki askeri operasyonunun İslam aleminde endişe yarattığını belirtmişti. 
     
     Erdoğan, Felluce’yi gündeme getirmişti 

     Başbakanlıktan sızan bilgilere göre Erdoğan, bir ABD askerinin Felluce’de bir camide yararlı ve silahsız bir Iraklı direnişçiyi öldürmesinin Türkiye'deki endişeyi infial boyutuna çıkardığını kaydetmişti. Cheney ile konuşmanın bu noktadan sonra gerginleştiği belirtiliyor. 
     
     Edelman’ın hoşnutsuzluğu 

     ABD'nin Ankara Büyükelçisi Eric Edelman bu sözlerden duyulan hoşnutsuzluğu Başbakan Erdoğan'ın yakın danışmanlarına duyurdu. 
     Diplomatik kaynaklar, Erdoğan'ın Cheney ile tebrik amacıyla konuştuğunu, bu çerçevenin sınırlarını aşarak Felluce ile ilgili sitemler dile getirmesinin teamüllere aykırı olduğunu belirtiyorlar. Başbakanlığın, konuşmanın içeriğini tek taraflı olarak basına sızdırmasının da alışılmadık bir durum olduğu kaydediliyor. 
     Edinilen bilgiye göre Edelman, Başbakan’ın danışmanlarına Irak'ta istikrar için çalıştıklarını, ancak bunun önkoşulunun ülkenin terörist unsurlardan arındırılması olduğunu söyledi bu konuda Türkiye'den destek istediklerini belirtti. 
     
     Uluslararası Savaş Suçları Mahkemesi anlaşmazlığı 

     Türkiye ile ABD arasında çözüm bekleyen bir diğer konunun da ABD vatandaşlarının Uluslararası Savaş Suçları Mahkemesi'ne teslim edilmemesi sorunu olduğu bildiriliyor. Başbakan Erdoğan ekim başında yaptığı açıklamada Türkiye'nin bu mahkemenin yetkisini tanıyacağını açıklamıştı. 
     ABD mahkemeyi tanımıyor ve savaş suçu işleyen askerlerinin bu mahkemede değil, ABD mahkemelerinde yargılanmasını istiyor. Washington'un bazı ülkelerle yaptığı anlaşmaya göre bu ülkeler suçlanan ABD’li askerleri yakalamaları durumunda bunları savaş suçları mahkemesine değil, kendisine teslim edilmelerini sağladı. 
     Bush Yönetimi, Türkiye ile benzeri bir düzenleme istiyor. Ancak Ankara bu konuda henüz kararını belirlemedi. 
     
     Dışişleri Konuşma dostaneydi 

     Dışişleri Bakanlığı Sözcüsü Namık Tan, ABD'nin, Irak politikasını eleştirmesi nedeniyle Türkiye'ye ''sözlü nota verdiği'' yönünde bugün basında çıkan haberin gerçeği yansıtmadığını söyledi. 
     Tan, bir soruya verdiği yanıtta, Başbakan Recep Tayyip Erdoğan'ın, ABD Başkan Yardımcısı Dick Cheney ile yaptığı telefon görüşmesinde, bölgesel konular çerçevesinde Irak'taki ve bu bağlamda Felluce'deki gelişmelerden de dostane bir şekilde söz edildiğini belirtti. 
     Sözcü Tan, görüş alışverişinin ABD ile Türkiye arasındaki siyasi diyaloğun doğal bir parçası olduğunu kaydetti. 
     
</TEXT>
</DOC>
