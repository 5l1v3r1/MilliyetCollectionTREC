<DOC>
<DOCNO> 297962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo31.html </URL>
<DATE> 2004/12/15/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Rakibine tüküren Valencia'lı oyuncu Angulo, 7 maç ceza aldı... 
</HEADLINE>
<TEXT>

     İspanya'nın Valencia takımında forma giyen ve geçen hafta yapılan Valencia-Werder Bremen Avrupa Şampiyonlar Ligi maçında kırmızı kartla oyun dışında kaldıktan sonra rakibine tüküren Miguel Angel Angulo, 7 maç oynamama cezası aldı. 
     UEFA Kontrol ve Disiplin Komitesi'nin yaptığı toplantının ardından açıklanan kararda, 7 Aralık Salı günü yapılan Valencia-Werder Bremen maçının 90. dakikasında rakibine sert giren Angulo'nun kırmızı kart gördükten sonra rakibine tükürdüğünün belirlendiği bildirildi. 
     Angulo'nun yanısıra oyuncularının disiplinsiz davranışları nedeniyle Valencia'ya 34 bin 600 dolar para cezası verilirken, konuk Werder Bremen'e 4 bin 320 dolarlık ceza kesildi. 
     Werder Bremen'in 2-0 kazandığı maçın ardından Valencia, Avrupa Şampiyonlar Ligi'nden elenerek UEFA Kupası'na katılırken, Alman takımı ise bir üst tura çıkmaya hak kazandı. 
     Komite ayrıca, CSKA Moskova takımının savunma oyuncusu Deividas Semberas'a 3 maç ceza verirken, Fransa'nın Paris Saint Germain takımına 7 bin 800, Rusya'nın CSKA Moskova ekibine ise 4 bin 320 dolar para cezası verildi. 
     
</TEXT>
</DOC>
