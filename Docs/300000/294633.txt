<DOC>
<DOCNO> 294633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/guncel/gun02.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Terörist'e dair hiç kanıt yok 
</HEADLINE>
<TEXT>


TBMM İnsan Hakları İnceleme Komisyonu, raporunda olayın kapatılmamasını ve şeffaf bir yargı süreci başlatılmasını istedi 

GÜNSELİ ÖNAL Ankara 

Mardin Kızıltepe'de Ahmet Kaymaz ve 12 yaşındaki oğlu Uğur'un "terörist" oldukları gerekçesiyle polis tarafından öldürülmesini inceleyen TBMM İnsan Haklarını İnceleme Komisyonu, baba ve oğulun "terörist" olduğunu kanıtlayan hiçbir iz bulamadı. 
21 Kasım'da meydana gelen olayın ardından bölgeye giden komisyon üyelerinden AKP Batman Milletvekili Nezir Nasıroğlu ve CHP Mersin Milletvekili Hüseyin Güler'in hazırladığı 15 sayfalık raporda, 17 Aralık zirvesi öncesinde Türkiye'nin zor durumda kalmaması için olayın kapatılmaması ve şeffaf bir yargı sürecinin başlatılması önerildi. 

'Devlet sahip çıksın' 
Raporda ayrıca, Avrupa İnsan Hakları Mahkemesi'ne başvurabileceklerine dikkat çekilerek ailenin kalan üyelerine devletin sahip çıkması tavsiye edildi. 
Uğur Kaymaz için, "Her gün okuluna giden, sokakta arkadaşlarıyla oynayan bir çocuk, terörist olamaz" ifadesininin kullanıldığı rapordan bazı bölümler özetle şöyle 
Kaymaz ve oğlunun yanında vurulduğu TIR, evden 40 metre ilerde. Silahlı oldukları belirtilen baba ile oğul, TIR'dan 1 - 2 metre uzaklıkta vuruldu. TIR'da ve etraftaki evlerde çatışma olduğuna dair hiçbir iz bulunamadı. 
Terlik giyen baba ile sandalet giyen oğlu, eyleme giden terörist imajına uymuyor. Baba ile oğulun evden TIR'a kadar ellerinde silahla gitmiş olmaları anlaşılır görünmüyor. 

Savcıdan arama izni 
Olaydan bir gün önce, 155 ihbar hattı aranarak, "uzun namlulu silahları olan milislerin Ahmet Kaymaz'ın evinde kaldığı" ihbarı yapılmış. Savcı evde arama ve gözaltı için izin vermiş. Ancak emniyet, 'evde kadın ve çocuklar da bulunduğundan can kaybı olabileceği' gerekçesiyle evi 24 saat gözetlemeye almış. Eve kimlerin gelip gittiğine ilişkin sorunun yanıtı yok. 
Fiziki koşulların gözetime uygun olmadığı gerekçesiyle ve 'Milisler bir evde 24 saat kaldıktan sonra eylemini yapıp gidiyor' genel kanısından hareketle, operasyon için özel tim konuşlandırılmış. 

Bubi tuzağı olabilir 

"Baba ve oğulun öldürülmesinin ardından bir sağlık görevlisi, Uğur Kaymaz'ın boynunda nabız aramış. Bu sırada polis 'üzerinde bubi tuzağı' olabilir diyerek bu görevliyi çocuktan uzaklaştırmış. Tanıklar ise görsel değil, işitsel. Olay sırasında ağabeyinin evinde namaz kılan bir tanık, 'önce hakaret sözleri duydum, sonra silah sesleri geldi. Dışarı baktığımda iki kişi yerde yatıyordu' dedi." 

Kaymakam habersiz 

"Kızıltepe Kaymakamı Engin Duymaz'ın olaydan haberi yok. Kaymakam, emniyete 'sözünü dinletemediğini' belirtti. Mardin Valisi Temel Koçaklar da, sadece bir kez resmi açıklama yapmış. Ancak, valilik basın bürosundan valilik adına birkaç açıklama yapılmış. Vali bunların kendisini bağlamadığını söyledi." 


</TEXT>
</DOC>
