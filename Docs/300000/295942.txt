<DOC>
<DOCNO> 295942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo17.html </URL>
<DATE> 2004/12/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Efes Pilsen, Olympiakos maçı için Atina'da... 
</HEADLINE>
<TEXT>

     Basketbol Avrupa Ligi'nde grubunda zirve mücadelesi veren Efes Pilsen, yarın yapacağı Olympiakos maçı için Atina'ya geldi. 
     Antrenör Oktay Mahmuti, AA muhabirine yaptığı açıklamada Fenerbahçe maçında alınan mağlubiyet sonrası moral bozukluğuna girmediklerini ifade ederek, ''Bizim üzülmeye ve sevinmeye hakkımız yok. Fenerbahçe maçını değil, yarın yapacağımız Olympiakos maçını düşünüyoruz'' dedi. 
     Olympiakos'un grupta bulunduğu durum itibariyle üstte bulunan takımlarla bağını kopartmamaya çalışacağını dile getiren Mahmuti, ''Bunun için de bizimle yapacakları maçta bütün performanslarını ortaya koyacaklarlar. Çok zor maç olacak, ancak hedefimiz galibiyet'' diye konuştu. 
     
     CENK YOK, PRKACİN İDMANLARA BAŞLADI 
     Oktay Mahmuti, sakatlığı süren Cenk Akyol'u Atina'ya getirmediklerini, Prkacin'in ise idmanlara başladığını söyledi. 
     Tecrübeli antrenör, Prkacin'in durumunun yapılacak antrenmanlardan sonra belli olacağanı da sözlerine ekledi. 
     Olympiakos-Efes Pilsen maçı yarın saat 21.10'da başlayacak. 
     
</TEXT>
</DOC>
