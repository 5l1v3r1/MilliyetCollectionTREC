<DOC>
<DOCNO> 268188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy17.html </URL>
<DATE> 2004/09/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Milli Eğitim Bakanı Çelik MEGEP projesini tanıttı... 
</HEADLINE>
<TEXT>

     Milli Eğitim Bakanı Hüseyin Çelik, Türkiye'de mesleki ve teknik eğitimi yeniden yapılandıracak Mesleki Eğitim ve Öğretim Sistemini Güçlendirme Projesi'ni MEGEP tanıttı. 
     Bakan Çelik, Conrad Otel'de, ''sosyal ortakları'' olarak tanımladığı işçi, işveren, işadamı, esnaf ve sanatkar temsilcilerinin katılımıyla düzenlediği basın toplantısında, proje hakkında bilgi verdi. 
     Bakanlıkta hummalı bir çalışma yürüttüklerini ve Türk milli eğitim sistemini sözde değil, özde değiştirmek için çalıştıklarını anlatan Çelik, açıkladıkları her projede eleştirilere açık olduklarını, bu projede de her türlü eleştiriyi beklediklerini söyledi. 
     Çelik, ''Türkiye'de mesleki ve teknik eğitimin adeta felç olduğunu'' ifade ederek, ''Avrupa Birliği AB standartlarını esas alarak ortaöğretim sistemi üzerinde yapılan çalışmanın bir bölümünü tanıtmak için bugün burada olduklarını'' kaydetti. 
     ''Bu yıl Aralık ayı sonunda, tüm ortaöğretim sisteminin masaya yatırılacağı mini bir şura düzenleneceğini'' de dile getiren Bakan Çelik, MEGEP'in bu yeni yaklaşımın bir kısmı olduğunu bildirdi. 
     ''Klasik eğitim sisteminin atalet içinde bulunduğunu'' dile getiren Çelik, ''AB tarafından desteklenen 51 milyon euro hibeli MEGEP ve 14 milyon euro hibeli Mesleki Eğitimin Modernizasyonu Projesi var. Ortaöğretim Projesi'ni de Dünya Bankası destekliyor'' dedi. 
     Milli Eğitim Bakanı Çelik, ''klasik eğitim sisteminin demokrasi, ekonomi ve bireyin öne çıkmasında yeterli olmadığını'' da belirterek, ''Bakanlığımız, iş piyasasını, meslek standartlarını ve bölgesel ihtiyaçları gözeten esnek, kolay ve hızlı değişim gösterebilen, modüler yapıda ve bütünselliğini koruyan bir sistem geliştirmiştir'' diye konuştu. 
     MEGEP'in 2004-2005 eğitim ve öğretim döneminde 30 ilde 104 pilot okulda 4 yıllık program olarak uygulanacağını anlatan Hüseyin Çelik, ''Amacımız 12 yıllık temel eğitime geçişi hızlandırmak'' dedi. 
     Çelik, Mesleki Eğitim ve Öğretim Sistemini Güçlendirme Projesi'nin MEGEP , 3 yıllık genel liseler, ticaret, meslek ve kız meslek liselerini kapsadığını söyledi. 
     Bakan Çelik, Conrad Otel'de düzenlediği basın toplantısında, 30 ilde 104 pilot okulda bu yıl başlayacak projede, UNESCO tarafından geliştirilen ''Uluslararası Eğitim Standardı Sınıflandırması'nın ISCED 97 '' uygulandığını anlattı. 
     2004-2005 öğretim yılından itibaren uygulamaya konulan ve pilot okullarda gerçekleştirilecek öğretim programı hakkında bilgi veren Çelik, programın fen liseleri, Anadolu liseleri, Anadolu öğretmen, imam hatip ve güzel sanatlar liselerini kapsamadığını kaydetti. 
     Çelik, ''Bu proje 3 yıllık genel liseler, ticaret, meslek ve kız meslek liselerini kapsıyor. 9. sınıf ortak olacak ve yatay geçişlere imkan sağlıyor'' dedi. 
     9. sınıfta 28 saat genel kültür, 2 saat temel beceriler, 2 saat yönlendirme, 2 saat bilgisayar ve 1 saat rehberlik olmak üzere haftada 35 saat ders olacağını da anlatan Çelik, 10. sınıf sonrasında seçilecek dallara bağlı olarak meslek derslerinin oranının artacağını belirtti. 
     12. sınıfın sonunda alanda diploma, dallarda ise 3. seviyede uzmanlık sertifikası ve diploma verileceğini dile getiren Çelik, sistemden ayrılan öğrencinin tasdikname almış sayılmayacağını, 1. veya 2. derecede sertifika alabileceğini söyledi. 
     Bakan Çelik, yatay ve dikey geçişin varolduğu pilot uygulamada öğretim yılının 4 yıl olarak belirlendiğini de kaydederek, ''Yeni sistem ile uzun vadeli hedefimiz, uluslararası geçerliliği olan diploma vermektir'' dedi. 
     Çelik, konuşmasında bugün Dünya Barış Günü olduğuna da dikkati çekerek, böyle bir günde tüm dünya ve Türkiye için barış temennisinde bulunduğunu söyledi. 
     Ortak paydalarda buluşmak için aynı görüşte olmak gerekmediğini de dile getiren Çelik, bugün burada farklı alanlarda işçi ve işveren temsilcilerinin bulunduğuna atıfta bulunarak, farklılıklara rağmen ortak paydada buluşmanın insan olmanın gereği olduğunu söyledi. 
     -ÖTEKİ KONUŞMALAR- Basın toplantısında, projenin sosyal ortakları olan TİSK, TESK, Hak-İş, Türk-iş, DİSK ve TÜSİAD temsilcileri de birer konuşma yaptı. 
     Türk-İş Başkanı Salih Kılıç, vasıflı ara eleman yetiştirilmesinin önemine dikkati çekerek, MEGEP'i desteklediklerini söyledi. 
     DİSK Başkanı Süleyman Çelebi de bu projenin Türkiye'nin kalkınmasına katkı vereceğini dile getirerek, Dünya Barış Günü'nde sosyal diyalogun önemine işaret etti. 
     Hak-İş Genel Başkanı Salim Uslu, eğitim sisteminin nitelik sorunu bulunduğunu ifade ederek, sorunların daha fazla ötelenmemesi ve imam hatip liseleri sorununa indirgenmemesi gerektiğini söyledi. 
     TİSK Genel Başkanı Refik Baydur da sanayinin en büyük derdinin ara eleman olduğunu belirterek, projeyi desteklediklerini anlattı. 
     TESK Başkan Vekili Uğur Bektaş ise iyi eğitilmiş esnaf ve sanatkarlara sahip olmak istediklerini belirtti. 
     MEGEP, İstanbul'da İMKB Zeytinburnu Meslek Lisesi, Haydarpaşa Endüstri Meslek Lisesi, Kartal Lisesi ve Şişli Kurtuluş Lisesi'nin de aralarında bulunduğu 19 lisede uygulanacak. 
     
</TEXT>
</DOC>
