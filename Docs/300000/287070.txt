<DOC>
<DOCNO> 287070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun44.html </URL>
<DATE> 2004/11/08/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Arafat yoğum bakımda ve durumu hala değişmedi... 
</HEADLINE>
<TEXT>

     Filistin lideri Yaser Arafat'ın yoğun bakımda tutulduğu, durumunda değişiklik olmadığı belirtildi. 
     Fransa'nın başkenti Paris'in dışında bulunan askeri hastanenin sözcüsü Christian Estripeau, gazetecilere yaptığı açıklamada, Arafat'ın yoğun bakımda kaldığını ve durumunun değişmediğini söyledi. Estripeau, ''Arafat'ın durumu, bizi ziyaretçi sayısını sınırlandırmaya zorladı'' dedi. 
     Öte yandan, Filistin liderinin eşi Süha'nın, ''Arafat'ı canlı canlı gömmek istemekle'' suçladığı Filistinli liderler, Arafat'ı ziyaret etmek için Ürdün'den Fransa'ya hareket etti. 
     Özel bir uçakla Fransa'ya hareket eden Filistin Başbakanı Ahmed Kurey, eski Başbakan Mahmud Abbas, Dışişleri Bakanı Nebil Şaat ve Meclis Başkanı Rauhi Fattuh'un bugün geç saatlerde Paris'te olması bekleniyor. 
     Filistinli liderlerin, Fransa Cumhurbaşkanı Jacques Chirac ve diğer Fransız yetkililerle görüşeceği belirtiliyor. 
     
</TEXT>
</DOC>
