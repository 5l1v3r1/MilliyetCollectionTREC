<DOC>
<DOCNO> 284444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sontur26.html </URL>
<DATE> 2004/10/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Akıl almaz kaza 
</HEADLINE>
<TEXT>

     Soner KOCAER ANTALYA, DHA 

ANTALYA'da virajı alamayan kamyon, bir evin balkonuna çarptı. Balkon demirlerinden ayaklarını sarkıtıp oturan 4 yaşındaki Emre Gürpe'nin sağ ayağı, çarpmanın etkisiyle bileğinden koptu. Yakınları tarafından hastaneye yetiştirilen minik Emre ameliyata alındı. 
     İnanılmaz kaza dün saat 15.30 sıralarında Yüksekalan Mahallesi Güllüpınar Caddesi'nde meydana geldi. 07 D 4516 plakalı kamyon, aşırı hız nedeniyle virajı alamayarak 2 katlı binanın zemin kat balkonuna çarptı. Bu sırada balkon demirlerinden ayaklarını sarkıtıp oturan 4 yaşındaki Emre Gürpe'nin sağ ayağı, çarpmanın etkisiyle bileğinden koptu. Kimliği belirlenemeyen kamyon sürücüsü olay yerinden kaçarken, minik Emre yakınları tarafından Özel Andeva Hastanesi'ne götürüldü. 
     
     BACAĞIN KOPTUĞUNU FARKETMEDİLER 
     Bacağın koptuğunu farketmeyen ve doktorların sorması üzerine durumu öğrenen Emre'nin yakınları, telaşla kazanın olduğu yere döndü. Kopan ayak kamyonun ön paneline sıkışmış halde bulundu. Emre'nin yakınları, bacağı hemen hastaneye götürdü. Ambulansa bindirilen Minik Emre, kopan ayağıyla birlikte Tıp Fakültesi Hastanesi'ne sevkedildi. Acil Servis'te ilk müdahalesi yapılan Emre Gürpe, hemen ameliyata alındı. 
     Olaya tepki gösteren mahalle sakinleri ise, kamyonun camlarını taş atarak kırdı. Minik Emre'nin bazı yakınları ise olayın etkisiyle sinir krizi geçirdi. Polis, kaçan kamyon sürücüsünü yakalamak için çalışma başlattı. 
     
</TEXT>
</DOC>
