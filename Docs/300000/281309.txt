<DOC>
<DOCNO> 281309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur10.html </URL>
<DATE> 2004/10/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Erkek arkadaşını geri döndürmek isteyip senaryo yazınca... 
</HEADLINE>
<TEXT>

     Özcan TİKİT İZMİR, DHA 

İZMİR'in Bornova İlçesi'nde muhasebecilik yapan Meral Muzaklar'ın, kendisini terk eden erkek arkadaşının yeniden ilgisini çekebilmek için kurduğu oyun poliste sona erdi. 
     Özkanlar semtindeki bir apartmanın ikinci katında ailesiyle birlikte oturan 25 yaşındaki Meral Muzaklar, evde yalnız olduğu önceki gece saat 23.45 sıralarında bağırarak yardım istedi. Sesi duyan komşularının haber vermesiyle eve polis geldi. Polise, elleri bağlı halde kapıyı açan Muzaklar, ardından yere yığıldı. 
     Polis kadını ambulansla SSK Tepecik Hastanesi'ne kaldırdı. Meral Muzaklar polise, "Apartmanın kapısını açtığımda benimle birlikte bir erkek de içeri girdi. Merdivenlerden çıkarken takip etti. Evimin kapısını açtığımda arkamdan iterek yere düşürdü. İçeri girip bana saldırdı. Mutfaktaki bezlerle ellerimi bağladıktan sonra gitti'' dedi. 
     Evde yapılan incelemede herhangi bir şeyin alınmadığı anlaşıldı. Vücudunda dayak ve yara izine de rastlanmayan Muzaklar'ın sözleri inandırıcı bulunmadı. Gasp Büro Amirliği'ne getirilen Meral Muzaklar bir süre sonra yalan söylediğini itiraf etti. 
     Muzaklar, Manisa'da bir firmada çalışan erkek arkadaşı 27 yaşındaki Ahmet Aktürk'ün başka bir kadınla birlikte olduğunu ve kendisine dönmesini sağlamak için dikkatini çekmeye çalıştığını anlattı. İfadesi alınan Meral Muzaklar serbest bırakıldı. 
     
</TEXT>
</DOC>
