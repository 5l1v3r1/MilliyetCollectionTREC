<DOC>
<DOCNO> 271108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yasam/ayas.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
65 milyarlık doktor istifası 
</HEADLINE>
<TEXT>


SSK'da iş yoğunluğuyla başa çıkamayan Didem Dereli, 65 milyarlık tazminatı göze alıp istifa etti 

NESRİN COŞKUN İzmir DHA 

SSK'nın Ege'deki tek endokrin hormonal hastalıklar uzmanı Dr. Didem Dereli, hasta yoğunluğuna dayanamayınca, mecburi hizmetini tamamlamadığı için ödemek zorunda olduğu yaklaşık 65 milyar lira tazminatı göze alarak Tepecik Eğitim Hastanesi'ndeki görevinden istifa etti. 
Ege Üniversitesi Tıp Fakültesi mezunu Dereli, SSK Tepecik Hastanesi'nde dahiliye uzmanı olarak çalışırken girdiği sınavı kazanarak, aynı fakültenin endokrinoloji bilim dalında yan dal ihtisası aldı. 

Günde 100 hasta 
Böylece SSK'nın Türkiye genelindeki 4 endokrin uzmanından biri olan Dereli, ABD'den "dünyanın gelecek vaat eden en başarılı genç endokrin uzmanı" ödülü aldı. Yan dal ihtisası aldığı için SSK'da mecburi hizmetle çalışması gereken Dereli, bu nedenle Oxford Üniversitesi'nden gelen eğitim davetini de reddetti. 
Arkadaşlarının "tek kişilik hastane" dediği Dereli, günde 100 hastayı bulan iş yoğunluğuna daha fazla dayanamadı. Dereli, mecburi hizmetinin tamamlanmasına 2.5 yıl kalmasına rağmen SSK'dan istifa ederek, özel bir hastanede çalışmaya başladı. Dereli, "Alın terimle kazanıp tazminatımı ödeyeceğim" dedi. Görevde kaldığı 16 ayın bedelinin hesaplanarak 65 milyardan düşüleceğini belirten Dereli, tazminatın yarısını peşin, kalanını 2 yılda taksitle ödeyecek. 

'Muayenehane rüşvet merkezi' 

Hastane yönetiminin rahat çalışabilmesi için SSK şartlarında her şeyi yaptığını kaydeden Dereli, şöyle konuştu 
"Hasta, muayenehaneyi resmi rüşvet merkezi olarak görüyor. Hastanede yürümeyen işlerinin halledilmesi için muayenehaneye gelmek istiyor. Doktor olarak o duyguyu yaşamak istemiyorum." 


</TEXT>
</DOC>
