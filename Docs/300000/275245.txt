<DOC>
<DOCNO> 275245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun13.html </URL>
<DATE> 2004/09/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çevik Bir, La Repubblica'ya konuştu ''Darbe olmaz'' 
</HEADLINE>
<TEXT>

     Emekli Orgeneral Çevik Bir, ''Recep Tayyip Erdoğan başbakanlığındaki hükümetin Aralık ayında AB'den müzakere tarihi alamaması gibi bir gelişmenin, darbe veya askerlerin siyasi yaşama müdahalesine neden olmayacağını'' belirtti. 
     Çevik Bir, İtalyan La Repubblica gazetesine verdiği demeçte, ''Darbe yok, müdahale etmeyeceğiz. Erdoğan Aralık ayında Avrupa'dan müzakere tarihi alamasa da askerler bulundukları noktada duracaklar. Herhangi bir müdahale olmaz. Zaman değişti, Türkiye olgunlaştı'' dedi. 
     Gazete, Çevik Bir ile yaptığı röportajı, ''Türkiye'de generallerden evet AB'nin kurallarını kabul ediyoruz'' başlığıyla yayınladı. 
     Çevik Bir, Türkiye ile AB arasındaki ilişkilerin durumu konusunda şunları söyledi 
     ''İlginç bir aşamadayız. Ülke ileriye yönelik adımlar attı. Onaylanan reformlar iyi. Avrupa bunları göz önüne alırsa iyi eder. Temennimiz müzakerelerin erken başlaması. Hatta, Brüksel'in bu işi daha hızlı tutmasını istiyoruz. Almanya Başbakanı Gerhard Schröder Türkiye'nin AB'ye girişi konusunda 10-15 yıldan söz ediyor. Oysa istenen Kopenhag kriterlerinin tümünü yerine getirdik. Dolayısıyla girişimiz daha erkene alınmalı.''. 
     ''Askerler arasında görüş ayrılığı bulunduğuna ilişkin iddiaları yalanlayan'' Çevik Bir, Aralık ayında AB'nin Türkiye'ye müzakere tarihi verip vermeyeceğine ilişkin soruyu, ''Sanırım hayır. Kaydedilen ilerlemenin iyi olduğunu söyleyecekler ama belirli bir yükümlülük üstlenmeleri zor'' diye yanıtladı. 
     Çevik Bir, bu durumda askerlerin ne yapacağına ilişkin soruya karşılık da ''Harekete geçmeyeceğiz, zaman değişti'' dedi. 
     AB'ye üyelik sürecindeki reformlardan sonra Türkiye'de ordunun eski gücünü kaybettiği belirtilip, şu an ordu için önemli olanın ne olduğunun sorulması üzerine Çevik Bir, ''Güvenlik. Bunu Avrupa bağlamında diğer ülkelerle paylaşmak istiyoruz. İçerideki gücümüzü yitirme pahasına da olsa. Güvenlik, yeni meydan okumalardan, terör ve İslamcı aşırılıktan dünyanın kendini korumasını sağlayacak temel bir konsepttir'' diye konuştu. 
     
</TEXT>
</DOC>
