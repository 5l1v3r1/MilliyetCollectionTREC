<DOC>
<DOCNO> 268234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur21.html </URL>
<DATE> 2004/09/01/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yardım dağıtımında kavga 1 kadın hastanelik oldu 
</HEADLINE>
<TEXT>

     Kayseri'de yardım dağıtımı sırasında çıkan kavgada bir kadın hastanelik oldu. 
     AA muhabirinin aldığı bilgiye göre, Sosyal Yardımlaşma ve Dayanışma Vakfı bünyesinde geçtiğimiz günlerde kurulan Yarım Elma Yardım Dağıtım Merkezi'nde yeşil kart sahibi dar gelirli vatandaşlara giyim ve ev eşyası yardımı yapılırken, sırada bekleyen kadınlar arasında kavga çıktı. 
     Yardım malzemesi alabilmek için kuyrukta bekleyen iki kadın, sıra meselesi yüzünden kavga etti. Kavga, sırada bekleyen diğer kadınların da müdahalesiyle büyüdü. 
     Kavgada yaralanan Hanife Dikmen, fenalık geçirdi. Dikmen, polis ekiplerinin müdahalesi sonucu durdurulan kavga sonrası, ambulansla kaldırıldığı Devlet Hastanesi'nde tedavi altına alındı. 
     
</TEXT>
</DOC>
