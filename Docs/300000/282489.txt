<DOC>
<DOCNO> 282489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonsiy10.html </URL>
<DATE> 2004/10/22/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TRT iftar programı tartışılıyor... Fıçıdaki imam meclis gündeminde... 
</HEADLINE>
<TEXT>

     TRT'nin iftar programına katılan bir din görevlisinin, annesinin küçükken kendisini fıçıya kapatarak terbiye ettiği ve sesinin bu sayede güzel olduğunu anlatması, Meclis gündemine taşındı. 
     CHP Denizli Milletvekili Mehmet Neşşar, söz konusu program konuğunun anlattıklarına karşılık sunucunun kendisine övgülerde bulunduğu TRT'nin iftar programını hem RTÜK'e şikayet etti, hem de bu konuda Başbakan Recep Tayyip Erdoğan'ın yanıtlaması için TBMM'ye bir soru önergesi verdi. Neşşar soru önergesinde, söz konusu program konuğunun bu sayede sesinin güzelleşerek hoca ve vaiz olduğunu söylemesinin ardından TRT program sunucusunun bunda "irfan ve hikmet bularak övdüğünü", durumun laik cumhuriyete ters, ibret verici bir tablo ortaya çıkardığını kaydetti. 
     Neşşar önergede ayrıca, AKP hükümetince göreve getirilen TRT Genel Müdürü Şenol Demiroz'ün Kurum'da kadrolaşmaya gittiğini de savundu. 
     CHP'li Neşşar, önergesinde Başbakan Erdoğan'a şu soruyu yöneltti 
     "TRT 1 ekranında, 17.10.2004 tarihinde yayınlanan iftar programında, saat 18.10-18.15 sularında yayında bulunan 'Hoca'nın 'annesinin kendisini küçükken fıçıya koyarak terbiye ettiği, bu terbiye esnasındaki bağırmalarının onun ileride sesinin gür ve iyi olmasını sağladığı ve bu nedenle iyi bir vaiz olduğuna' dair ifadeleriyle bunda 'irfan ve hikmet bularak övgüler yapan' TRT sunucusunun yaklaşımlarının çağdaş eğitimcilik yönünden ve TRT Genel Müdürü ile ilgili programları yapan kişilerin vizyonlarını, Avrupa Birliği'ne uyum yolunda çağdaş dünyanın yaklaşımları bakımından nasıl değerlendiriyorsunuz " 
     
</TEXT>
</DOC>
