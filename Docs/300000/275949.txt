<DOC>
<DOCNO> 275949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonsiy17.html </URL>
<DATE> 2004/09/29/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Toplu görüşmelerin dördüncü turunda neler konuşuldu 
</HEADLINE>
<TEXT>

     Kamu İşveren Kurulu ile memur sendikaları arasında sürdürülen toplu görüşmelerde, 1991 yılından sonra göreve başlayan kamu çalışanlarına 1 derece verilmesi konusunun görüşüldüğü bildirildi. Ancak konu hakkında son kararın Başbakan Recep Tayyip Erdoğan tarafından verileceği ileri sürüldü. 
     Başbakanlık Merkez Binası'nda devam eden toplu görüşmelerde akşam saatlerine kadar memurların özlük haklarına ilişkin konular değerlendirildi. 
     Sendikalar, görüşmelerde, 1991 yılından sonra göreve başlayan kamu çalışanlarına 1 derece verilmesini talep etti. Konunun, Kamu İşveren Kurulu'nca Başbakan Erdoğan'a iletildiği ve kararın Başbakan Erdoğan tarafından verileceği ileri sürüldü. 
     Edinilen bilgiye göre, memurlara derece verilmesi halinde 1991 yılı sonrasında işe giren 800 bin ile 1 milyon arasındaki memurun bundan yararlanacağı, derece farkı dolayısıyla maaşlarda da 30 milyon lira artış sağlanacağı kaydedildi. Bunun, bütçeye yükünün ise yıllık 250 trilyon lira olacağı belirtildi. 
     Toplu görüşmelerde ele alınan diğer konular da şöyle 
     ''-Görevde yükselme esaslarına uygun yönetmelik değişikliği yapılması, -Mevcut izinlerin iş gününe dönüştürülmesi için yasal düzenleme yapılması, bu çerçevede erkek memurlara eşinin doğum yapması halinde 5 iş günü, memurların birici dereceden yakınının ölümü halinde 5 iş günü izin verilmesi, -Fazla çalışma süresinin mesai günlerine en fazla iki, hafta sonu ve bayram tatillerinde en fazla 7 saat olması, -Hamile memurların doğumdan önce 3 ay, doğumdan sonra 1 yıl gece nöbetine veya vardiyasına bırakılmaması, -Yönetime ve denetime katılım konusunda memur sendikalarının sürekli ve geçici oluşturulan kurul ve komisyonlarda yer alması için çalışmalar yapılması, -Emekli Sandığı Yönetim Kurulu'nda yetkili konfederasyon temsilcisinin görev alması, -4688 sayılı Kamu Görevlileri Sendikaları Yasası'nda yer alan Kurum İdari Kurulu, Yüksek İdari Kurul, Kamu İşveren Kurulu ve Uzlaştırma Kurulu'nun oluşumu, çalışma usul ve esaslarında kapsamlı bir değişiklik yapılması, -Kreş yardımı için çalışma yapılması, -Kamu görevlilerinin yaptıkları görev sonucu bedenen veya ruhen sağlıklarını olumsuz etkileyecek hususların etkilerinin azaltılması için Dünya Sağlık Örgütü normları dikkate alınarak, memurların tedavisi için gerekli yasal değişikliklerin yapılması amacıyla komisyon oluşturulması, -Belediyelerde çalışanların ücretlerinin zamanında ödenmesi için genelge yayımlanması ve diğer tedbirlerin sağlanması.'' 
     
</TEXT>
</DOC>
