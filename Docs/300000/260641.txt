<DOC>
<DOCNO> 260641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas16.html </URL>
<DATE> 2004/08/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
TEMA '1 milyon fidan' hedefine ulaştı... 
</HEADLINE>
<TEXT>

     Türkiye Erozyonla Mücadele, Ağaçlandırma ve Doğal Varlıkları Koruma Vakfı TEMA , ''Toprakla Dayanışma İçin 1 Milyon Fidan Kampanyası''nda hedefine ulaştı. 
     TEMA tarafından yapılan yazılı açıklamada, Mart ayında başlatılan kampanya çerçevesinde, 3 Ağustos tarihi itibariyle 1 milyon 11 bin 71 fidanı toprakla buluşturacak 2 trilyon 527 milyar 677 milyon 500 bin lira bağışa ulaşıldığı belirtildi. 
     Hedefe ulaşılmasına karşın kampanyanın devam ettiği dile getirilen açıklamada, fidanların sonbaharda Çevre ve Orman Bakanlığı'nın desteğiyle Antalya, Çanakkale, Adıyaman ve Kayseri'deki ağaçlandırma sahalarına dikileceği kaydedildi. 
     Açıklamada, Cumhurbaşkanı Ahmet Necdet Sezer, Başbakan Recep Tayyip Erdoğan, Genelkurmay Başkanı Orgeneral Hilmi Özkök, Milli Eğitim Bakanı Hüseyin Çelik, Çevre ve Orman Bakanı Osman Pepe ile Diyanet İşleri Başkanlığı, Türkiye Odalar ve Borsalar Birliği, Futbol Federasyonu'nun da aralarında bulunduğu kurumlar ve medya kuruluşlarına da kampanyaya verdikleri destek için teşekkür edildi. 
     Kampanyaya katılmak isteyenlerin Avea, Telsim ve Turkcell hatlarına sahip cep telefonlarından ''TEMA'' yazarak 3464'e kısa mesaj gönderebilecekleri ve 2 milyon 500 bin lira karşılığında fidan bağışında bulunabilecekleri bildirildi. 
     
</TEXT>
</DOC>
