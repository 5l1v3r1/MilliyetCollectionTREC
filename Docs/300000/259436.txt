<DOC>
<DOCNO> 259436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/astro/index.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
2004'ün ikinci yarısında Türkiye 
</HEADLINE>
<TEXT>

Ekimin son haftası ve kasım ayı, ülkemizde yönetim ve hükümete ait konular açısından çok dikkat çekici olacak 


Güneş'in Aslan burcuna geçmesi ile birlikte, ülkemizde 2004'ün ikinci yarısında ortaya çıkacak olan ana trendlerin belirdiğini söyleyebiliriz. Bugünlerde gerçekleşen olayları dikkatli biçimde izlemeliyiz, zira önümüzdeki aylarda gündemi belirleyen konular da ortaya çıkmaya başlayacak. Ülkemizin 2004-2005 Güneş dönüşü haritasında Oğlak burcu yükseliyor. Oğlak iyimser ve rahat bir burç değildir. Ciddiyeti, sorumlulukları ve olaylara daha gerçekçi bir bakışı anlatır. Bu bakımdan, önümüzdeki aylarda, süregelen iyimser havanın özellikle diplomasi, dışişleri açısından dikkat çekici oranda daha gerçekçi bir atmosfere bürüneceğini görmekteyiz. Zira, Oğlak burcu ülkemizin astrolojik haritasında dış ilişkileri anlatan 7'nci evde duruyor. Kuşkusuz, bu hiç de sürpriz değil zira, AB ekim ayında Türkiye ile üyelik müzakerelerine başlama yönünde tavsiye kararı alacak. Güneş dönüşü haritasında karşıt burcun yükseliyor olması, bazı komplikasyonlara, tersliklere ve tam olarak istenildiği gibi hareket edememeye de işaret ediyor. Ayrıca Oğlak burcunun yöneticisi Satürn de 7'nci evde ve Oğlak burcunda duruyor. Kuşkusuz bu durum da müzakere süreci öncesinde ülkemizin elini zayıflatıyor. 
Önümüzdeki dönemi anlatan dönüş haritasında ayrıca Güneş ve Ay, birbirlerine karşıt konumda, dolunay fazında yer alıyor. Güneş'in haritanın hemen tepesinde olması, ekimin son haftası ve kasım ayının ülkemizde yönetim ve hükümete ait konular açısından çok dikkat çekici olacağını açıklıyor. Ayrıca, dışişlerini ilgilendiren açılımlar, yeni kararlar ve önemli girişimler özellikle 27 Eylül tarihinden itibaren çok belirgin olacak. Jüpiter ise pozitif gelişmelere işaret ediyor. Bununla birlikte, burada hassas bir denge de görülüyor. Dolunay haritalarında ortaklıklar, anlaşmalar çok belirgin hale geleceğe için, bir yandan toprak ve Kıbrıs konularında, bariz bir muhalefetle de karşılaşabiliriz. 

Büyük bir değişim rüzgarı esiyor 

Balık burcunda ilerleyen Uranüs, 2004 başında büyük bir değişim rüzgarı getiriyor ve Güneş dönüşü haritasında da ışıklarla Güneş ve Ay uyumlu açıda kalarak içinde bulunduğumuz yenilenmeyi ve AB sürecindeki reformları anlatıyor. Uranüs 2004-2005 geçişinde bu etkisini çok daha belirgin hale getirecek. Uranüs sayesinde, uzun yıllardır süregelen eski kalıpları kırabilir ve toplumsal açıdan yeni bir heyecana ve yenilenme dalgasına kapılabiliriz. Ülke olarak bu yenileyen enerjiyi çok iyi kullanmalıyız zira 2005 yılının ikinci yarısında aynı enerjiyi bulamayacağız. Ağustos ayından itibaren Satürn'ün getireceği baskılar, kısıtlamalar dış ilişkilerde bazı düşmanlık ve sorunlarla yüzleşebileceğimizi anlatıyor. 
Kısaca 2004'ün ikinci yarısında ülkemizin gündemi dış ilişkilere odaklanırken, bizi daha ciddi ve düşünceli kılacak temalar ortaya çıkacak. Önümüzdeki aylarda ekonomik kaynaklar ve para evimize girecek olan transit Satürn, bu alanda politikaların test edileceğini ve ülkemizin ekonomik gelişmesinde ve enflasyon karşısında ciddi önlemlerin devam edeceğini açıklıyor. 




</TEXT>
</DOC>
