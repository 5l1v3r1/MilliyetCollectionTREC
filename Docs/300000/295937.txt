<DOC>
<DOCNO> 295937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo12.html </URL>
<DATE> 2004/12/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Beşiktaş'ta ceza, naklen yayından tahsil edilecek... 
</HEADLINE>
<TEXT>

     Beşiktaş’ın boş tribünlere oynadığı maçlarda Federasyon’a ödemekle yükümlü olduğu yüzde 10’luk pay, naklen yayın gelirlerinden tahsil edilecek. 
     Seyircisiz oynayacağı üç maçlık serinin ilk ayağında İstanbulspor ile karşılaşan Siyah - Beyazlı kulübün federasyona vereceği pay, Fenerbahçe maçı hasılatı üzerinden hesaplanacak. Konuyla ilgili olarak Siyah - Beyazlılar’a uyarıda bulunacaklarını belirten yetkililer, evsahipliği yaptıkları son maçın net hasılatının bildirilmesini isteyeceklerini kaydetti. Yayıncı kuruluşun her ay kulüplere yaptığı ödemeden mahsup edilecek toplam miktarın kalan iki maçın oynanmasından sonra belli olacağını belirten yetkililer, üçüncü karşılaşmanın kupa müsabakasına denk gelmesi durumunda yeni bir değerlendirmenin yapılacağını vurguladı. 
     
</TEXT>
</DOC>
