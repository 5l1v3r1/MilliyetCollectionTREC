<DOC>
<DOCNO> 283970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yasam/axyas02.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dalgınlık 'parçaladı' 
</HEADLINE>
<TEXT>


15 milyon lira mesai için izin gününde işe gelen bakıcı Mehmet Geçibesler, beslediği Sibirya kaplanı Volkan'ın kapısını açık unutunca canından oldu 


Gaziantep Hayvanat Bahçesi'nin 'Volkan' adlı Sibirya kaplanı, kafesini temizlemek isteyen bakıcısı Mehmet Geçibesler'i 44 parçalayarak öldürdü. 
4 yıldır çift tırnaklı hayvanlar bölümünde bakıcılık yapan Geçibesler, bir ay önce kaplanların bakımıyla görevlendirildi. Geçibesler, dün de 2 kaplanın kafesini temizlemek için içeri girdi ve erkek kaplan 'Volkan' ve dişi kaplan 'Safiye'yi yedekteki boş kafeslere koydu. Ardından iki kaplana sabah yemeklerini veren Geçibesler, 'Volkan'ın kapısını kapatmayı unuttu. Kısa süre sonra kafese giren 14 yaşındaki kaplan, boğazı, kolu, başı ve karın boşluğundan ısırdığı Geçibesler'i öldürdü. 

Volkan 'sabıkalıydı' 
Ardından çevresi korumalı bahçeye çıkan kaplan, iğneyle uyutularak kafesine alınırken, asgari ücretle çalışan 2 çocuk babası Geçibesler'in, 15 milyon lira mesai alabilmek için izin günü olduğu halde işe geldiği belirtildi. 
Eşinin şefine, "Müdürle konuşun, kocam bu görevi yapamayacak. Bu hayvanlara yem olacak" dediğini anlatan Türkan Geçibesler, "Eşimi bilerek ölüme gönderdiler. Hesabını soracağım" diye isyan ederken, eski bakıcının görev yerinin dalgınlığı nedeniyle değiştirildiğini söyleyen Hayvanat Bahçesi Müdürü Mahmut Kozbaş da, "Ölen personelimizi rızasıyla bu göreve getirdik. Göreve geldiğine memnun oldu. 'Teşekkür ederim. Beni otlardan kurtardınız' dedi. Hiçbir personelimizin eğitimi yok. Çok üzgünüm" dedi. 
Kozbaş'ın açığa alındığını belirten Gaziantep Büyükşehir Belediye Başkanı Asım Güzelbey ise "Bu elim kaza nedeniyle çok üzgünüz. Savcılık soruşturma başlattı. Biz de yöneticilerin ihmalini araştırıyoruz" diye konuştu. 


</TEXT>
</DOC>
