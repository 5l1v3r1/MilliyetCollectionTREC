<DOC>
<DOCNO> 286150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur19.html </URL>
<DATE> 2004/11/04/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
'Söyleyeceğim yok, savunma yapmayacağım' 
</HEADLINE>
<TEXT>

     AYDIN DHA 

AYDIN'ın Didim ve Söke ilçelerinde karnındaki bebeğiyle birlikte eşi Sultan Tuntaş 28 , apartman kapıcısı Mustafa Kalender 42 , annesi Müjgan Tuntaş 51 , otel müdürü Yılmaz Özsoy 47 ve garson Muharrem İlhan'ı 25 öldürdüğü iddiasıyla tutuklanan turizmci Selim Tuntaş 29 , ilk kez hakim önüne çıktı. İfadesinde çiftçilik yaptığını söyleyen Selim Tuntaş, cinayetlerle ilgili olarak, "Söyleyeceğim birşeyim yok. Savunma yapmayacağım'' dedi. 
     Aydın 1'inci Ağır Ceza Mahkemesi'nde, dün ilk kez yapılan duruşmaya, tutuklu sanık Selim Tuntaş, eşi Sultan Tuntaş'ın babası Coşkun Çelik, kardeşleri Selim ve Yavuz Çelik, ölen kapıcı Mustafa Kalender'in oğlu Cem Kalender, boşandığı eşi Şengül Ceylan, annesi Fatma Ulucan, garson Muharrem İlhan'ın babası Musa İlhan, kardeşi Ersen İlhan, otel müdürü Yılmaz Özsoy'un eşi Figen Özsoy ile tarafların avukatları katıldı. Hakkında, eşini öldürmek' suçundan ağırlaştırılmış müebbet, annesini öldürmek' suçundan müebbet ve kasten üç kişiyi öldürmek' suçundan 3 kez 24 yıl hapis cezası istenen tutuklu sanık Selim Tuntaş, çiftçilik yaptığını belirterek cinayetlerle ilgili sorular üzerine, "Söyleyecek birşeyim yok. Ne diyeyim. Savunma yapmayacağım'' dedi. 
     Ağır Ceza Mahkemesi Başkanı Turgay Kaya'nın, psikolojik tedavi görüp görmediği sorusunu üzerine ise Tuntaş, "3-4 sene önce sinirsel hastalığımdan dolayı annemin isteğiyle İzmir'de adını bilmediğim psikologa gitmiştim. Bir defa muayene olmak suretiyle tedavi olmaya çalıştım. Başka türlü tedavi görmedim'' dedi. 
     
     YAKINLARI DA BİLMİYOR 
     Ağır Ceza Mahkemesi Başkanı Turgay Kaya'nın tüm ısrarlarına rağmen sanık Selim Tuntaş, cinayetlerin nedeniyle ilgili ifade vermezken, duruşmayı başını öne eğerek izledi. 
     Jandarma ve polisin yoğun güvenlik önlemleri aldığı duruşma salonunda ifadelerine başvurulan ölenlerin yakınlarından kapıcı Mustafa Kalender'in ayrıldığı ancak birlikte yaşadığı eşi Şengül Ceylan, "Boşandık ancak iki çocuğumun hatırına birlikte aynı evde yaşıyorduk. Ben Tuntaş ailesinin çeşitli zamanlarında temizlik işlerine bakıyordum. Olay günü evde yoktum, temizlik için dışarı çıkmıştım. Evde Mustafa ve iki yeğeni vardı. Kocam yatak odasında uyuyordu. Çocuklar ise ayrı odadaydı. Ben gittikten sonra olay olmuş. Olayı telefonla öğrendim. Ancak eşimle aralarında hiçbir zaman sorun yoktu. Sadece son zamanlarda eşim bana, Selim Tuntaş'ın kendisine ters davrandığını, tavırlarının değiştiğini söylüyordu. Ancak bunun nedenini bir türlü soramadığından bahsediyordu. Şikayetçiyim'' dedi. 
     Mustafa Kalender'in annesi Fatma Ulucan da, "Tuntaş ailesinin yanında 20 yıldır çalışıyorum. Ailenin Kuşadası'ndaki evindeyken telefonla bilgi geldi. Hemen telaşlanıp evi aradım telefona Melis İpek İnci çıktı. Dayısının ne yaptığını sordum. Odaya gidip baktığında kanlar içinde yattığını bana söyledi. Dışarı çıkıp yardım istemelerini söyledim. Bu olayların nedeniyle ilgili hiçbir bilgim yok. Olay gününden önce otelde Türk gecesi vardı. Otele geldi ancak içeri girmeden ayrıldı. Cinayetleri gerektirecek bir sorunu yoktu'' dedi. 
     Dokuz aylık hamile kızı Sultan Tuntaş'ın damadı tarafından öldürülmesine anlam veremediğini söyleyen kayınpeder Coşkun Çelik ise, "Onları 2003 yılında evlendirdim. Evliliklerinde bir sorun yoktu. Selim, hiçbir zaman bana saygıda kusur etmedi. Neden olduğunu hala anlayamadık. Ne para ne de namus sorunu vardı'' diye konuştu. 
     Ölen otel müdürü Yılmaz Özsoy'un eşi Figen Özsoy da, "Eşim 15 yıldır otelde çalışıyordu. Hiçbir sorunumuz yoktu. Olayın neden olduğunu bilmiyorum. Olay olduğunda otelde değildim. Bir hafta önce hep birlikte yemek yemiştik. Neden böyle bir şey yaptı bilmiyorum. Ancak şikayetçiyim'' dedi. Selim Tuntaş tarafından restoranda öldürülen garson Muharrem İlhan'ın babası Musa İlhan ise, "Oğlum orada üç aydan beri çalışıyordu. Sanıkla aralarında problem yoktu. Olayının nedeninin kendisine sorulmasını istiyorum. Ancak insan düşmanına böyle davranmaz. Öldüğü halde tekrar ateş etmek istemiş ancak silah tutukluk yapmış'' dedi. 
     
     KÜÇÜK YEĞEN İFADE VERDİ 
     Kapıcı dayısı Mustafa Kalender'in öldürüldüğü sırada diğer odada uyuyan yeğeni 8 yaşındaki Melis İpek İnci, "Biz İzmir'de oturuyoruz. Yaz tatili nedeniyl dayımın yanına gelmiştim. Sabahleyin uyurken telefon çaldı. Anneannem Fatma Ulucan arıyordu. Odaya gidip bakmamı istedi. Ben de gidip baktığımda dayım kanlar içinde yatağında yatıyordu. Ben hiç silah sesi duymadım. Hemen sokağa çıkıp yardım istedik'' dedi. 
     Olay günü sanık Selim Tuntaş ile birlikte benzinlikte alkol alan ve birlikte Söke'deki evine giden Abdullah Duran da, "Akşam saatlerinde benzinliğe geldi. Herhangi bir anormallik yoktu. İsteği üzerine gidip çarşıdan içki aldım. Oturup içki içti. Herhangi bir sorunun dan bahsetmedi. Sonra sabah saatlerinde tekrar istasyona geldi. Kullandığı arabayla evlerine gittik. Benim beklememi söyledi. 15 dakika bekledikten sonra geldi ve arabayı benim sürmemi istedi. Daha sonra Kuşadası'na gideceğini söyleyip beni arabadan indirdi. Ama birlikte olduğumuz süre içinde sakindi. Üzerinde ne kan lekesi ne de tabanca yoktu, görmedim. Benim de hiçbir zaman tabancam olmadı. Uyuşturucu kullandığını da görmedim. O gün gayet iyiydi'' dedi. 
     Duruşmaya öğleden sonra devam edilmek üzere ara verildi. 
     
     NASIL OLMUŞTU 
     Aydın'ın tanınmış ailelerinden turizm ve çiftçilikle uğraşan Tuntaş ailesinin üyesi Selim Tuntaş geçtiğimiz 30 Temmuz cuma günü dehşet saçmıştı. Selim Tuntaş sabah saatlerinde Söke İlçesinde kendilerine ait apartmandaki dairesine giderek hamile eşi Sultan Tuntaş'ı tabancayla öldürdü. Evden çıkışta karşılaştığı kapıcı iki çocuk babası Mustafa Kalender'i de tabancayla vurarak öldüren Selim Tuntaş, daha sonra Didim Altınkum'daki üç yıldızlı otellerine gitti. Otelin 210 numaralı odasında kalan annesi Müjgan Tuntaş'ı vurak Selim Tuntaş, restorandaki garson Muharrem İlhan ve resepsiyondaki otel müdürü Yılmaz Özsoy'u da tabancayla vurup öldürdü. Olaydan 3.5 saat sonra arkadaşının evinde yakalanan Selim Tuntaş'ın olaydan önce kendilerine ait benzin istasyonunda alkol ve kokain aldığı öne sürüldü. 
     Yapılan otopside Müjgan Tuntaş ve garson Muharrem İlhan'ın kafalarına isabet eden tek kurşunla, otel müdürü Yılmaz Özsoy'un belinden girip göğsünden çıkan kurşunla öldüğü belirlendi. Otel müdürü Özsoy'un ayrıca sol koluna da bir kurşunun isabet ettiği tespit edildi. Kapıcı Mustafa Kalender'in de kafasından tek kurşunla vurulduğu belirlendi. 
     
     ADINI ZEYNEP KOYACAKTI 
     Selim Tuntaş'la 1 yıllık evli olan ve doğum için gün sayan hamile Sultan Tuntaş'ın kafasından, göğsünden ve karnından beş kurşunla vurulduğu anlaşıldı. Ultrasonla kız olduğu anlaşılan ve çiftin Zeynep' adını koymayı planladıkları bebeğin de anne karnında vücuduna babasının sıktığı iki kurşunun isabet ettiği anlaşılmıştı. 
     
</TEXT>
</DOC>
