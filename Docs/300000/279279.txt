<DOC>
<DOCNO> 279279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/guncel/gun05a.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Neve Şalom dualarla açıldı 
</HEADLINE>
<TEXT>


SERHAT OĞUZ İstanbul 

İstanbul'da 15 Kasım 2003'te düzenlenen bombalı saldırı sonucu ağır hasar gören Neve Şalom Sinagogu, barış mesajlarıyla dolu bir törenle yeniden ibadete açıldı. 
Geniş güvenlik önlemlerinin alındığı resmi tören, Hahambaşı İzak Haleva'nın patlamadan sonra zarar görmemesi için kaldırılan Tevrat rulolarını dualar eşliğinde tekrar kutsal dolaba koymasıyla başladı. Böylece sinagog yeniden ibadethane vasfına kavuştu. Türk Musevi Cemaati Başkanı Silvyo Ovadya, teröristlerin Türkiye'nin ABD, Avrupa ve İsrail'le ilişkilerini bozmayı planladıklarını, ancak başarılı olamadıklarını söyledi. Hahambaşı İzak Haleva ise teröristlerin adalet önünde er ya da geç hesap vereceklerini ifade etti. Bu arada patlama sonrası yaralı görüntüsüyle olayın simgelerinden biri haline gelen sinagogun güvenlik görevlisi Oktay Gemici de aynı sokaktaydı. Patlamada bir gözünü kaybeden Gemici, davetli olmadığı için içeri giremedi. 


</TEXT>
</DOC>
