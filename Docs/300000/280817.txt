<DOC>
<DOCNO> 280817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur57.html </URL>
<DATE> 2005/03/15/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Barda kasten yangın çıkarma davası... 
</HEADLINE>
<TEXT>

     Edirne'de bir barda kasten yangın çıkararak kendini ve çevredekileri yakma tehdidinde bulunduğu gerekçesiyle tutuklanan kişinin yargılanmasına devam edildi. 
     Edirne 1. Ağır Ceza Mahkemesi'ndeki duruşmaya, tutuklu sanık Cem Pakarda, avukatları İsmail Kıray ve Özgür Yıldırım katıldı. 
     Pakarda'nın kasten yangın çıkartmadığını belirten Kıray, sanığın olaydan önce tedavi olmak için İstanbul Balıklı Rum Hastanesi'nden randevu aldığını ve polislere direnme kastının olmadığını kaydetti. 
     Pakarda'nın 1 yıl önce polis tarafından dövüldüğünü iddia eden avukatı Yıldırım, ''Müvekkilim polislerden korktuğu için bara sığındı. Yakma kastı yok. Müvekkilim suçsuzdur, beraatını istiyorum'' dedi. 
     Pakarda da, yaptıklarından pişmanlık duyduğunu belirterek, tahliyesini istedi. 
     Mahkeme heyeti, sanığın tutukluluk halinin devamına karar vererek, duruşmayı erteledi. 
     Cem Pakarda, 18 Aralık 2004'te polisten kaçarak Adres Bar'a girmiş, elini yüzünü yıkamak için izin istediği bar sahibinden olumsuz yanıt alınca kendisini kazan dairesine kilitlemişti. Pakarda'nın Emniyet Müdürü Uğur Gür'ün olay yerine gelmemesi halinde kendini yakacağını söylemesi üzerine, bar sahibi, durumu emniyete ve itfaiyeye bildirmişti. Olaya müdahale eden 2 polis memuru, gözlerine benzin kaçması sonucu, 3 gün ''iş görmezlik raporu'' almıştı. 
     
</TEXT>
</DOC>
