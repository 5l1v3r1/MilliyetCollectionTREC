<DOC>
<DOCNO> 298540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo38.html </URL>
<DATE> 2004/12/17/ </DATE>
<TIME> 23.04 </TIME>
<AUTHOR>  </AUTHOR>
<HEADLINE>
Galatasaray maçı sonrası notlar... 
</HEADLINE>
<TEXT>

     Denizlispor Teknik Direktörü Giray Bulak, Galatasaray karşısında puan kaybeden taraf olduklarını söyledi. 
     Geçen sezon olduğu gibi, bu sezon da ilk yarıyı 30 puanla kapattıklarını kaydeden Bulak, Galatasaray karşısına kazanmak ve puan sayısını 32 yapmak için çıktıklarını ve bunu gerçekleştirecek pozisyonlar da bulduklarını belirtti. 
     Ortaya konulan futboldan memnun olduğunu vurgulayan Bulak, ''Bu maçta puan kaybeden taraf Denizlispor oldu. 4-5 net gol pozisyonu bulduk. Daha çok mücadele eden takımdık'' dedi. 
     Bu arada, basın toplantısı sırasında bazı spor yazarlarının salon içinde yüksek sesle sohbet etmelerine tepki gösteren Bulak, ''Türkiye'de maalesef böyle. Takımına göre hareket ediyorlar, Biraz önce burada bir teknik adam daha konuştu. Onu sessizce dinlediniz'' diye konuştu. 
     
     HAGİ ''İKİ TAKIM DA KAZANABİLİRDİ'' 
     Galatasaray Teknik Direktörü George Hagi, iki takımın da maçı kazanacak pozisyonlar bulduğunu söyledi. 
     Denizli'nin zor bir deplasman olduğunu ifade eden Hagi, disiplinli ve iyi mücadele eden kaliteli bir takıma karşı oynadıklarını, alınan beraberlikle İstanbul'a bir puanla döndüklerini belirtti. 
     Maçın ilk yarısında iyi oynamadıklarını, ancak 2. yarıda kazanabilecek bir futbol sergilediklerini ifade eden Hagi, şöyle konuştu 
     ''Her iki takım da maçı kazanabilirdi. Kazanmak için çalıştık. İyi bir oyun sergiledik. Şansımız da vardı. Özellikle ikinci yarıda kazanabilecek pozisyonlar bulduk. Oyunun kalitesini sahanın zemini de etkiledi. Kenarlar buzluydu ve o bölgeleri kullanamadık.'' Hagi, ligin uzun bir maraton olduğunu ve ikinci yarıya en iyi şekilde hazırlanacaklarını sözlerine ekledi. 
     
</TEXT>
</DOC>
