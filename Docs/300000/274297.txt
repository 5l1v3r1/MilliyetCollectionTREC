<DOC>
<DOCNO> 274297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy14.html </URL>
<DATE> 2004/09/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Samsun Valisi'nden "uygunsuz denetim"e tepki .. 
</HEADLINE>
<TEXT>

     Samsun Valisi Mustafa Demir, ''Samsun Büyükşehir Belediyesi tarafından kurulan motorize zabıta ekiplerinin sahildeki uygulamalarına'' ilişkin, ''Aklı başında bir insanın böyle bir talimat vermesi mümkün değil'' dedi. 
     THY'ye ait uçakla Samsun'dan İstanbul'a gelen Vali Demir, Atatürk Havalimanı'nda basın mensuplarının konuyla ilgili sorularını yanıtladı. 
     ''Bir suç isnat edilirken ispat edilmesi gerektiğini'' vurgulayan Demir, ''sadece resimlere bakarak bir kişiye suçlu demenin mümkün olmadığını'' bildirdi. 
     ''Valiliğin uygulamayla ilgili olarak inceleme ve soruşturma başlatabilmesi için şikayetçi olunması gerektiğini'' kaydeden Demir, şunları söyledi 
     ''Soruşturma açılması için şikayetçi olunması lazım. Şikayetçi yok. Mağdur olduğunu iddia eden kişi varsa müracaat eder, sorumlular hakkında önce inceleme yapılır, sonra soruşturma açılır. 
     Gazetelerde çıkan haber sadece görüntüdür. Görüntü suç mahiyetinde değildir. Belediye Başkanı'nın böyle bir emir verdiğini zannetmiyorum. Doğru değildir.'' ''Uygulamayla ilgili düşüncelerinin'' sorulması üzerine de, ''olayın aslını öğrenmeden 'doğru' ya da 'yanlış' diye bir ifade kullanamayacağını'' belirten Demir, ''Doğruysa hoş olmayan bir şeydir. Ama doğru değilse, haber olarak da güzel bir şey değildir'' dedi. 
     ''Samsun Valiliği'nin böyle bir uygulama hakkında bilgisi bulunmadığını'' da anlatan Vali Mustafa Demir, ''Aklı başında bir insanın böyle bir talimat vermesi mümkün değil. Ama zabıtanın içinde görevini kötüye kullanan varsa şikayetçisi gelir, gerekli inceleme ve araştırma yapılır'' diye konuştu. 
     
</TEXT>
</DOC>
