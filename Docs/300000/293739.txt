<DOC>
<DOCNO> 293739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun28.html </URL>
<DATE> 2004/12/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irak'ta herkes ayrı telden çalıyor 
</HEADLINE>
<TEXT>

     Irak Devlet Başkanı Gazi El Yaver, genel seçimlerin planlandığı gibi 30 Ocak'ta yapılmasını desteklediğini bildirdi. 
     El Yaver, gazetecilere açıklamasında, seçimlerin zamanında yapılması gerektiğini, çünkü hükümetin, tarihe uymak konusunda yasal ve manevi zorunluluğu bulunduğunu söyledi. 
     Irak'ta, kilit öneme sahip Sünni siyasetçiler, ülkedeki güvenlik krizinin çözülmesine ve Sünni din adamlarının seçimleri boykot çağrılarından vazgeçirilmesine zaman tanınması için genel seçimlerin 6 ay kadar ertelenmesi çağrısında bulunuyor. 
     
     SAVUNMA BAKANI ŞAALAN KOŞULLAR OLUŞMADI 

     Irak Savunma Bakanı Hazım Şaalan ise, 30 Ocak 2005te düzenlenmesi öngörülen seçimler için koşulların oluşmadığını söyledi. 
     Hafta başından bu yana İtalya'da bulunan Şaalan, başkent Roma'da düzenlediği basın toplantısında, başta güvenlikle ilgili koşullar olmak üzere seçimler için gereken koşulların oluşmadığını düşündüğünü belirterek, ''Irak'ta seçimler için gereken bütün koşulların oluşmadığı izlenimine sahibim. Enformasyon olanakları konusunda bir dengesizlik var, güvenlik meselesi var'' diye konuştu. 
     Irak'ın sınırlarının açık olduğunu, düşman ve teröristlerin komşu ülkelerden Irak'a girdiğini ve bu durumdan endişelendiğini söyleyen Şaalan, ''Ancak ben bir askerim, emirlere itaat ederim. Eğer hükümetin, BM'nin ve diğer uluslararası kuruluşların kararı belirlenen seçim tarihine uyulmasıysa bunun için gereken neyse yapmaya hazırız'' ifadesini kullandı. 
     Irak silahlı kuvvetlerinin İtalya'dan gemi, zırhlı araç, çeşitli tipte helikopter benzeri askeri malzemeler alacağını belirten, ancak sipariş tutarını açıklamayan Şaalan, İtalyan şirketlerle henüz hiçbir anlaşma imzalamadığını söyledi ve ''Ancak bir prensip anlaşması var ve bu anlaşmanın ayrıntıları 10 gün içinde başkent Bağdat'a gelmesi beklenen bir askeri heyetin ziyareti sırasında belirlenecek'' dedi. 
     İtalya'da şu anda 40 kadar Iraklı subay eğitim görüyor. ABD'nin en sadık müttefiklerinden olan Silvio Berlusconi hükümeti, Irak'ın güneyinde 3 bin kadar asker bulunduruyor. 
     
</TEXT>
</DOC>
