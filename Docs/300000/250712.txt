<DOC>
<DOCNO> 250712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/ekonomi/eko02.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme yüzde 8'i aşar 
</HEADLINE>
<TEXT>


Yılın ilk üç ayında yüzde 13.5 artan sanayi üretimi ve yüksek ithalatın da tetiklediği hizmetler hızlı büyümenin sinyalini verdi. İlk çeyrekte büyümenin yüzde 8'i aşacağı tahmin ediliyor 

Tarık Yılmaz 

Yüksek kapasiteyle çalışan sanayi sektörünün yakaladığı çift haneli üretim artış oranı ilk çeyrekte büyümenin yüzde 8'i aşacağı sinyalini veriyor. Yüksek ithalatın da tetiklediği hizmetler, belediye seçimleri öncesi kıpırdayan inşaat sektörü büyümenin yüksek çıkacağına ilişkin diğer işaretler olarak değerlendiriliyor. 
Devlet İstatistik Enstitüsü'nün çarşamba günü açıklayacağı büyümeye ilişkin beklentiler yüzde 8 ve üzerinde yoğunlaşıyor. Bu beklentiye temel oluşturan en önemli veri ise ilk çeyrekte gerçekleşen üretim ve kapasite kullanım verileri... 2003 yılının son çeyreğinde yüzde 10.8 büyüyen sanayi üretimi, büyümenin yüzde 7.2 çıkmasında önemli rol oynamıştı. 

Sanayiden önemli katkı 
Ocak - Mart 2004 arasındaki üç aylık dönemde ortalama yüzde 13.5 artan sanayi üretiminin benzer bir katkı yapacağı görülüyor. Kapasite kullanımının da teyit ettiği bu üretim artışı, büyümeye en önemli katkının sanayi sektöründen geleceğine işaret ediyor. 
Büyümenin bir diğer önemli kalemi hizmetler sektörü de üretim sektörünün yüksek artışına ayak uydurdu. İthalatın da tetiklemesiyle ticaret ve ulaştırma sektöründe oluşan hareketlilik 2003 yılının son çeyreğinde olduğu gibi bu yılın ilk üç aylık döneminde de büyümeyi yükseltecek. Ayrıca ilk üç ayda 20.1 milyar doları aşan ithalattan alınacak vergi de büyümenin yükselmesinin bir diğer nedeni oldu. 
İthalat vergisi geçen yılın son çeyreğinde yüzde 5.2 büyüyen hizmetler sektörünün gelişme hızını yüzde 6.7'ye çıkarmış, bir başka deyişle sektörün büyümesini 1.5 puan yükseltmişti. 

Tarımdan umut yok 
2003'ün son çeyreğinde yüzde 2.7 büyüyen inşaat sektörünün 2004'ün ilk çeyreğinde de büyüme eğilimini sürdürmesi bekleniyor. Martta yapılan yerel seçimler öncesi artan bina yapımları ise inşaat sektörünün pozitif yönde katkı yapacağı ihtimalini güçlendiriyor. 
İlk çeyrekte sel felaketiyle karşı karşıya kalan tarım sektörünün ise büyümeye geçen yıl olduğu gibi bu yılın ilk çeyreğinde olumsuz katkı yapması bekleniyor. Yılın kalan bölümünde ekonominin soğutulması gerektiği konusunda fikir birliği bulunurken büyümenin bedelinin enflasyon ve dış açık olarak geri dönebileceği belirtiliyor. 
Öncü verileri değerlendiren finans kurumlarının ekonomistleri de büyümenin ortalamada yüzde 8.4 düzeyinde gerçekleşeceğini tahmin etti. Reuters'in 21 banka ve aracı kurumdan derlediği tahminlere göre beklenti yüzde 7.7 ile 10.6 arasında değişiyor. 


</TEXT>
</DOC>
