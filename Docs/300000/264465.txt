<DOC>
<DOCNO> 264465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo19.html </URL>
<DATE> 2004/08/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Beşiktaşlı futbolcular 3 puana inanıyor... 
</HEADLINE>
<TEXT>

     Ligde ilk 2 hafta berabere kalan Beşiktaş'ta futbolcular, 3. haftada deplasmanda Denizlispor ile yapacakları maçtan 3 puan alacaklarına inandıklarını söylediler. 
     Beşiktaş Kulübü'nün resmi internet sitesine açıklamalarda bulunan siyah-beyazlılardan kaleci Murat Şahin, ligin ilk 2 haftasında 4 puan yitirdiklerini hatırlatarak, ''Bunu telafi etmek için Denizlispor'u yeneceğiz'' dedi. 
     Murat, ligde kolay maçın olmadığını vurgulayarak, ''İyi bir kadromuz var ve her geçen gün daha iyi olacağımıza da inanıyorum. Bir galibiyete ihtiyacımız var. Bunu da Denizlispor deplasmanından galibiyetle dönerek sağlayacağız'' dedi. 
     Oyunculardan Tayfun Korkut ise takım olarak galibiyete inandıklarını ifade ederek, şu görüşlere yer verdi 
     ''Kesinlikle Denizlispor maçından galibiyetle döneceğiz. Takım olarak Denizli'den galibiyetle döneceğimize inanıyoruz. Yeni bir takım kuruldu ve adaptasyon döneminde bazı problemler yaşanabilir. Bunu da en az puan kaybedecek şekilde geçirmeliyiz. Zaten ilk 2 maçımızda yeterince puan kaybettik. Bundan sonra yapacağımız maçlarda tüm puanları alarak, iyi bir duruma gelmek istiyoruz.'' 
     
     ÇAĞDAŞ ''BENİM İÇİN ANLAMLI BİR MAÇ'' 
     Siyah-beyazlı takımın yeni transferlerinden Çağdaş Atan da eski takımına karşı oynayacağını, bu nedenle kendisi için anlamı olan bir karşılaşmaya çıkacağını dile getirdi. 
     Çağdaş, Denizlispor'un iyi bir ekip olduğunu belirterek, ''Denizlispor hızlı hücuma çıkıyor ve iyi savunması var. Ama biz de çok iyi bir takımız. Ligde ilk 2 haftada 4 puan kaybettik. Bir an önce bu puanların telafisi için galibiyetler almak zorundayız. İnşallah hafta sonu Denizlispor maçını kazanarak, İstanbul'a 3 puanla döneriz'' diye konuştu. 
     
</TEXT>
</DOC>
