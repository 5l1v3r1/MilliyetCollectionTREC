<DOC>
<DOCNO> 261943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/spor/axspo01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Rapor 
</HEADLINE>
<TEXT>


IAAF'nın, Ayhan'la ilgili raporunda, yerine başka bir sporcunun örnek verdiği, görevlilerin kilitlendiği, idrar değiştirme suçlarının işlendiği bildirildi 


Uluslararası Atletizm Federasyonu'nun IAFF , Atletizm Federasyonu'na gönderdiği Süreyya Ayhan ile ilgili doping raporu sonunda ortaya çıktı. Raporda, Ayhan'ın biraz uyumak, kahvaltısını bitirmek veya yalnız kalmak gibi taleplerle testi ertelemek istediği, ancak bu taleplerin reddedildiği belirtildi. Raporda şu ifadelere yer verildi 
"Yücel Kop, yardımcı numune alma görevlisini başka bir odaya kilitlemiştir. Her iki görevli de bu aşamada Süreyya Ayhan'ı görememiştir. Bu olaydan yaklaşık 1 dakika sonra 2 görevli tekrar odaya alınmış ve kendilerine Süreyya Ayhan olduğu söylenen başka bir kadın takdim edilmiştir. 
İdrar örneği bu ikinci kadından alınmış ve gerekli doping kontrol formları doldurularak imzalanmıştır. İkinci kadının imzasının, hem kahvaltı sırasında Süreyya Ayhan'a test yapılacağı bildirilirken alınan imzadan, hem de IAFF dosyasındaki eski doping kontrolü imzalarından farklı olduğu anlaşılmıştır. 
25 Temmuz 2004'te Ayhan, Edirne'de tekrar ziyaret edilmiştir. Ayhan, birkaç kez başarısız örnek vermiştir. Numune alma görevlileri Süreyya Ayhan'a randevusu olduğu tıp merkezine giderken eşlik etmiştir. Burada Süreyya Ayhan'dan sadece 25 ml. örnek sağlamıştır. Ancak IAFF kuralları gereği bu miktar 75 ml olmalıydı. Ayhan, daha fazla idrar örneği sağlamaya çalışırken, ilk alınan örnek yere düşürülmüş ve kaybolmuştur. 

WC'ye döküldü 
Yaklaşık 1 saat sonra atlet bir örnek daha sağlayabileceğini söylemiştir. Bu sefer 150 ml. sulandırılmış renksiz sıvı sağlamıştır. Ancak yoğunluk prosedüre uymadığı için yeni örnek istenmiştir. Ayhan, bu arada 75 ml. konsantre idrarı çöp tenekesinin arkasında saklanan 150 ml. sulandırılmış sıvıyla değiştirilirken görülmüştür. Görevli 2 kabı da almak istediğinde Ayhan, 75 ml. idrar içeren kabı WC'ye dökmüştür. Görevli, Ayhan'a bu örneğin de geçersiz sayılacağını ve yeniden örnek sağlaması gerektiğini bildirmiştir. Ayhan, başka örnek sağlamayı reddetmiştir. 
IAAF böylece, atletin doping kontrolünü reddetme ya da başarılı test vermeme, doping kontrol sürecini bozma, yasak metot kullanma ya da kullanmaya teşebbüs etme, örneğin idrar değiştirme, suçlarını işlediğini tespit etmiştir. 

Ayhan'a suçlama 
DÜNYA Anti Doping Ajansı WADA Türkiye temsilcisi Serap Yüceler dün ortaya çıktı. Yüceler, "Süreyya Ayhan'dan doping numunesi alınırken, gerginlik yaşandı. Bu olayda, Ayhan ve antrenörü profesyonel davranmadı" dedi. Yüceler, olaylar sırasında kendisinin de aynı yerde olduğunu belirtti, "Yurt dışından gelen arkadaşla raporumuzu hazırlayıp verdik. Profesyonel düşünüp, profesyonelce çalıştık. Ama bizim sporcularımızın eksiği bu. Raporumuzda şeffaf olduk" diye konuştu. 

Menajer öfkeli 
SÜREYYA Ayhan'ın menajeri Joe Hermes devreye girerek, dün verilmesi gereken savunma için ek süre istedi. Hermes, Genel Müdürlük ve Atletizm Federasyonu'na sert tepki göstererek, "Sporcum hakkında gizli kalması gereken belgeleri nasıl açıklarsınız IAAF'ın yazıları gizlidir. Bunun hesabı sorulacak. Süreyya, olimpiyatlara gitmeyeceğini zaten açıkladı. Biz de istediğimiz ek süre içinde savunmamızı yapacağız" dedi. Savunmanın cuma yollanacağı bildirildi. 

İşte savunma 

Süreyya Ayhan ile Antrenörü ve eşi Yücel Kop savunmalarını dün Atletizm Federasyonu'na yolladı. Kop savunmasında, tartışmanın erkek görevlinin Ayhan'dan örnek almak istemesiyle başladığını ileri sürdü. İşte savunması 
İddia İdrar alınırken odada fazla bir kap vardı. Bu nereden geldi 
Yanıt Söz konusu kap, sadece WADA yetkililerinde bulunur. Dolayısıyla bizim orada aynı kaptan bulundurmamız mümkün değil. 
İddia İdrar alımında, görevlilere sert davranıldı. Neden 
Yanıt WADA kurallarına göre doping numunesi alımı sırasında, bayan sporcuya bayan, erkek sporcuya da erkek görevli idrar almak üzere odaya girer. Erkek görevli idrar alınması sırasında Ayhan'ın bulunduğu odaya girmek isteyince, uyardım. Ancak, ısrar edince, kolundan tutarak, dışarı çıkardım ve Süreyya Ayhan ile görevli bayanın bulunduğu odanın kapısını kilitledim. Bu sırada erkek görevli, telefona sarılarak, WADA merkezini aradı ve sonradan öğrendiğime göre kendisinin girmemesi konusunda ikaz edildi. 
İddia Süreyya Ayhan, doping kontrolü için çağrıldığında "Uyumak istiyorum" diyerek, isteği olumsuz karşıladı mı 
Yanıt Ayhan, yetersiz İngilizcesiyle, uykudan yeni uyandığını ifade etmeye çalıştı. Ancak görevliler, "Uykuluyum" ifadesini, "Uyumak istiyorum" olarak anlamış olabilirler. 
İddia Doping numunesi yapılması için niçin başka bir kadının idrarı verildi. 
Yanıt Numune verilmeden önce hem WADA'nın Türk temsilcisi, hem de diğer 2 temsilci odayı kontrol ettiler. Onların gözetiminde yapılan numune alımı sırasında nasıl başka birisi içeri girip, numune verir Anlamış değiliz. 
İddia Bu raporlarda 2 ayrı imza olduğu görülüyor. Neden 
Yanıt Ayhan raporlardan birisini masada düzgün şekilde imzaladı. Ancak diğerinde ortam gerilmişti ve ayakta pelur kağıttan oluşan raporu avucunun içersine alarak imzaladı. Bu nedenle imza net olarak çıkmamış olabilir. Avuç içinde pelur kağıt kaymış, kalem tam olarak oturmamış olabilir. 

İşte Milliyet Farkı 

Süreyya Ayhan haberinde hep bir adım önde giden gazetenizin her teşhisi doğru çıktı. MİLLİYET'in ilk günden itibaren yayınladığı gerçekler IAAF raporunda satırı satırına yer aldı 


7 Ağustos 2004 

Süreyya Ayhan'ın gündeme bomba gibi düşen "Olimpiyatlara katılmama" kararı sakatlık, mide kanaması gibi nedenlerle açıklanırken, MİLLİYET iddialarını birer birer sıralamıştı. 
Medyanın tamamı hamilelik ve sakatlık çevresinde birleşmiş, ama daha ilk günden MİLLİYET, Edirne'deki doping kontrollerine girmeyen Süreyya Ayhan'ın IAAF'a rapor edildiğini, bu nedenle Atina'ya gitmekten vazgeçtiğini yazmıştı. Ayrıca THG adlı direnç maddesiyle ilgili iddia da MİLLİYET tarafından dile getirilmişti. 

MİLLİYET yine öndeydi. Edirne'deki kontroller sırasında sahte imza atıldığını, numunelerin döküldüğünü sadece gazeteniz yazdı. 

8 Ağustos 

ekip, daha sonra Yücel Kop tarafından belli bir süre odalarında kilitli tutuldu. Ardından denetçilere Ayhan olduğu söylenen bir başka kişi kontrole götürüldü. Ancak daha sonra IAAF tarafından Ayhan ile idrar örneklerini veren diğer kişiden alınan imzaların tutmadığı anlaşıldı. Bir hafta sonra dört kişi baskın yaptı. Ayhan 25 ml. idrar verebildi. Miktar 75 ml'ye ulaşmadığı için denetçiler bekleyeceklerini söylediler. Ayhan ikinci kez numune verirken, çöp kutusunun arkasından bir başka idrar örneği çıkardı. Denetçilerden biri bunu fark edince Ayhan kendi örneğinin bulunduğu kabı döktü ve raporu imzalamadan odadan ayrıldı. 

Yücel Kop'un görevlileri kilitli kapılar altında tuttuğu da yine 8 Ağustos gazetemizde yer almıştı. 

9 Ağustos 

2.5 aydır Gaziantep'te bulunan, Edirne'ye adım bile atmayan Arzu Berk'in figüran olmadığı yolundaki doğru açıklamalara yer veren gazeteniz, gerçek figüranın masöz Günseli Öz olduğunu okurlarına duyurmuştu. 



</TEXT>
</DOC>
