<DOC>
<DOCNO> 297380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonyas08.html </URL>
<DATE> 2004/12/13/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ormanlarda ''Yılbaşı Ağacı'' önlemi... 
</HEADLINE>
<TEXT>

     Adana Orman Bölge Müdürlüğü, yaklaşan yeni yıl kutlamaları nedeniyle, sorumluluk alanı içindeki ormanlarda kaçak çam ağacı kesimini engellemeye yönelik önlemler aldı. 
     Bölge Müdürü Seyfettin Yılmaz, her yıl kasım ve aralık aylarında yeni yıl kutlamalarının simgesi haline gelen çam ağaçlarına yönelik kaçak kesimler olduğunu, bu olumsuzluğu gidermek için bazı önlemler aldıklarını söyledi. 
     Yeni yıl ağacı olarak değerlendirilebilecek nitelikteki ormanlık alanlarda, görevli sayısının yükseltildiğini kaydeden Yılmaz, şunları söyledi 
     ''Yeni yıl kutlamalarını fırsat bilerek orman alanlarına zarar veren kişilere kesinlikle izin vermeyeceğiz. Görevli sayısını artırdığımız gibi, bu konuda jandarma ile de işbirliği yapıyoruz. Ormanlara zarar vererek, kestikleri genç ve verimli çam ağaçlarını vatandaşlara satan kişiler Türkiye'nin geleceğini de tehdit etmektedirler. Bu nedenle vatandaşları bu tür fırsatçılara karşı dikkatli olmaları yolunda uyarıyoruz.'' Yılmaz, bölge müdürlüğüne ait fidanlıklarda yeni yıl ağacı olabilecek nitelikte çamların üretilip, satıldığını da hatırlatarak, vatandaşlardan boyları ve nitelikleri uygun bu ağaçları tercih etmelerini istedi. 
     
</TEXT>
</DOC>
