<DOC>
<DOCNO> 291578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonyas15.html </URL>
<DATE> 2004/11/23/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
HIV bulaşan kadın sayısı artıyor... 
</HEADLINE>
<TEXT>

     BM AIDS Vakfı ve Dünya Sağlık Örgütü DSÖ tarafından hazırlanan 2004 yılı HIV raporu, bu virüsün bulaştığı kadınların sayısının hızla arttığını gösterdi. 
     Raporda, HIV kapanların sayısında özellikle son iki yılda kaydedilen artışta Doğu Asya ülkelerinin başı çektiği, bunu Doğu Avrupa ve Orta Asya'nın izlediği belirtildi. Çin, Endonezya ve Vietnam'ın başını çektiği Doğu Asya ülkelerinde son iki yıllık dönemde HIV taşıyıcısı sayısında artış oranı yüzde 56, Doğu Avrupa ve Orta Asya'da ise yüzde 48 oldu. 
     Doğu Avrupa ve Orta Asya'daki artış, özellikle Ukrayna ve Rusya'daki virüs bulaşanların sayısında kaydedilen yüksek artıştan kaynaklandı. Raporda, 2003 sonu rakamlarına göre 860 bin HIV'linin yaşadığı Rusya, bu haliyle Avrupa'da virüsün en çok görüldüğü ülke olma özelliği taşıyor. 
     Raporda, halen dünyadaki 37,2 milyon yetişkin HIV taşıyıcısının yarıya yakınını kadınların oluşturduğu ifade edildi. Afrika kıtasının güneyindeki ülkelerin dünyanın hastalıktan en çok etkilenen bölgesi olduğu belirtilen raporda, bu bölgede HIV kapan yetişkinlerin yüzde 60'a yakınının kadın olduğu bildirildi. Raporun yazarları, HIV bulaşan kadın sayısının 13,3 milyon dolayında olduğunu tahmin ediyor. 
     Dünyada tek kaynaktan beslenen bir AIDS salgınından söz edilemeyeceğini, her bir ülke ve bölgenin farklı bir salgını yaşamakta olduğunu belirten raportörler, bunlardan bazılarının halen çok erken aşamada olduklarını ve uygun önlem alınması halinde önlenebileceğini bildirdiler. 
     BM AIDS Vakfı Başkanı Dr. Peter Piot, ''Aceleye getirilmiş çözümler ve acil durum önlemlerinin soruna çare olarak görülmesi zamanı geçmiştir. Bu soruna gerçek ve yaşatılabilir çözümler üretmek zorundayız'' dedi. 
     Raporda, 2004 yılında bütün dünyada HIV virüsü taşıyan kişi sayısının da yükselerek 39,4 milyona, yani bütün zamanların en yüksek seviyesine ulaştığı tahminine de yer verildi. Bu rakamın 2,2 milyonunu 15 yaşın altındaki çocukların oluşturduğuna işaret edilen raporda, 2002 yılında bu rakamın 36,6 milyon civarında olduğu hatırlatıldı. 
     
</TEXT>
</DOC>
