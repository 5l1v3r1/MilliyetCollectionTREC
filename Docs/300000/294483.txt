<DOC>
<DOCNO> 294483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy17.html </URL>
<DATE> 2004/12/03/ </DATE>
<TIME> 19.51 </TIME>
<AUTHOR>  </AUTHOR>
<HEADLINE>
AP Başkanı Borrell TBMM'de konuştu... 
</HEADLINE>
<TEXT>

     Avrupa Parlamentosu AP Başkanı Josep Borrell, ''Türkiye'ye evet ya da hayır demek, çok büyük tarihi sorumluluğu içerir'' dedi. 
     TBMM Başkanı Bülent Arınç'ın resmi davetlisi olarak Türkiye'de bulunan Borrell, TBMM Genel Kurulu'nda milletvekillerine hitap etti. TBMM'de hitap etmenin kendisi için büyük ayrıcalık ve onur olduğunu belirten Borrell, ''Birbirimizi uzun yıllardır tanıyoruz ama olduğundan daha iyi tanımamız gerektiğini düşünüyorum'' diye konuştu. 
     Türk parlamenterleriyle AGİT, Avrupa Konseyi ve Anayasal Konvansiyon çalışmalarında birlikte çalıştığını anlatan Borrell, ''Çeşitli değerlerin buluştuğu ve kendine has bir coğrafya'' olarak tanımlanan Avrupa'nın sınırlarının nerede başlayıp nerede biteceği sorusuna yanıt bulmaya çalışırken Türkiye'nin bu tartışmaların odağı haline geldiğini kaydetti. 
     Türkiye'nin ''çok önemli kararların odağında'' olduğunu, önümüzdeki dönemde bu tartışmaların daha da hareketleneceğini belirten Borrell, bugün Türk parlamenterlere duygusallıktan uzak, daha akılcı olarak hitap etme isteğini dile getirdi. 
     ''Türkiye'ye evet ya da hayır demek, AB'nin üyesi olarak söylüyorum, çok büyük tarihi sorumluluğu içerir' diyen Borrell, Türkiyeli ya da Türkiyesiz AB'nin çok farklı olacağını vurgulayarak, bunun Türkiye ve dünya için de geçerli olacağını kaydetti. 
     
     ''TÜRKİYE'NİN ADAYLIĞI BEŞ YIL ÖNCE ONAYLANDI'' 

     Borrell, Türkiye'nin adaylığının 5 yıl önce onaylandığını belirterek, sözlerini şöyle sürdürdü 
     ''Bu 5 yıl içinde Meclisiniz, Anayasal ve yasal reformları tarihinde eşi benzeri görülmemiş bir hızla gerçekleştirdi. Hem bu ülkenin hem de diğer aday statüsüne kavuşmuş ülkelerin tarihinde görülmemiş ölçüde büyük bir reform hareketi başlatıldı. Avrupa Komisyonu, geçen Ekim ayında Türkiye ile üyelik müzakerelerinin başlatılması tavsiyesinde bulundu. Bu tarihten itibaren Türkiye, Avrupa'da basın ve kamuoyunun ilgi noktası olmuştur. Avrupa Parlamentosu da bu tartışmalardan uzak duramadı.'' Türkiye'nin muhtemel üyeliğinin Avrupa halkları arasında hayret, arzu ve merak yarattığını belirten Borrell, ''14 Aralık'ta Avrupa Parlamentosu müzakerelerin başlatılmasına ilişkin fikrini beyan edecek, bundan 3 gün sonra da Konsey bu bağlamda bir karar verecek'' dedi. 
     
     AP'NİN ROL SAHİBİ OLMASI 

     Avrupa Parlamentosu'nun, müzakerelerin başlatılması ya da başlatılmaması yönünde bir karar verme yetkisine sahip olmadığına işaret eden Borrell, ''Ama Parlamento olarak bizim tavsiyemizin çok büyük bir siyasi etkisi vardır. Çünkü Brüksel'in kararlarının nihayeti ve duracağı kapı, bizim kapımız olacaktır. Bu nedenden ötürü Avrupa Parlamentosu'nun, en başından itibaren sürecin parçası olması Türkiye'nin çıkarına olacaktır. Çünkü, AB birlik olduğu için ikili meşruiyete dayanır. Bunun gereği olarak hükümetler ile halklar arasında bir mutabakat gerekmektedir. AP'nin, bu süreçte büyük rol sahibi olması çok önemlidir'' diye konuştu. 
     Avrupa Parlamentosu Dış İlişkiler Komitesi'nin geçtiğimiz günlerde Türkiye ilgili bir raporu 18'e karşı 50 oyla kabul ettiğini hatırlatan Borrell, 50 oyun Türkiye ile müzakerelerin başlatılması yönündeki olduğunu kaydetti. 
     Bu raporun, Avrupa Konseyi'ne Türkiye ile müzakerelerin ''gecikmeksizin başlatılmasını'' tavsiye ettiğini anlatan Borrell, ''Size 14 Aralık'ta nasıl bir karar çıkacağını söyleyemem. Ama tahminim, Komite'deki katıılmcıların büyük çoğunluğu pozitif yönde oy kullanacaktır. Size bu konuda herhangi bir taahhüt veremiyorum ama buradaki kararın pozitif olması kaçınılmazdır'' dedi.. 
     
     ''KOPENHAG KRİTERLERİNİ ÇOKTAN YERİNE GETİRDİĞİNİZİ DÜŞÜNÜYORUM'' 

     Avrupa Parlamentosu AP Başkanı Josep Borrell, Türkiye'nin Kopenhag siyasi kriterlerini çoktan yerine getirdiğini söyledi. 
     TBMM Genel Kurulu'nda konuşan Borrell, 17 Aralık'ta verilecek kararın ardından uzun bir sürecin başlayacağına dikkati çekerek, bu sürecin doğrudan Türkiye'nin AB üyeliği anlamına gelmediğini söyledi. 
     Tam üyeliğin Türkiye ve AB açısından nihai amaç olmakla birlikte bu amaca ulaşılmasının iki tarafın çabalarıyla mümkün olacağını anlatan Borrell, son verilen raporlar doğrultusunda ''iki topluluk arasında hala yapılması gereken çok şey olduğunu'' ifade etti. AB ile kendi ülkesi İspanya arasındaki müzakerelerin yaklaşık 10 yıl, Polonya ile 15 yıl sürdüğünü hatırlatan Borrell, müzakerelerin sürdüğü Romanya ve Bulgaristan'ın hala yapacak çok işi olduğunu kaydetti. 
     ''Birbirimize karşı çok açık olalım'' diyen Borrell, Türkiye'nin katılımının bazı üye ülkeler arasında şüphe uyandırdığını, bazı kişilerin olumsuz görüşlerini yüksek sesle dile getirdiğini anlattı. Bu ifadelerin genellikle din konusuna odaklandığına dikkati çeken Borrell, konuşmasını şöyle sürdürdü 
     ''Şunun altının çizmenin gerekliliğine inanıyorum Avrupa'nın hala hazırdaki sınırları, kesinlikle medeniyetler çatışmasına göre çizilmemiştir. Bazı ülkeler ve kişiler, bunu böyle değerlendirmeyi arzu etmekle birlikte, dini inançlar bağlayıcı etki edemez bir ülkenin AB'ye katılımının kabul edilmesi ya da katılmamasıyla ilgili olarak... Ne kendi aramızda ne de üye ülkeler arasında dini değerlerin böyle bir bağlayıcılığı vardır. 
     Türkiye nüfusunun büyük çoğunluğu Müslümanlardan oluşuyor ama aklınızdan çıkmasın, Avrupa hiçbir zaman Hıristiyan Kulübü değildir ve asla Hıristiyan Kulübü olmamalıdır. Avrupa'da 12 milyondan fazla Müslüman yaşıyor ve bunun 4 milyonu Türklerden oluşuyor. Ayrıca AB üyesi olmak için yola çıkan 2 potansiyel aday Bosna ve Arnavutluk'un nüfusunun yüzde 90'ı Müslüman... Bu ülkelerde aynı Türkiye gibi Ortodoks, Katolik ya da Yahudi inancına sahip olanlar da var.'' 
     
     ''TÜRKİYE, YENİ BİR ÇAĞ BAYLATMIŞTIR'' 

     Borrell, Türkiye'nin vatandaşlarının büyük çoğunluğunun Müslüman olmasına karşılık Türkiye Cumhuriyeti'nin Atatürk tarafından laik ve demokratik ilkeler üzerine inşa edildiğini söyledi. Borrell, ''Türkiye, hızlı çağdaşlaşma dalgasıyla dünyada büyük bir yankı yaratmış ve yeni bir çağ başlatmıştır'' dedi. Yapılan anketlerde Avrupa kamuoyunun büyük çoğunluğunun Türkiye'nin katılımı konusunda çekinceli olduğunun görüldüğünü anlatan Borrell, bu bağlamda Türkiye'nin boyutları, nüfus ağırlığı, düşük gelir seviyesi, kırsal yoksulluğu ve boyutlarından ötürü yararlanacağı fonlar ve kaynakların da tartışma konusu olduğunu hatırlattı. Bununla birlikte farklı kültürel ve dini menşeiler, tehlikeli sınırların da üye ülkeler arasında çekinceye neden olduğunu belirten Borrell, AB'nin bir bölümünün de Türkiye'nin katılımından büyük heyecan duyduğunu, genç ve dinamik nüfusunun ekonomik anlamda AB'nin yaşlanan nüfusunu telafi edebileceğini söyledi. 
     
     ''AYRICALIKLI ORTAKLIĞI REDDETİK'' 

     Türk toplumunda çoğulculuk ve çok kültürlülüğün giderek artan hızla kabul gördüğünü, ülkenin stratejik konumunun da Avrupa ülkeleri arasında heyecan yarattığını belirten Borrell, ''Türk kamuoyu, Avrupa'daki ayrımlara rağmen AB'ye katılımı tam olarak desteklemektedir'' dedi. Borrell, Türkiye konusunda bazı alternatifler olabileceği dedikodularının dolaştığını belirterek, tam üyeliğe alternatif olarak ''ayrıcalıklı ortaklık'' fikrinin ortaya atıldığını, ancak Dış İlişkiler Komitesi'nin bunu tümüyle reddettiğini söyledi. 
     
     ''BAZI ÜLKELERDE ÖNYARGI VAR'' 

     Türkiye'nin AB'ye katılımının Avrupalıları bazı temel sorular sormaya zorladığını ifade eden Borrell, şöyle devam etti 
     ''Bu sorular bizim kim olduğumuza dairdir. Bizim birliğimiz hangi değerler üzerine inşa edilmiştir ve nasıl bir genişlemeyi hedefliyor Küreselleşen bir dünyada yaşıyoruz, ilişkiler ne kadar yakınlaşırsa dünya halkı bilinmeyenden korkacak ve orta yönlerine sarılacaktır. Bu hem AB hem Türkiye için geçerlidir. Avrupa toplumları hızla laiklik tabiatına sahip olmakla birlikte, Hıristiyanlığı ve Hıristiyan eserlerini farklılıklarını ortaya koyan kimlik unsurları olarak değerlendiriyor. Yıllarca bize acı çektiren gözyaşı dökmemize neden olan farklılıklarımızı ortadan kaldırma yoluna gidiyoruz. Biz birliğin peşinde koşuyoruz, ortak kimlik yaratmaya çalışıyoruz. Bu paylaşılan değerler üzerine inşa edilen bu kimliğin bir parçası da Türkiye olacak mı Aklımızdaki soru budur. Bir çoğumuzun yanıtının evet olabilir olduğunu düşünüyoruz ama bazı üye ülkelerde hala önyargı söz konusu... Hala çok fazla önyargı var. 
     Oryantalizmin 18. yüzyılda Avrupa vatandaşları üzerinde büyük etkisi oldu. Sürekli temcit pilavı gibi önümüze sürülen 'Gece yarısı ekspresi' ve İspanyol yapımı 'Bir Türk Arzusu' filmleri yardımcı olmamıştır. Ama biz önyargılarımızla yola çıkıp Türkiye'yi değerlendirmemeliyiz. AB üyesi ülkeler olarak kendi aramızda bu sıkıntıları çok yoğun yaşıyoruz.'' Borrell, AB fikrinin medeniyetler çatışması üzerine inşa edilmediğini vurgulayarak, ''Hukukun üstünlüğü, demokrasi ve temel özgürlüklerin bağrımıza basıldığı evrensel değerler üzerine bir kıta oluşturmaya çalışıyoruz'' dedi. AB'nin çok uzun yıllardır Türkiye'nin Kopenhag kriterlerini yerine getirip getirmediğini tartıştığına işaret eden Borrell, ''Ben bunu çoktan yerine getirdiğinizi düşünmekteyim. O nedenle tekrar etmeyeceğim. Türkiye'nin Kopenhag kriterlerini yerine getirdiğine inandığımız için Dış İlişkiler Komitesi olarak müzakerelere gecikmeksizin başlanması yönünde tavsiyelerde bulunduk'' diye konuştu. 
     
     ''6 YASAYI BİR AN ÖNCE MECLİS'TEN ÇIKARMANIZIN 14 ARALIK'TA ALINACAK KARARDA BÜYÜK ETKİSİ OLACAKTIR'' 

     Avrupa Parlamentosu AP Başkanı Josep Borrell, Türkiye'nin Avrupalı olma rüyasından asla vazgeçmemesi ama karşısındaki zorlukların da farkında olması gerektiğini söyledi. 
     TBMM Genel Kurulu'nda milletvekillerine hitap eden Borrell, AB ile Türkiye arasında müzakereler başlamadan önce 6 önemli yasal düzenlemenin Meclis'ten bir an önce çıkarılması gerektiğini belirterek, bunlar arasında dini vakıflarla ilgili düzenlemenin de bulunduğunu kaydetti. TBMM Başkanı Bülent Arınç'tan bu yasalarla ilgili sevindirici haberler aldığını dile getiren Borrell, ''Bu sevindirici haber, 14 Aralık'ta alınacak kararın üzerinde büyük etkisi olacaktır'' dedi. 
     Türkiye ile AB arasında müzakereler başladığında öncelikle siyasi kriterler üzerinde yoğunlaşılacağını anlatan Borrell, insan hakları ve temel özgürlükler alanındaki siyasi kriterlerin yerine getirilip getirilmediğine bakılacağını bildirdi. 
     Komite'nin, ''Türkiye ile müzakerelerin askıya alınma kararı, Avrupa Parlamentosu ile konsültasyon yapılmadan alınmayacağı'' yolundaki kararının altını çizmek istediğini belirten Borrell, şöyle konuştu 
     ''Çok kökten ve başarılı değişimlere sahne olmakla birlikte Türkiye'de alınan kararların gerçek hayata uygulanması ne yazık ki zaman alacaktır. Bu bağlamda bu sürece katkımız olması için somut bir takım tekliflerle karşınıza çıkma umudunu taşıyoruz. Böylece müzakerelerin daha sağlıklı olacağına inanıyoruz. Size tavsiyem bu konuda bağımsız bir denetim mekanizmasıyla tutukevlerinin denetlenmesi ve bu bağlamda Türkiye'nin işkenceyi önleme kararlılığını ifade etmesidir.'' 
     
     ''KOMŞULARINA ÖRNEK OLACAK'' 

     Borrel, Türkiye'nin bugüne kadar çok büyük zorlukların üstesinden geldiğini, takım ruhuyla çalışarak eksikliklerin giderilmek istediğini, istikrarlı ve refah içinde bir Türkiye'nin dünya barışı ve istikrarının ayrılmaz parçası olduğunu anlattı. Başkan Borrell, Ortadoğu'nun geleceğinin hem İslami hem demokratik kültür değerlerinin bir kapta eritilip demokratik varlığını sürdüren bir ülkeyle mümkün olacağının altını çizdi. 
     ''Bu tehlikeli coğrafyada Türkiye, komşularına örnek teşkil edecektir' diyen Borrell, Türkiye'nin bölgede çok önemli role sahip olduğunu, bin yıldır bu coğrafyada varlığını sürdüren ülkenin AB'nin Ortadoğu'da rolünü artırmasına katkısı olacağını kaydetti. Borrell, bu nedenle Türkiye ile AB dış politikasının birbirine yakınlaştırılmasının mümkün olduğunu vurguladı. 
     
     ''KIBRIS'IN TANINMASI...'' 

     Konuşmasında, Kıbrıs konusuna da değinen Borrell, şunları kaydetti 
     ''Kıbrıs konusunda çok önemli ve yapıcı adımlar atığınızı kabul ediyoruz. Bu asla gözardı edilemez. Ama yine de dürüst olmak istiyoruz. Müzakere süreci, 25 ülkeyle yapıldığı gibi, Kıbrıs'ın tanınmasıyla ilgilidir. Bu yeni bir husus ve şart değildir. Şimdiye kadar yapılan ilerlemeleri gözardı etmemize sebep olacak şart değildir. Ama AB ile müzakere masasına oturduğunuzda gündemde olacaktır ve bütün bu hususları tanımanız gerekecektir.'' 
     
     ''TÜRKİYE KARARLILIĞINI GÖSTERDİ'' 

     Borrell, AB üyeleri olarak Türkiye'nin çok daha çağdaş ve ileri bir döneme geçtiğinin farkında olduklarını belirterek, AB'ye üye olma yolunda Türkiye'nin üzerine düşeni yerine getirmesi ve bunu gerçek hayatta uygulaması halinde tam üyeliğin kaçınılmaz olacağını söyledi. 
     Türkiye'nin bu amaçla AB'nin birçok karar ve tavsiyelerini yerine getirdiğini belirten Borrell, ölüm cezasının kaldırılması, temel hak ve özgürlüklerin genişletilmesi, askerlerin siyaset üzerindeki etkisinin azaltılması ve OHAL'in kaldırılmasını bunların en önemlileri olarak tanımladı. 
     Borrell, eski DEP milletvekillerinin salıverilmeleri ve adil yargılama sürecine yeniden dahil edilmelerinin, şiddet içermeyen beyanlarından ötürü ceza alınmasının ortadan kaldırılmasının da Türkiye'in kararlılığını kanıtlayan önemli adımlar olduğunu söyledi. 
     
     ''ZORLUKLARI AŞACAK GÜCE SAHİPSİNİZ'' 

     Borrell, ''Önünüzdeki yol ve şimdiye kadar katettiğiniz yol, karşınıza çıkabilecek her türlü engeli aşabileceğiniz yolunda izlenim veriyor. Türkiye, Avrupalı olma rüyasından asla vazgeçmemelidir ama karşısındaki zorlukların da farkında olmak durumundadır'' dedi. 
     ''Akıl vermek'' için değil, kendi deneyimlerini hatırlatmak isteğiyle konuştuğunu vurgulayan Borrell, İspanya olarak AB'ye üye olmak için çok fazla zaman ayırdıklarını ve çok çaba harcadıklarını söyledi. Borrell, ''Karşımıza çok fazla engel çıktı. Bu deneyimlerden yola çıkarak, sabır ve hayal gücü gerekmektedir. Bu aşamada ihtiyacınız olan şey bu... AB ile Türkiye daha iyi ve güvenli bir dünyanın sağlanması için çok önemli bir gücü ve görevi paylaşmaktadır. Karşınıza çıkacak zorlukların üstesinden gelecek güce sahipsiniz'' dedi. 
     TBMM Genel Kurulu'na gelişinde Borrell'e TBMM Başkanı Bülent Arınç eşlik etti. Arınç, Borrell'i AK Parti sıralarına oturarak dinledi. Borrell'in konuşmasını yabancı misyon şefleri de izledi. 
     
</TEXT>
</DOC>
