<DOC>
<DOCNO> 271843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas16.html </URL>
<DATE> 2004/09/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hititler de makarnayı seviyormuş .. 
</HEADLINE>
<TEXT>

     Çorum'un Ortaköy İlçesi Şapinuva örenyerinde bu yıl yapılan kazılarda makarna ve benzeri yiyecek maddelerinin süzülmesinde kullanıldığı tahmin edilen seramik süzgeç kapağı ortaya çıkarıldı. 
     Şapinuva Kazı Başkanı Prof. Dr. Aygül Süel, bu yıl Ağılönü'de yapılan kazılarda Hitit sivil mimari örnekleri ve günlük yaşamda kullanılan eşyaların bulunduğunu söyledi. 
     Kazılarda ortaya çıkan seramik testi, küp, kap, dini törenlerde kullanıldığı tahmin edilen adak kabı gibi eşyalar arasında en dikkat çekenin süzgeç kapağı olduğunu belirten Süel, ''Kazılarda bundan 3500 yıl önce Şapinuva'da yaşayan Hititlere ait seramikten yapılmış delikli bir kapak bulundu. Kapağı incelediğimizde bugünkü anlamda makarna, yiyecek eşyalarının suyunun süzülmesinde kullanılan süzgecin kapağı olduğunu tespit ettik. Süzgeç henüz otaya çıkmadı ama gelecek yıl yapılacak kazılarda süzgeci bulacağımıza inanıyorum'' dedi. 
     
</TEXT>
</DOC>
