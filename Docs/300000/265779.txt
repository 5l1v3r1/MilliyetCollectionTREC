<DOC>
<DOCNO> 265779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur20.html </URL>
<DATE> 2004/08/23/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bismil'de ''ağalığa'' karşı protesto gösterisi .. 
</HEADLINE>
<TEXT>

     Diyarbakır'ın Bismil İlçesi'ne bağlı Sinanlı Köyü'nde yaşayan vatandaşlar, topraklarının geçmişte ''ağa'' tarafından hile ile alındığını öne sürerek, toprakların iade edilmesi için gösteri yaptı. 
     Güneydoğu Anadolu Bölgesi'ndeki feodal yaşantının irdelendiği ve başrollerini Şener Şen, Kemal Sunal, İlyas Salman ve Müjde Ar'ın paylaştığı ''Kibar Feyzo'' filminin konusu bugün Sinanlı Köyü'nde yaşandı. 
     Bismil'e 30 kilometre uzaklıktaki 20 bin dönüm araziye sahip ve yaklaşık 200 haneli Sinanlı Köyü'nde köy meydanında toplanan aralarında kadın ve çocukların da bulunduğu yaklaşık 400 kişi gösteri yaparak, ''ağalık'' düzenine karşı tepkilerini dile getirdi. 
     Bir süre köy içerisinde yürüyüş yapan köylüler, ''Kahrolsun ağalık'', ''Egemenlik Kayıtsız Şartsız Milletindir'', ''Modern Cumhuriyet'de ağalık olur mu'', ''Sayın Başbakanımız bize sahip çıkın'', ''Tarlası olmayanın harmanda sermayesi de olmaz'', ''DDG nereye ödeniyor'', ''Okumak istedik ama ağa bizi cahil bıraktı'', ''Devletin adaletine sığınıyoruz, ağanın zulmüne değil'' dövizleri taşıdılar. 
     Aralarında kadın ve çocukların da bulunduğu köylüler daha sonra köyün ''ağası'' olarak suçladıkları Reşit Sinanlı'nın evinin kapısına siyah çelenk bıraktıktan sonra olaysız dağıldı. 
     Jandarma ekipleri, gösteriyi uzaktan izlerken, köylülere müdahalede bulunmadı. 
     Göstericilerden Teylan Akıncı 33 , AA muhabirine, ''ağa'' olarak suçladığı Sinanlı ailesinin fertlerinin 1976 yılında zorla ve hile yolu ile büyüklerinden toprakları aldığını ileri sürerek, şöyle konuştu 
     ''Arazilerimizi kendi adına geçirmişler. Yaklaşık 30 bin dönümlük köyün tamamına yakını onların elinde bulunuyor. Toprakları zorla alan Süleyman Sinanlı yıllar sonra öldü. Onun yeğeni İstanbul'da yaşayan Reşit Sinanlı şimdi köyün ağalığını yapıyor. Bizim adımıza sahte belgeyle kiralama yaparak Doğru'dan Gelir Desteği alıyor. Bunu fark ettim. Şikayet ederek, iptal edilmesini istedim. İmzam olmadan yıllardır desteği alıyor. Köy muhtarı Celal Kaçmaz da ağanın yanında yer alıyor. Ağa ve muhtar işbirliği köylü aleyhine yıllardır sürüyor.'' Fikret Özok ise ''ağa'' olarak suçladığı Sinanlı ailesinin, kendi aile büyüklerini kandırarak 1976 yılında köylülere ait arazilerin tamamına yakınını üzerine tapu ettirdiklerini savunarak, arazilerinin kendilerine iade edilmesini istedi. 
     Mahmut Yeşil ise köydeki yüzlerce ailenin ağanın topraklarına el koyması nedeniyle mağdur edildiğini belirterek, ''Mağduriyetimizin giderilmesini istiyoruz. Bunun için yetkililerin bize destek vermesini talep ediyoruz. En azından köyümüzdeki Hazine arazilerinin kullanım için bize verilmesi lazım. Köylüler perişan halde karın tokluğuna yaşıyor. Ağa köyde ev yapmamıza bile izin vermiyor. Kendisi İstanbul'da yaşıyor'' diye konuştu. 
     Köy muhtarı Celal Kaçmaz ise köylülerin kendisini haksız yere suçladığını ifade ederek, şöyle konuştu 
     ''Köyün tamamı Sinanlı ailesine aittir. Biz onlardan küçük araziler kiralayarak ekim yapıyoruz. 44 yaşındayım. Köylüler, 30 ile 50 yıl önce arazilerin ellerinden alındığını iddia ediyorlar. Benim yaşım itibariyle o olayları bilmem zaten mümkün değil. 
     Köylüler, Doğrudan Gelir Desteği'nde kiralama için başvuruyorlar. Ben de onaylıyorum. Ardından vekaletname vererek, parayı başkasının çekmesine müsaade ediyorlar. Sonra da sahte evraktan beni suçluyorlar. Benim hiçbir günahım yok.'' 
     
</TEXT>
</DOC>
