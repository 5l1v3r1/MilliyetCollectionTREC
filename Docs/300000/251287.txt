<DOC>
<DOCNO> 251287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur26.html </URL>
<DATE> 2004/06/27/ </DATE>
<TIME> 22.13 </TIME>
<AUTHOR>  </AUTHOR>
<HEADLINE>
Toprak altında kalan 2 işçi kurtarıldı... 
</HEADLINE>
<TEXT>

     İzmir'de, kazdıkları toprağın altında kalan iki işçi, yaralı olarak kurtarıldı. 
     Alınan bilgiye göre, Eskiizmir Limontepe 9625 Sokak 6 numaralı evin yanında yapılan bir inşaatın temelinden çıkarılan ve eğimli bir araziye atılan toprak yığını, Ahmet Özdemir ve Kazım Cif adlı inşaat işçilerinin üzerine kaydı. 
     Omuzlarına kadar toprağa gömülen işçilerden Ahmet Özdemir, çevreden yetişen vatandaşlar ile polis ekipleri tarafından kısa sürede kurtarıldı. Atatürk Eğitim ve Araştırma Hastanesi'ne kaldırılan Özdemir'in sağ ayağından yaralandığı, sağlık durumunun iyi olduğu bildirildi. 
     Ayakları demir ve tahtalara sıkışan demir ustası Kazım Cif ise İzmir Büyükşehir Belediyesi AKS 110 ve polis ekiplerinin üç saatlik çalışması sonucu toprak yığınının altından çıkartıldı. Kazım Cif de Atatürk Eğitim ve Araştırma Hastanesi'ne kaldırılarak tedavi altına alındı. 
     Yetkililer, olayın, istinat duvarı yapımı sırasında meydana geldiğini, soruşturmaya başlandığını bildirdiler. 
     
</TEXT>
</DOC>
