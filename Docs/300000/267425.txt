<DOC>
<DOCNO> 267425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonyas02.html </URL>
<DATE> 2004/08/29/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Pop müzik sanatçısı Laura Branigan öldü... 
</HEADLINE>
<TEXT>

     Ünlü pop müzik sanatçısı Laura Branigan'ın öldüğü bildirildi. 
     Branigan'ın menajeri John Bowers, 47 yaşındaki sanatçının perşembe günü evinde uyurken öldüğünü söyledi. Branigan'ın resmi internet sitesinde sanatçının ölüm nedeni olarak beyin anevrizması gösterildi. 
     Branigan, 1982 yılında kendisini üne kavuşturan ''Gloria'' şarkısıyla platin plak almıştı. Şarkı 36 hafta pop listelerinin ilk sırasında yer almıştı. 
     ''CHIPS'' gibi bazı televizyon dizileriyle ''Mugsy's Girls'' ve ''Backstage'' filmlerde oynayan Branigan, aralarında ''Solitaire'', ''Self Control'' ve ''How Am I Supposed to Live Without You''nun da bulunduğu 7 albüm çıkardı. 
     Branigan'ın şarkıları ''Flashdance'' ve ''Ghostbusters'' gibi gişe başarıları elde etmiş filmlerde kullanıldı. 
     Çocukluğu New York'un Brewster bölgesinde geçen Branigen, 3 Temmuz 1957'de doğmuştu. Manhattan'daki Dramatik Sanatlar Akademisi'nde eğitim alan Branigan 1970'li yılların sonunda Kanadalı şarkıcı ve söz yazarı Leonard Cohen'in vokalisti olarak Avrupa turnesine çıktı, 1982 yılında ise Atlantik Plak'la ilk anlaşmasını imzaladı. 
     Kitlelerin ilgisini, 1980'li yıllardaki başarısından sonra 1990'lı yıllarda kaybetmeye başlayan Branigan, Sahil Güvenlik dizisinin jenerik müziği için dizinin baş erkek oyuncusu David Hasselhoff ile 1994 yılında ''I Believe'' parçasını seslendirdi. 
     Branigan 1995 yılında ''Best of Branigan'' albümünü çıkardı. 
     Kocası Lawrence Kruteck'in 1996 yılında ölmesinden sonra sanat dünyasından elini ayağını çeken Branigan, 2001 yılında yeniden sahnelere döndü ve 2002 yılında Janes Joplin'in ''Love'' adlı müzikalinde rol aldı. 
     Çocuğu olmayan ve ailesiyle yaşayan Branigan'ın cenaze töreninin yarın yapılacağı bildirildi. 
     
</TEXT>
</DOC>
