<DOC>
<DOCNO> 270482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur24.html </URL>
<DATE> 2004/09/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Bursa Valiliği'nden "gecikmiş" meterolojik uyarı .. 
</HEADLINE>
<TEXT>

     Bursa Valiliği, Karacabey ve Mustafakemalpaşa ilçelerinde, ''yarım saat sonra'' kısa süreli kuvvetli fırtına ve sağanak yağış beklendiği konusunda üreticileri uyardı. 
     Valilikten yapılan yazılı açıklamada, ''Balıkesir radarı''ndan alınan verilere göre, şu an Karacabey'in 15 kilometre kuzeyinde etkili olan sağanak ve gökgürültülü sağanak yağış ile doluya sebep olan bulut kütlesinin, ''20-30 dakika içerisinde'', güneydoğuya hareket edeceği vurgulandı. 
     Bulut kütlesinin Karacabey ve Mustafakemalpaşa ile köylerinde kısa süreli kuvvetli fırtınalarla birlikte etkili sağanak, gökgürültülü sağanak ve yer yer dolu yağışına neden olmasının beklendiği kaydedilen açıklamada, ''Üreticilerimiz ve çiftçilerimizin dikkatli olması, sel baskını ve dolu yağışına karşı gerekli tedbirleri alması hususu kamuoyuna duyurulur'' ifadelerine yer verildi. 
     Bu arada, AA muhabirinin ''meteorolojik uyarıda geç kalınıp kalınmadığını'' sorması üzerine Valilik yetkilileri, Devlet Meteoroloji İşleri Genel Müdürlüğü'nün de kendilerini biraz önce bilgilendirdiğini, o nedenle uyarı yapmayı uygun gördüklerini söylediler. 
     
</TEXT>
</DOC>
