<DOC>
<DOCNO> 259245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun29.html </URL>
<DATE> 2004/07/30/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Powell, İran'ı Irak'ın içişlerine karışmaması konusunda uyardı... 
</HEADLINE>
<TEXT>

     ABD Dışişleri Bakanı Colin Powell, İran'ı Irak'ın içişlerine karışmaması konusunda uyardı. 
     Powell, Irak'ın başkenti Bağdat'a yaptığı sürpriz ziyareti sırasında düzenlediği basın toplantısında, durumu izlemeyi sürdürdüklerini belirtti ve ''İranlı yetkililerin, komşu olarak istikrarlı bir Irak görmesinin kendi çıkarlarına olduğunu anlayacağını umuyoruz'' ifadesini kullandı. 
     Irak Başbakan Yardımcısı Berham Salih ve birçok bakanla bir araya gelen ve ABD'nin Irak'ın yeniden yapılandırılması için para aktarımına hız kazandıracağını söyleyen Powell, su, elektrik ve yeniden yapılandırma alanlarındaki iyileşmelerin güvenlik ortamının iyileştirilmesine katkıda bulunacağı inancında olduğunu kaydetti. 
     ABD önderliğindeki çok uluslu güç, kısa bir süre önce İran'dan Irak'a militanların sızdığını duyurmuştu. Irak Savunma Bakanı Hazım Şaalan da Tahran'ı terörizmi desteklemek ve Irak'a düşman göndermekle suçlamıştı. 
     
</TEXT>
</DOC>
