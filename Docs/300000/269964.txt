<DOC>
<DOCNO> 269964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/tamer.html </URL>
<DATE> 2004/09/08/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Taklit Lacoste'la Fransa'ya giden Türkler yandı 
</HEADLINE>
<TEXT>


Paris Charles de Gaulle havaalanındaki gümrük kontrollerinde birkaç ay önce Türklere yönelik akıl almaz bir uygulama başlatılmış. Özellikle de Fransa'da yaşayan ve tatillerini burada geçirdikten sonra Fransa'ya dönen Türk vatandaşlara... 
Paris'e giriş gümrüğünde gerek üzerinize giydikleriniz, gerekse bavullarınız didik didik aranıyor ve Hermes, Louis Vuitton ya da Lacoste gibi ünlü Fransız markalarının taklitleri bulunduğu takdirde, ürünün markalısının bedelini sizden tahsil ettikleri gibi, taklidini satın alıp Fransa'ya sokmaya çalıştığınız için ayrıca yüklü bir para cezası da kesiyorlarmış. 

Louis Vuitton kaça 
Diyelim ki canınız çekti, 200 - 300 milyon liraya taklit bir Louis Vuitton çanta alıp kolunuza taktınız ve herşeyden habersiz Paris seyahatine çıktınız. Eğer Paris gümrüğüne takılırsanız, seyahatiniz astarı yüzünden pahalıya gelebilir. Gümrükteki Louis Vuitton kataloğundan, sizin kolunuzdaki model çantanın perakende satış fiyatı bulunup dua edin de 3 bin euroluk en pahalı Louis Vuitton'lara denk gelmeyin kredi kartınızdan tahsil ediliyormuş. Ürünün değeriyle mütenasip bir para cezası da cabası 

Çare tükenmez 
Boğaziçi Üniversitesi öğretim üyelerinden siyaset bilimci Prof. Dr. Binnaz Toprak ve Kanada Fahri Başkonsolosu Banu Tesal gibi güvenilir dostlarımdan duymasaydım, Fransızların çıkardığı bu yeni icada inanmam hayli zor olabilirdi. Prof. Toprak, Fransa'da yaşayan Türk öğretim üyesi arkadaşlarının, ilk kez bu yaz bir Fransız markasının taklidini Kapalıçarşı'dan almaya korkar olduklarını fark etmiş. Tesal'ın Paris'te yaşayan arkadaşı bir ana - kızdan anne de bu yaz Fransız markalarının taklitlerinden titizlikle uzak dururken, kızı önce biletini İstanbul - Milano, Milano - Paris olarak değiştirmiş, ardından da canı ne çektiyse alıp bavuluna doldurmuş. Zira Milano'dan Paris'e girişte AB mevzuatı çerçevesinde gümrük kontrolü yokmuş. 

Elebaşı Lacoste 
En sıkı polisiye takibi yapan firma Lacoste'muş ve anlaşılan dünyaca ünlü Fransız markaları, Lacoste'un önderliğinde Fransa'da yaşayan Türkler arasında bu konuda terör estirmeyi başarmışlar. Her valizin tek tek aranması mümkün olmadığına göre Fransa'ya birkaç günlüğüne giden Türkler için eğer üzerinde Loius Vuitton taklit çantası, orijinaline parmak ısırtacak Lacoste tişörtü yada taklit Hermes eşarbı yoksa mesele yok. Varsa yandılar Böyle bir durumun benim başıma gelme şansı sıfır, hatta eksi. Zira ne markalara, ne de taklitlerine meraklıyımdır. Louis Vuitton çantalar ise bana özellikle itici gelir 

Fransız gümrükleri 
Kendi kimliklerini korumaya titizlikle özen gösterdikleri ve Amerika'nın pop kültürüne karşı en sert direnişi gösteren Avrupa ülkesi olduğu için, Fransa'ya sempatimin her geçen gün arttığını itiraf etmeliyim. Bu bağlamda ilk duyduğumda hayli komiğime giden, Fransız gümrüklerinde Türklere dönük bu yeni uygulamaya da zaman içinde belki farklı bakabilirim. Tıpkı Gümrük Birliği'ne ilk girdiğimiz dönemde bizim otomotivcilerin ballandıra ballandıra anlatıp örnek gösterdiklerdi Fransız korumacılığını, şimdi müthiş ikiyüzlü bulduğum gibi 
Batı'nın çifte standardı ve hep kendine yontan ikiyüzlülüğü sadece Fransa'ya özgü değil kuşkusuz. Amerika, İngiltere, Almanya ve diğerleri... Dünya Ticaret Örgütü'nde olduğu gibi kurallar kağıt üzerinde mükemmel, ancak sadece az gelişmiş ülkeler için geçerli, kendilerine her türlü yan yol mübah 



</TEXT>
</DOC>
