<DOC>
<DOCNO> 284141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur14.html </URL>
<DATE> 2004/10/28/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Dikkat Kremalı bisküvi çetesi... 
</HEADLINE>
<TEXT>

     Teslime TOSUN- Kadir ÖZMEN DHA 

ANTALYA ve çevresinde son bir aydır seçtikleri kurbanlarını içine uyuşturucu hap koydukları kremalı bisküvi ile uyutup soyan 5'i kadın 10 kişilik çete, polis tarafından yakalandı. Zanlılarda yapılan aramada bir kuru sıkı tabanca, sustalı bıçak ile Yeşil Reçete ile satılan 126 hap ele geçirildi. Bu arada zanlılardan biri DHA muhabirine saldırıp yaralanmasına neden oldu. 
     Akdeniz Bölgesi'nde son bir aydır özellikle kamyon sürücülerini uyutup soyan bisküvi çetesi, Antalya Emniyet Müdürlüğü Asayiş Şubesi Gasp Bürosu ekipleri tarafından yakalandı. Jandarma bölgesinde 7 ayrı kamyon sürücüsünü, bisküvi ve meyvesuyu ile uyutup soyan zanlılar için polis araştırma başlattı. Soyulan sürücülerin verdiği eşkali değerlendiren polis, 24 Ekim Pazar günü Hasan Altınay 32 ile Aziz İncir'i 27 gözaltına aldı. 
     Zanlılar, "Çete üyesi kadınları yolda kamyon sürücülerine otostop çektiriyorduk. Kadınlar, ilaçlı bisküvi ile meyvesuyu ikram ediyordu. Başka araçla kamyonu takip edip uyuyan sürücüyü soyuyorduk'' dedi. 
     İki zanlının ifadesi doğrultsunda çete üyesi Salih Dayan 26 Ali Erten 28 Ali Hakikat 59 , Sevim Alptekin 25 , Asya Karaca 21 , Gamze Bayırlı 19 Gülsün Zencir ve Bilgen Şafak 25 gözaltına alındı. 
     Yapılan operasyonda içine Yeşil Reçete satılan Rivotril adlı hap konulmuş kremalı bisküvi, kuru sıkı tabanca, sustalı bıçak, gasp edilen 14 ayar altın künye ile farklı markalarda 4 cep telefonu ve 126 Rivotril hapı ele geçirildi. Çetenin kentin değişik bölgelerinde de 5 ayrı kişi olmak üzere toplam 12 kişiyi gaspettiklerini belirlendi. 
     
     DHA MUHABİRİNE SALDIRDI 

     Soruşturması tamamlanan zanlılar dün Asayiş Şubesi tarafından adliyeye sevk edildi. Şube çıkışında gazetecileri gören çete üyeleri yüzlerini sakladı. Zanlılardan biri fotoğraf çeken DHA Muhabiri Teslime Tosun'un yüzüne çanta ile vurdu. Burnu kanayan ve yaralanan Tosun, Özel An-Deva Hastanesi'ne kaldırılarak tedaviye alındı. 
     
     GELİN ARABASI İLE SOYGUN 

     Zanlıların aynı yöntemle Edirne Kapıkule'den Türkiye'ye giriş yapan gurbetçi ailelerini de soydukları ortaya çıktı. Otomobili gelin arabası şeklinde süsleyen zanlıların, gelin- damat kılığında kendilerini kutlayan gurbetçilere baklava ikram ettikleri, uyuyanları da soyduklarını ifade edildi. Polis, bu yönde başvuraları öğrenmek için Edirne Emniyet Müdürlüğü'nden bilgi istedi. 
     'Cürüm işlemek için teşekkül oluşturmak' suçundan mahkemeye çıkartılan sanıkların sorgusu sürüyor. 
     
     RİVOTRİL NEDİR 

     Eczanelerde Yeşil Reçete ile satılan Rivotril, antiepileptik ilaç türü olarak kabul ediliyor. Kullananlarda uyuşturucu etkisi yapıyor. Alkol ile birlikte alınmayan ilaç, ilk kullanımdan itibaren bağımlılık yapabiliyor. Damla, tablet ve ampul şeklinde 3 tür kullanımı bulunan ilaç, alındıktan yarım saat sonra etkisini gösterip kullanıcının uykusunu getiriyor. Bu ilacı alan bir kişi, en az 1 saat uykuda kalıyor. 

     
</TEXT>
</DOC>
