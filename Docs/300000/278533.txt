<DOC>
<DOCNO> 278533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas04.html </URL>
<DATE> 2004/10/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İmam olamayınca camiyi soydu 
</HEADLINE>
<TEXT>

     İsmail AKDUMAN SAMSUN, DHA 

SAMSUN Yeşilyalı Camii'nde cemaatin bağış olarak para attığı kumbara iki ayda tam 4 kez soyuldu. Bunun üzerine imam 29 yaşındaki Harun Ay, camiye bilgisayara bağlı gizli kamera sistemi kurarak hırsızlık yapan kişinin İmam Hatip Lisesi mezunu 33 yaşındaki Mehmet İnce olduğunu saptadı ve polise başvurarak yakalattı. Suçunu itiraf eden İnce, "İmamlık sınavını kazanamadım. Bu öfke ile önce müftülüğü soydum. Ondan sonra da camileri'' dedi. 
     Çatalarmut Mahallesi'ndeki Yeşilyalı Camii imanı Harun Ay, üst üste yapılan soygundan sonra, camiye gizli kamera sistemi kurdu. Soygunlardan birinde hırsızın kamerada görüntülendi ancak saçları uzun olduğu için kimliği belirlenemedi. Önceki gün ikindi namazından sonra kumbaradan hırsızlık yapıldığını farkeden imam Harun Ay, hemen gizli kamera kaydını inceledi. İnceleme sonunda saçları kazılı, sakallı bir kişinin kumbarayı açıp, parayı aldığını gören imam, polisi aradı. Gelen polisler, gizli kamera kayıtlarını izledi. Saçsız başı ve sakalı ile dikkat çeken hırsızın camiye elinde takkesiyle girdiği, sağa- sola bakıp kimsenin bulunmadığından emin olduktan sonra kumbaranın içine ışık tutarak para olup olmadığını incelediği, ardından tekrar gelerek, yanında getirdiği çantasından demir levye çıkarıp, kumbarayı açıp paraları aldığı görüldü. 
     Görüntüler üzerine araştırma yapan polis, hırsızın kimliğini saptadı. İmam Hatip Lisesi mezunu olan Mehmet İnce, yapılan incelemeler sonucunda olayda kullanıldığı levye ve tornavida ile birlikte yakalandı. 
     Yeşilyalı Camii'nin kumbarasını 4 kez açan ve 5'incide yakalanan Mehmet İnce, 1986 yılında Samsun İmam Hatip Lisesi'nden mezun olduğunu anlatırken, "Aynı yıl imamlık sınavına girdim. Ancak kazanamadım. Sınavı kazanamamanın verdiği öfke ve işsiz olmam nedeniyle Samsun Müftülüğü'nü, daha sonrada çeşitli camileri zaman zaman girerek soydum. Sadece cami ve Kuran Kursları'nda hırsızlık yapıyorum'' dedi. 
     Polis gözaltına aldığı Mehmet İnce'nin başka sabıkasının olup olmadığını araştırıyor. 
     
</TEXT>
</DOC>
