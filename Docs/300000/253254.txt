<DOC>
<DOCNO> 253254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun27.html </URL>
<DATE> 2004/07/06/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Prenses Diana anıtını Kraliçe açtı 
</HEADLINE>
<TEXT>

     Dilek Kocabaş bildiriyor 

İngiltere Kraliçesi II. Elizabeth, 1997 yılında trafik kazasında ölen eski gelini Prenses Diana'nın onuruna yapılan anıtı törenle açtı. 
     Hyde Park'taki açılışta konuşan ve ölen gelini Diana'yı ''harika, olağanüstü bir insan'' olarak tanımlayan Kraliçe Elizabeth, eski gelininin yaşamı boyunca ''zor dönemler geçirdiğini'', ancak yıllar geçtikçe bu acı anıların da giderek unutulacağını söyledi. 
     Diana'nın erkek kardeşi Kont Spencer, Prens Charles, oğulları William ve Harry'nin de katıldığı törenle açılan Diana anıtı, dev bir fıskiye ve havuzdan oluşuyor. 
     Ünlü mimar Kathryn Gustafson tarafından tasarlanan anıt, 3.6 milyon sterline mal oldu. 
     Diana'nın ölümünden sonra ailesiyle Kraliyet mensuplarının ilk kez biraraya gelmesine vesile olan anıtın açılışı, kalabalık bir halk topluluğu tarafından da izlendi. 
     Prenses Diana'nın trajik ölümünün bütün dünyanın dikkatini çektiğini ve büyük bir üzüntü yarattığını belirten Kraliçe Elizabeth, gelininin halkı ve insanlık için yaptıklarından da büyük övgüyle söz etti. 
     Diana'nın ihtiyacı olanların yanında ve yakınında olması, onların yaşamlarını değiştirmek için gösterdiği çaba ve aldığı sonuçlarla unutulmayacak başarılara imza attığını belirten Elizabeth, onu unutmayacaklarını vurguladı. 
     80 metreye 50 metre boyutundaki 700 tonluk anıtın inşaatına 2003 yılının haziran ayında başlanmıştı. 
     
</TEXT>
</DOC>
