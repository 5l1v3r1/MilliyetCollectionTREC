<DOC>
<DOCNO> 281913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo29.html </URL>
<DATE> 2004/10/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Gökşen Trabzonsporlu yöneticilerin açıklamaları hoş değil... 
</HEADLINE>
<TEXT>

     Galatasaray Kulübü Futbol Şube Sorumlusu Fatih Gökşen, Trabzonspor Kulübü Basın Sözcüsü İbrahim Şahin'in, ''Türk futbolunu yöneten ve yönlendirenler, sahada gördüğünü çalmak zorunda olanlar, Galatasaray'ın 100. yıl törenlerinden etkilenmesinler. Gördüklerini çalsınlar, tarafsız yönetim göstersinler'' şeklindeki açıklamalarına tepki gösterdi. 
     Fatih Gökşen, AA muhabirine yaptığı açıklamada, Şahin'in böyle birden bire çıkışının hoş olmadığını ifade ederek, ''Biz maçın fair-play içinde geçmesini istiyoruz. Trabzonsporlu yöneticinin açıklamaları hoş değil. Biz futbolumuzu oynuyoruz, hiç kimseden takviye ya da hakkımız olmayan karar beklemiyoruz. Takımımıza güveniyoruz, kim gelirse gelsin biz oyunumuzu oynayacağız'' dedi. 
     Galatasaray'ın bugüne kadar kazandığı maçların hiçbirisinde hakem kararlarının tartışılmadığını anlatan Gökşen, ''Birden bire yapılan bu açıklama, durup dururken ortamı geriyor. Esas kendisi hakemleri bu açıklamasıyla etkiliyor. Biz sezon başından bu yana hakemlerle mi puan almışız ki bunu bize söylüyor. Hangi maçımızı hakemle kazanmışız '' şeklinde konuştu. 
     Fatih Gökşen, Trabzonspor maçı öncesinde iddialı olduklarını vurgulayarak, ''Trabzon'a puan cetvelindeki sıralamayı değiştirmeye gidiyoruz'' dedi. 
     Galatasaray olarak ligin en iyi futbolunu oynayan ekibi olduklarını iddia eden Gökşen, ''Ligde iddialı olan takımların artık tepedeki 3'lü olduğu ortaya çıktı. 3 ekip de birbirinin rakibi. Geçmişe bakıldığında şampiyonluğun Anadolu takımlarıyla oynanan karşılaşmalarda belirlendiği görülüyor. Ancak bu sezon böyle olacağını düşünmüyorum. Eğer biz 2 rakibimizi yenemezsek, 100. yılda şampiyon olmamız hayal olur'' dedi. 
     Futbol Şube Sorumlusu Gökşen, bugüne kadar hep eleştirildiklerini de belirterek, ''Her türlü yorumlar olabilir. 5 haftada olağanüstü kongre yaparlar , Hagi'den hoca olmaz dediler. Şimdi de Bugüne kadar kolay rakiplerle oynadılar dediler. Trabzonspor'u da yenersek başka şey bulurlar'' diyerek sözlerini tamamladı. 
     
</TEXT>
</DOC>
