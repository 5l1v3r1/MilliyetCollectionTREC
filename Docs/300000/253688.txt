<DOC>
<DOCNO> 253688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas04.html </URL>
<DATE> 2004/07/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
İtfaiyecilerin başı kadınlarla dertte 
</HEADLINE>
<TEXT>

     İtfaiyecilerin kadınlar tarafından hep çekici bulunduğu söylenir. Malezya'da Sivil Savunma Servisi'ni arayanların çoğunun niyetlerinin başka olması, ciddi sorunlara yol açıyor. 
     BBC'den Jonathan Kent'in haberine göre, Malezya Sivil Savunma Servisi, acil servislere yapılan aramalarının yüzde 97'sinin, ya aldatma amaçlı olduğunu, ya da gerçekte acil bir durumu yansıtmadığını açıkladı. 
     Servis yetkilisi Cemal Arafin, bu telefonların çoğunun, itfaiyecileri cezbetmeye çalışan yalnız kadınlardan geldiğini söylüyor. 
     Cemal Arafin'e göre bu sorunun en çok gözlendiği yer, ülkenin doğu kıyısındaki kasabalardan Kuala Terengganu. 
     Arafin, bu kasabada, acil servis hattı olan 991'i arayan telefonların kaydedildiğini belirtiyor. 
     Amaç, itfaiyecileri cezbetmek isteyen kadınları caydırmak. 
     Malezya hükümeti geçen yıl, polise yapılan her 200 acil aramanın sadece birinin gerçek olduğunu duyurmuştu. 
     Malezya Sivil Savunma Servisi ülkede yangınlar, kazalar ve acil tıbbi sorunlarda başvurulan ilk yer. 
     Ancak servis çalışanlarının da artık sahte yardım çağrılarıyla uğraştıkları anlaşılıyor. 
     Servis yetkilileri, kendilerine telefon eden bazı erkeklerin de, 'farklı türde bir acil durumu' bildirdiklerini söyledi. 
     Bu 'acil durum'un ne olabileceği ise belirtilmedi. 
     
</TEXT>
</DOC>
