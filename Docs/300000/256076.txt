<DOC>
<DOCNO> 256076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/yasam/ayas.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokrasi Azrail gibi çalışıyor .. 
</HEADLINE>
<TEXT>


Bağ - Kur'lu hasta Vedat Tataroğlu bürokratik engelleri aşamadığı için Hepatit C yüzünden ölüme her gün bir adım daha yaklaşıyor.. 

Pınar Aktaş 

Bağ - Kur emeklisi Vedat Tataroğlu 48 1998 yılında Hepatit C olduğunu öğrendi. Doktorlar, "Bu hastalıktan kurtulan yok. Tedaviyle sadece hastalığın seyrini yavaşlatabilirsin" dediler. O da, 2004 yılına kadar elinden geldiği kadar hastalığı yavaşlatmaya çalıştı. Ne var ki bu süreçte önce eşi ve çocukları terk etti Tataroğlu'nu. Tedavi için geldiği İstanbul'da masrafları karşılayabilmek için evini, arabasını sattı. Sonunda, tedavi gördüğü Haydarpaşa Numune Eğitim ve Araştırma Hastanesi'nin bahçesinde, kantininde kalmaya başladı. 

Hayatının kumarı 
Ancak sönmeye yüz tutan umudu, gazetede okuduğu haberle tekrar canlandı. Haberde, Hepatit B'li bir hastanın karaciğer nakliyle kurtulduğu yazıyordu. Danıştığı doktorlar "Kumar olur" dediler. Ancak, asıl "hayat kumarı", Tataroğlu ile Bağ - Kur arasında başladı. Çünkü prosedür gereği Bağ - Kur, sözleşmeli olduğu hastanelerde tedavi gören hastalarının masraflarını ödüyor. Tataroğlu, paranın yüzde 10'luk bölümünü bile ödeyemeyeceği için çalmadık kapı bırakmadı. Tüm başvuruları sonuçsuz kalan Tataroğlu şunları söylüyor "Para yardımı istemiyorum. 5 bin 850 gün prim ödediğim Bağ - Kur'un çözüm üretmesini istiyorum." 
Bağ - Kur Genel Müdür yardımcılarından Abdullah Yağlı "Üniversite hastanelerinden isteyen olursa sözleşme yapıyoruz. Hastamız, sözleşmeli hastanelerde ücret ödemiyor. Ancak sözleşmesiz hastaneler, ücreti peşin alıyor. Karaciğer nakli yapılan İstanbul, Akdeniz ve Ege üniversite hastaneleriyle sözleşmemiz yok. Yapabileceğimiz şey faturayı öncelikli ödenecekler arasına almak" dedi. 


</TEXT>
</DOC>
