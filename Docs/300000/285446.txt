<DOC>
<DOCNO> 285446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy16.html </URL>
<DATE> 2004/11/02/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Erdoğan Grup'ta milletvekillerini eleştirdi Görevlerinizi yapmıyorsunuz 
</HEADLINE>
<TEXT>

     Başbakan Recep Tayyip Erdoğan, AKP Grubunun basına kapalı bölümünde tam bir fırtına gibi esti ve milletvekillerine söz hakkı vermedi. Erdoğan milletvekillerini, "Zaten iftarlara ve seçim bölgelerine gitmiyorsunuz. Ne koşuşacaksınız. Ben sizin ne konuşacağınızı biliyorum. Oturun yeinize" diyerek azarladı. 
     Başbakan Erdoğan ilk tavrını Grup toplantısının basına kapalı bölümünde gündem dışı söz almak isteyen Denizli Milletvekili Mehmet Yüksektepe'ye sergiledi. Toplantıyı yöneten Erdoğan Yüksektepe'ye, "Ne konuşacaksınız " diye sordu. Yüksektepe'nin "Efendim, bakanlar seçim bölgelerimize gelip gidiyor. Bunlardan bizi haberdar etmiyorlar" yanıtı üzerine Erdoğan, "Biz bunları konuştuk. Bakanlar Kurulu'nda görüşüldü bunlar. Bunlar için söz istenir mi Bu konuyu geçin" diyerek Yüksektepe'ye söz vermedi. 
     
     "ALLAH'TAN KORKUN" 

     Erdoğan, gündem dışı söz hakkı isteyen Karaman Milletvekili Melüt Akgün'e de aynı şekilde "Ne konuşacaksınız " sorusunu yöneltti. Akgün de seçim bölgesindeki tarımda sulama bedellerinden enerji indirimine gidilmesi yolundaki taleplerini iletmek amacıyla söz istediğini belirtti. Erdoğan Akgün'e çok sert bir şekilde, "Allah'tan korkun. Daha ne kadar indirime gideceğiz Bunun için buraya gelinip söz istenir mi " karşılığını verdi. 
     
     ERDOĞAN DA NİYET OKUDU 

     Akgün'den sonra Gaziantep milletvekili Nurettin Aktaş da söz talebinde bulununca, Erdoğan yine, "Sen ne konuşacaksın " diye sorduktan sonra, "Ben senin ne konuşacağını biliyorum" dedi. Aktaş'ın "Nereden biliyorsunuz Siz demiyor muydunuz başkalarına 'niyet okuyorlar' diye Siz de mi niyet okuyorsunuz " diye karşılık verdi. Erdoğan, pamuk üreticilerinin sorunları ve pamuğun fiyatının düşüklüğünü gündeme getirmek istediğini belirten Aktaş'a söz hakkı vermeyeceğini belirtirken, Aktaş'ın şahsında milletvekillerini, "Zaten iftarlara ve seçim bölgelerine gitmiyorsunuz. Sonra gelip söz hakkı istiyorsunuz" diye azarladı. Aktaş da Erdoğan'a, "Efendim ben iftarlara kiminle gideceğime kendim karar veririm" yanıtını vererek Grup toplantısını terketti. Aktaş'la birlikte 20 kadar milletvekillinin de Grup toplantısından ayrıldıkları öğrenildi. 
     
     ERDOĞAN'I ÖVDÜ BAKANLIK İSTEDİ 

     Grupta son olarak Tokat Milletvekili Resul Tosun, "Efendim kızmazsanız söz istiyorum" diyerek söz aldı. Tosun, milleetvekillerinin de tepkilerine yol açan Başbakan Erdoğan ve hükümete yönelik övgü dolu sözlerin ardından konuşmasını, "Sayın Başbakanım. Artık bana da bir bakanlık verirsiniz herhalde" diyerek tamamladı. 

     
</TEXT>
</DOC>
