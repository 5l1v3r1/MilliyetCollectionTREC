<DOC>
<DOCNO> 276244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy03.html </URL>
<DATE> 2004/09/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Başbakan Erdoğan'ın gecekondu çarkı .. 
</HEADLINE>
<TEXT>

     Başbakan Tayyip Erdoğan'ın isteği üzerine yeni Türk Ceza Yasasına eklenen "imar kirliliğine neden olma" fiiline ceza getiren maddesinin TBMM Genel Kurulunda yine AKP'lilerin önergeleriyle delinmesi dikkat çekti. 
     Başbakan Erdoğan'ın özel isteği üzerine TCK tasarısına "İmar Kirliliğine Neden Olma" başlıklı 184'ncü madde eklenmişti. TCK tasarısının alt komisyon çalışmalarına da katılan Doç. Dr. Adem Sözüer, temmuz ayı başında Adalet Komisyonu'nda tasarının görüşülmesi sırasında "Başbakan bunu özellikle istedi" diyerek, yaptırımı ağır bulan AKP milletvekillerine durumu açıklamıştı. AKP Bitlis Milletvekili Hasan Kara'nın, "cezalar çok ağır" şeklindeki yakınmasına da Adalet Komisyonu Başkanı Köksal Toptan, "Ağır olsun" diyerek yanıt vermişti. Toptan sözlerini, "Bana sorarsanız bu TCK'nın en güzel maddesi bu" diyerek sürdürmüştü. 
     
     BAŞBAKAN ERDOĞAN'IN GEÇCEKONDU ÇARKI 
     Yeni TCK'nın, "İmar Kirliliğine Neden Olma" başlıklı 184'ncü maddesi, yapı ruhsatı almadan veya aldığı ruhsata 
     aykırı olan bina yapan, yaptıranlara 1 yıldan 5 yıla kadar hapis cezası verilmesini düzenliyor. Komisyondan geçen metinde ise bu cezanın alt sınırı 2 yıldan başlıyordu. Maddeye göre ayrıca, ruhsatı olmadan başlatılan inşaatlar dolayısıyla kurulan şantiyelere elektrik, su veya telefon bağlantısı yapılmasına izin veren kişiye de 1-5 yıl arası hapis cezası verilecek. Yine yapı kullanma izni almamış binalarda herhangi bir sınai faaliyetin icrasına izin veren kişiye de 2-5 yıl arasında hapis cezası verilmesi gerekecek. Bu cezai yaptırımlar ancak belediye sınırları içinde veya özel imar rejimine tabi yerlerde uygulanabilecek. Ancak yine AKP'lilerce maddede yapılan önemli değişiklikle, "ruhsatsız veya ruhsata aykırı olarak bina yapan ve yaptıran kişiye, burasını imar planına ve ruhsatına uygun hale getirmesi halinde" ceza verilmeyecek. Eğer bu kişi aleyhine açılmış dava varsa, düşürülecek. Ancak, maddeye eklenen son fıkranın af hükümleri içermesi ve dolayısıyla nitelikli çoğunlukla kabul edilmemiş olması nedeniyle CHP'nin olası iptal başvurusu üzerine Anayasa Mahkemesinden dönmesine büyük olasılık veriliyor. Getirilen bu mini afla, üstü kapalı biçimde gecekondu yapımının teşvik edilmesi, Başbakan Erdoğan'ın gecekonduların müsamaha gösterilmeden yıkılması yönünde basına da yansıyan talimatına aykırı bir durum ortaya çıkarıyor. 
     
</TEXT>
</DOC>
