<DOC>
<DOCNO> 290526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonyas05.html </URL>
<DATE> 2004/11/20/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ünlü soprana Emma Shapplin İstanbul'da... 
</HEADLINE>
<TEXT>

     Konser vermek üzere İstanbul'da bulunan ünlü Fransız soprano Emma Shapplin, ''Gelecek albümümde Türkiye'den aldığım duygular da olacak'' dedi. 
     Kia'nın ''Sportage'' modelinin tanıtım davetinde sahne alacak olan Shapplin, Çırağan Sarayı'nda düzenlediği basın toplantısında, daha önce 2 kez Türkiye'ye geldiğini hatırlatarak, İstanbul'u trafik sorunu olmasına rağmen sevdiğini söyledi. 
     Ailesinin baskıları sonucu müzik derslerine ara veren ve Paris Konservatuvarı'nı da okulun katı disiplini sonucu bırakan Shapplin, ''bu tür baskıların, kendi müzik tarzını yaratmada olumlu bir etki yaptığını'' bildirdi. 
     Eserlerinde operanın klasik atmosferiyle ''new age'' akımının öğelerini buluşturan Shapplin, istediği müziği yapmaktan mutlu olduğunu dile getirdi. 
     Shapplin, operayı da bir gün söylemek istediğini ve bunun için çalıştığını ifade ederek, her tür müziği dinlediğini de kaydetti. 
     Özellikle ''Carmine Meo'' albümündeki ''Spente Le Stelle'' adlı parçasıyla Türkiye'de tanınan Emma Shapplin, ''Gelecek albümümde Türkiye'den aldığım duygular da olacak'' dedi. 
     Kedisi ''İnkoninto'' ile Türkiye'ye gelen Shapplin, 3 aylık kedisinin hediye edildiğini, bırakmak istemediği için yanında getirdiğini sözlerine ekledi. 
     Basın toplantısına, Kia'nın Türkiye Distribütörü Çelik Motor Genel Müdürü Alp Evcimen ve Kia Doğu Avrupa Başkanı D.S. Suh da katıldı. 
     
</TEXT>
</DOC>
