<DOC>
<DOCNO> 288405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur10.html </URL>
<DATE> 2004/11/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İşkence ile ölen lise öğrencisinin otopsi raporu açıklandı... 
</HEADLINE>
<TEXT>

     Burdur Sağlık Meslek Yüksek Okulu öğrencisi Halil Yulu'yu, kızlarıyla arkadaşlık ettiği gerekçesiyle, işkenceyle öldürdükleri iddiasıyla gözaltına alınan H.Ö. 37 , eşi F.Ö. 31 ve Burdur Altınterim Solmaz İlköğretim Okulu 8. sınıf öğrencisi Ş.Ö. 15 sorguları tamamlandıktan sonra Ağlasun Adliyesi'ne sevkedildiler. 
     Alınan bilgiye göre, Halil Yulu'nun ölmeden önce, kendisine H.Ö. ve F.Ö.'nün işkence ettiğini söylemesi üzerine jandarma Yeşilbaşköy'e gitti. Evde kan izleri bulunması üzerine F.Ö. adlı kadının jandarmaya, evde keçi kestikleri için çevreye kan sıçradığını söylediği, ancak daha sonra jandarmadaki ifadede Halil Yulu'yu öldürdüklerini itiraf ettikleri öğrenildi. H.Ö. ve F.Ö.'nün Halil Yulu'yu eve girer girmez kafasına kürekle vurarak bayılttıkları ve daha sonra elleriyle ayaklarını bağladıklarını söyledikleri de kaydedildi. 
     Gece jandarmada sorgulanan ve ifadeleri alınan H.Ö. ve F.Ö. Ağlasun Sağlık Ocağı'nda, Ş.Ö. adlı genç kız da Burdur Devlet Hastanesi'nde sağlık kontrolünden geçirildiler. Yapılan muayenede, Ş.Ö. 15 adlı kızın babası tarafından darp edildiği, bu nedenle yüzünde yara ve morluklar bulunduğu ve bakire olduğu saptandı. 
     Geniş güvenlik önlemleri altında Ağlasun Adliyesi'ne getirilen sanıklar ile yakınları, gazetecilere de saldırı girişiminde bulundular. Sanıklar, Cumhuriyet Savcısı Mehmet Tetik tarafından sorgulanıyorlar. 
     
     GENCİN OTOPSİSİ TAMAMLANDI 

     Halil Yulu'nun Isparta Süleyman Demirel Üniversitesi Tıp Fakültesi Hastanesi'nde bulunan cesedine bu sabah, Isparta Devlet Hastanesi Adli Tıp hekimlerince otopsi yapıldı. 
     Otopside, Halil Yulu'nun sol ayağının dizaltından, iki kolunun da dirsek hizasından kırık olduğu, başında iki bölgede sert cisimle vurma yüzünden çökme meydana geldiği, 3 dişinin söküldüğü vücudunda çok sayıda yara ve darp izi bulunduğu belirlendi. 
     Halil Yulu'nun cesedinden alınan parçalar, ölüm nedeninin kesin olarak belirlenmesi ve daha ayrıntılı inceleme yapılması amacıyla İstanbul Adli Tıp Kurumu'na gönderildi. 
     Halil Yulu'nun Ankara Keçiören'de oturan ailesinin bugün Isparta'ya gelerek cenazeyi alacakları ve Ankara'da defnedecekleri öğrenildi. 
     
     ''BİR KAÇ GÜNDÜR DURGUNDU'' 

     Geçtiğimiz yıl Burdur'a gelerek Sağlık Meslek Yüksek Okulu'na kaydını yaptıran Halil Yulu, Burdur'un Çendik Köyü'ndeki, bir dini gruba ait olduğu bildirilen Çamlıca Öğrenci Yurdu'na yerleşti. Halil Yulu'nun arkadaşları, son olarak 3 gün önce gördükleri Halil Yulu'nun çok durgun ve içine kapanık bir halinin bulunduğunu, ancak sorununu kimseye anlatmadığını söylediler. 
     
     CİNAYET NASIL İŞLENDİ 

     Edinilen bilgiye göre, silah bulundurma, sahte para, adam yaralama gibi bir çok suçtan sabıkalı olduğu belirlenen H.Ö., kızının Burdur'da kendisinden 9 yaş büyük birisiyle arkadaşlık ettiğini öğrendi. Bu ilişkiye karşı çıkan ve kızını defalarca uyaran ve bir kaç kez döven H.Ö. eşiyle birlikte Halil Yulu'yu öldürmeyi planladı. Planı uygulamak üzere harekete geçen H.Ö. ve F.Ö., kızlarına, arkadaşlık ettiği erkekle görüşmek istediklerini belirterek, Halil Yulu'yu eve davet etmesini istediler. Bunun üzerine köy otobüsüyle Yeşilbaşköy'e gelen Halil Yulu, eve girdiği anda H.Ö. ve F.Ö.'nün saldırısına uğradı. Kafasına kürekle vurulan Halil Yulu, el ve ayakları bağlandıktan sonra ayaklarından tavana asıldı. H.Ö. ve F,Ö.'nün jandarmada,, Halil Yulu'yu kürek sapıyla dövdükleri, penseyle dişlerini söktüklerini söyledikleri öğrenildi. Bu arada, Halil Yulu'nun dişlerinin söküldüğü kanlı pense, bağlandığı kanlı ip evde bulundu. Jandarmanın evde yaptığı incelemede de, odaların kan lekesi olduğu, bazı kanlı eşyaların lavaboda yıkanarak, cinayet izlerinin temizlenmesine çalışıldığı da anlaşıldı. 
     
     ÖLDÜ SANILARAK, ŞARAMPOLE ATILDI 

     H.Ö. ve F.Ö., öldüğünü sanarak bir otomobilin bagajına koydukları Halil Yulu'yu, Ağlasun-Antalya karayolunun Kiprit Köyü, Öteyüzü Göleti civarındaki Çobanın Yeri adlı lokantanın yakınlarına attılar. Bir süre sonra kendine gelen Halil Yulu, sürünerek çıktığı 5 metre yükseklikteki karayolunda, yoldan geçen araç sürücüleri tarafından farkedildi. Trafik kazası sonucu yaralandığı sanılan Halil Yulu, jandarmaya, başından geçenleri anlattı. Jandarma Halil Yulu'nun ifadesi üzerine Yeşilbaşköy'e giderek, H.Ö., F.Ö. ve Ş.Ö.'yü gözaltına aldı. 
     Bucak Devlet Hastanesi'ne kaldırılan Halil Yulu, daha sonra sevkedildiği Süleyman Demirel Üniversitesi Hastanesi'nde öldü. 

     
</TEXT>
</DOC>
