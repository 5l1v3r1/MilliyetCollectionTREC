<DOC>
<DOCNO> 283401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun46.html </URL>
<DATE> 2004/10/26/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Le Monde Gazetesi'ne göre müzakere kararı 1 yıl sonra alınmabilir 
</HEADLINE>
<TEXT>

     Fransa'da yayınlanan Le Monde gazetesi, Fransa'nın Türkiye ile AB arasında tam üyelik müzakerelerinin başlamasına bir yıl sonra karar verilmesini önerebileceğini yazdı. 
     Gazetenin yarınki sayısında çıkacak haberde, Fransa'nın Aralık zirvesinde Türkiye ile ''bir çeşit ön müzakere'' başlatılmasını isteyebileceği, bir yıllık süre sonunda da AB Anayasası'na yönelik referandumu aşacak olan Fransa'nın, müzakerelere başlama kararını önerebileceği belirtildi. 
     Türkiye ile ilgili son dönemde birçok formülün gündeme geldiğini, bunlar arasında müzakerelerin reddedilmesinin de bulunduğunu belirten gazete, şimdi bu önerinin AB'nin birçok ülkesi tarafından kabul görmediğini kaydetti ve bu formülün de artık Fransa tarafından dışlandığını yazdı. Le Monde, bugünkü tartışmanın daha çok ön müzakerelerin başlatılması ve bir yıl sonra müzakere kararının verilmesi üzerinde geliştiği yorumunu yaptı. 
     Gazete, Almanya'nın Türkiye'nin üyeliğini aktif bir biçimde savunduğunu belirtti ve Türk yetkililerin bu nedenle Berlin'i sıkça ziyaret ettiğini hatırlattı. 
     Fransa Cumhurbaşkanı Jacques Chirac'ın Türkiye tartışmaları ve AB Anayasası'na yönelik referandumun zorluğunu yaşadığına dikkati çeken Le Monde, referandum endişesi yaşamayan Almanya'da ise bu sıkıntının olmadığı yorumunu yaptı. 
     
</TEXT>
</DOC>
