<DOC>
<DOCNO> 293238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/eko05.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kıbrıs'ı tanıma şartı piyasaları vurdu 
</HEADLINE>
<TEXT>


AB zirvesi taslağında müzakerelere başlama tarihinin liderler zirvesine bırakılması ve Güney Kıbrıs şartı piyasayı dalgalandırdı 

EKONOMİ SERVİSİ 

Avrupa Birliği'nin AB Aralık Zirvesi sonuç bildirgesi taslağında, Türkiye ile müzakerelerin başlatılıp başlatılmayacağı ve buna ilişkin tarih konusundaki kararlar bölümü yazılmayarak, 16 - 17 Aralık'ta liderlerin yapacağı görüşmelere bırakıldı. Fransa'nın Türkiye ile müzakere görüşmelerine başlanılmasını 2006 yılının ilk çeyreğine bırakılmasını istediği söylentileri tedirginlik yaratıyor. 
Taslaktaki, Türkiye'nin Güney Kıbrıs'ı fiilen tanıması ve Türkiye'den işgücünün serbest dolaşımına kalıcı koruyucu önlemlere ihtiyaç duyulabileceği gibi koşullara piyasanın tepkisi sert oldu. Taslakta ayrıca AB'nin Türkiye ile müzakerelerini 2014 sonrası bütçesi kararlaştırılana kadar sonuçlandıramayacağı da ifade edildi. Taslakta yer alan bu ifade, Türkiye'nin 25 üyeli birliğe katılımının 2015'ten önce olamayacağı anlamına geliyor. 

Yabancı fırsatı kaçırmadı 
Taslağın Reuters ekranına düşmesinden sonra piyasada hızlı satış dalgası yaşandı. Gösterge bono 24 Mayıs 2006 vadesinde faiz yüzde 24 seviyesine çıktı. İkinci el bono piyasasında faiz çeşitli vadelerde, ağırlıklı olarak yabancı satışıyla 1 puan yükseldi. 
Geçen hafta cuma günü 1.425.000 seviyesine kadar gerileyen dolar kuru da 1.436.000 seviyesine kadar yükseldi. Bu noktadan gelen satışlarla kur tekrar 1.430.000 seviyelerine gevşedi. 
Aslında dün gündeme gelen gelişmeler, beklenen gelişmeler olmakla birlikte piyasada henüz fiyatlanan konu başlıkları değildi. Özellikle bir yabancı kurumun kurun yükseldiği zirve noktasında dolar satıp bonoda pozisyon açtığı görüldü. Yabancıların yükselen faiz seviyelerinden bono alım fırsatını kaçırmadığı gözlemlendi. 

Borsada 494 puan kayıp Avrupa Birliği Dönem Başkanı Hollanda tarafından birliğe dağıtılan ve basına sızan taslakta, Türkiye'nin Güney Kıbrıs'ı fiilen tanıması ve Türkiye'den işgücünün serbest dolaşımına kalıcı koruyucu önlemlere ihtiyaç duyulabileceği gibi koşullar borsada da yoğun satışlara yol açtı. İMKB - 100 Endeksi cuma kapanışına göre 494 puanlık kayıpla 22.799 seviyesine geriledi. Kopenhag kriterleri arasında yer almamasına karşın, Kıbrıs'ın tanınma şartı eurobond piyasasında da rahatsızlık yarattı. Türkiye'nin gösterge 2030 vadeli tahvilinin fiyatı 140.5 dolar seviyesinden 139 dolara geriledi. 


</TEXT>
</DOC>
