<DOC>
<DOCNO> 276285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur04.html </URL>
<DATE> 2004/09/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Büyümekten çekinen" ağabeyiyle yollarını ayıran işadamının başarısı... 
</HEADLINE>
<TEXT>

     
     Aykut Ünlüpınar 
     

Şirket sermayesini büyütmekten çekinen ağabeyiyle 18 yıl önce yollarını ayıran Adanalı genç işadamı, riske girerek başladığı mobilya sektöründe mağazalar zincirine sahip oldu. 
     Ağabeyiyle 1980 yılında başladıkları tekstil işini bırakarak, mobilya sektörüne giren ve 1986 yılında ağabeyinden de ayrılan işadamı Ali Kütük, 100 metrekarelik mağazadan biri 11 bin 500 metrekare olan 5 showroom açtı. 
     Şirket sahibi Ali Kütük 43 , AA muhabirine, küçüklüğünden beri el işlerine ve mobilya dekorasyonuna merak duyduğunu, bu nedenle akşam lisesine giderek gündüzleri çalıştığını söyledi. 
     Ali Kütük, ağabeyi Fahri Kütük'ün isteği üzerine 1980 yılında açtıkları tekstil mağazasında çalışmaya başladığını, 2 yıl sonra da yeni açtıkları mobilya mağazasına ortak olduğunu anlattı. 
     Kütük, 4 yıl süresince ağabeyiyle çalışarak, hem piyasayı tanıdığını hem de sektördeki talep ve sıkıntıları öğrendiğini kaydetti. 
     Ağabeyinin sektörde ''daha da ilerleme'' fikri olmadığını ifade eden Kütük, 1986 yılında piyasadan borç alarak kendisine bir dükkan kiraladığını belirtti. 
     ''O dönemlerde en büyük kazancım piyasaya verdiğim güvendi'' diyen Kütük, şöyle devam etti 
     ''Daha da büyük mağazalara sahip olmayı kafama koymuştum. Zaman zaman da bunu ağabeyim ve babamla paylaşıyordum. Ancak, özellikle ağabeyim bu konuya sıcak bakmıyor, gereksiz risk olarak görüyordu. Ben de kendi mağazamı kurarak sektörde kendimi geliştirmeyi hedefledim. Banka kredisi kullanmadan, piyasadan aldığım 4 milyon lira borç parayı kira ödeyerek, babamdan aldığım 400 bin lirayı da sermaye yaparak risk aldım ve hedefimi gerçekleştirdim. Ağabeyim de daha sonra İstanbul'a giderek tekstil işine döndü. Ben eğer o günlerde bu riski almasaydım, şimdi istediğim yerde olamazdım.'' 
     
     ''GÜN GEÇTİKÇE KENDİMİ GELİŞTİRDİM'' 
     Kütük, ''gün geçtikçe kendisini geliştirdiğini'' belirterek, yeni şirketlere ortak olduğunu ve mağazalar açtığını söyledi. 
     Şu anda kurulu olan 2 şirkete yüzde 50-55 hisse ortağı, bir şirketin de tamamına sahip olduğunu kaydeden Kütük, şirketin sermaye ve hedeflerini daha da büyütmeye çalışacaklarını belirtti. 
     Daha çok çeşit, kaliteli ve rahat ortamda hizmet verme hedefiyle ''genişleme yoluna'' çıktığını ifade eden Kütük, ''Mobilya sektörü anlamında eksikler belirlediğimiz bölgelere yeni mağazalar açarak, şirketimizi genişleteceğiz'' dedi. 
     
     ''İHRACAT YAPMADAN İTHALAT YAPMAM'' 
     Kütük, dış piyasada mobilya sektöründe bazı eksikliklerin olduğunu, bu nedenle iş gücünü pozitif yönde kullanarak yurtdışına mobilya satmak istediklerini kaydetti. 
     Kütük, dış piyasaya ürün satıp ülkeye döviz kazandırmanın kendisini sevindirdiğini belirterek, ''İhracat yapıp ülkeye döviz kazandırmıyorsam, ithalat hiç yapmam'' diye konuştu. 
     Dış piyasada incelemelerde bulunduklarını ve fason olarak Avrupa'ya ürün gönderdiklerini belirten Kütük, şunları söyledi 
     ''Şirket büyütme hedeflerimiz içinde ihracat da var. Gelecek yıl ihracat konusunda ayrı bir şirket açmayı planlıyoruz. Bu şirket sayesinde Türk mobilyasını Avrupa ile ABD'de sevdireceğiz. Böylece ülkeye döviz girdisi de sağlamış olacağız.'' Genç yatırımcıları da hedeflerinde kararlı olmaları konusunda uyaran Kütük, ''Gelişmek ve iyi olanaklara sahip olmak isteyen genç yatırımcılar, öncelikle kendilerine hedef belirleyerek akıllı riskler almalıdır. Sabırlı ve dürüst çalışmalarını yürüterek arzu ettikleri hedefe ulaşacaklardır'' dedi. 
     
</TEXT>
</DOC>
