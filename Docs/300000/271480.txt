<DOC>
<DOCNO> 271480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur34.html </URL>
<DATE> 2004/09/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Türkiye, Telafer'e insani yardım ulaştıracak... 
</HEADLINE>
<TEXT>

     Ankara ile Washington'un, ABD'nin operasyonu sırasında çok sayıda Türkmenin hayatını kaybettiği Telafer kentine insani yardım ulaştırılması için etkin koordinasyona gidilmesinde mutabık kaldığı bildirildi. 
     Dışişleri Bakanlığı yetkililerinden edinilen bilgiye göre, ABD'nin Ankara Büyükelçisi Eric Edelman ile Dışişleri Bakanlığı müsteşarlığına getirilmesi beklenen Büyükelçi Ali Tuygan arasında bugün yapılan görüşmede Telafer'e ilişkin son gelişmeler ele alındı. 
     Tuygan, kentteki Türkmen nüfusun can güvenliğinin korunması yönündeki Ankara'nın beklentisini bir kez daha aktardı. 
     Edinilen bilgiye göre, görüşmede ayrıca, çatışmalar nedeniyle kentten ayrılmak zorunda kalan Türkmen nüfusa Türkiye tarafından sağlanacak insani yardımın ulaştırılması için etkin koordinasyona gidilmesi hususunda mutabık kalındı. 
     
</TEXT>
</DOC>
