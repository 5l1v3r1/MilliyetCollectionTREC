<DOC>
<DOCNO> 262302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yasam/ayas.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Boru hattının mimarı eski çevreci çıktı 
</HEADLINE>
<TEXT>


Okan Tapan, birkaç yıl öncesine kadar 'sıkı bir çevreciydi'. Şimdi ise herkesin 'Saros Körfezi'ni katleder' dediği petrol boru hattı projesinin mimarı 

ÖZEL HABER Önay Yılmaz 

Dünyanın kendini yenileyen en doğal körfezleri ve en önemli bitki alanları arasında sayılan Saros Körfezi'ne yapılması düşünülen petrol boru hattı projesinin mimarlarından R. Okan Tapan'ın, 'eski ve sıkı bir çevreci' olduğu ortaya çıktı. 
Adı sık sık Ajda Pekkan'la anılan Tapan, 1999 - 2002 arasında çevre örgütleri Doğal Hayatı Koruma Derneği DHKD ve Tükiye Doğal Hayatı Koruma Vakfı'nın WWF başkanlıklarını yaptı, birçok çevreci projede yer aldı. Şimdi ise Tapan'ın başını çektiği 'Transtrakya' projesi, Kafkas petrolünü Kıyıköy'den Saros'a boru hattıyla indirmeyi amaçlıyor. Enerji Bakanlığı'nda incelenen ve Başbakan Recep Tayyip Erdoğan'a sunulan proje, geçtiğimiz pazar günü çevreci örgütlerce Saros'ta düzenlenen eylemlerle protesto edilmişti. 

"Karadeniz'i de vurur" 
WWF yöneticilerinden Deniz Şilliler, Tapan'ın çevreci örgütlerdeki her iki görevinden de kendi isteğiyle 1 Eylül 2002'de gerekçe göstermeden ayrıldığını belirtirken, önümüzdeki ay WWF Genel Müdürlüğü görevine gelecek Filiz Demirayak da, Transtrakya petrol boru hattı projesine duyarsız kalmalarının mümkün olmadığını kaydetti. Demirayak, projeye şöyle tepki gösterdi 
"Boru hattı, Karadeniz'de İğneada'dan Longoz Ormanları'na kadar uzanan sistemin içinde. Bu bölge, Dünya Bankası'nın finanse ettiği bir projeyle Orman Bakanlığı'nca korumaya alındı. Trakya'nın Karadeniz'den Ege'ye inen kısmı doğal hayat açısından çok önemli. Burada sulak alanlar ve kuşların geçiş yolları yer alıyor. O bölgede rasgele yatırım projesi olamaz. Bugüne kadar siyaseten karar almadık, biyolojik çeşitliliği çok yakından ilgilendiren bu konuda da sessiz kalmamız mümkün değil. Petrol boru hattı ve tanker trafiği Saros Körfezi ve Karadeniz'deki kıyı yapılarında büyük tahribat yaratabilir." 

Çevreciler Zarar vereceği kesin 

Petrol boru hattı ile ilgili çevre örgütü temsilcilerinin görüşleri şöyle Gereenpeace Akdeniz Enerji Kampanyası Sorumlusu Özgür Gürbüz "Tapan'ın durumu ilginç. Kendisinin DHKD başkanlığı yaptığı süre içinde derneğin çalışmalarına bakmak lazım. Tapan gelince ne değişti, bazı projelerden çekilmek zorunda kaldılar mı 'Boğazları kurtaralım' derken, Ege ve Akdeniz elden gidecek. Bak -Ceyhan projesi Akdeniz kıyılarını, Saros Projesi Ege'yi tehdit edecek." Türk Deniz Araştırmaları Vakfı Başkanı Prof. Dr. Bayram Öztürk "Petrol taşıma projesinin ekosisteme zarar vereceği kesin. Ancak zararın büyüklüğü, taşınacak miktarın büyüklüğüne göre tespit edilebilir. Milli park bundan zarar görür. Yunanlılar sesini çıkarmıyor çünkü petrolü Ege'den Yunan tankerleri taşıyacak. Bu projenin yerine Samsun'dan Bak - Ceyhan Boru hattına bağlanmasını teklif ediyorum." 

'Tepkiye anlam veremiyorum' 

Projeyi Rus Transneft Petrol Şirketi ile birlikte veren Anadolu İnşaat Makine Sanayii ve Dış Ticaret A.Ş. Yönetim Kurulu Başkanı R. Okan Tapan ise, Başbakan'ın da projeye olumlu baktığını belirterek, şunları söylemişti "Yunanistan da, Bulgaristan'la arasında kuş uçuşu 50 km mesafelik bir boru hattı yapmak için çalışıyor. Oradaki hiçbir çevre örgütü sesini çıkarmıyor. Türkiye'de olan bitene anlam vermek güç." 


</TEXT>
</DOC>
