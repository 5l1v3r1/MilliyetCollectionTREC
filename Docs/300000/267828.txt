<DOC>
<DOCNO> 267828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko24.html </URL>
<DATE> 2004/08/31/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Babacan ''Cari açık tehdit değil'' 
</HEADLINE>
<TEXT>

     Devlet Bakanı Ali Babacan, cari açığın gündeme oturtulduğu kadar önemli bir konu olmadığını ve ekonomi için tehdit yaratmadığını söyledi. 
     Babacan, ekonomideki gelişmeleri AB ülkelerindeki yatırımcılara, bürokratlara ve politikacılara anlatmak üzere ilk durağı Hollanda'ya gitti. 
     Hareketinden önce Ankara Esenboğa Havaalanı'nda bir basın toplantısı düzenleyen Babacan, cari açıkla ilgili sorulara yanıt verdi. 
     "Cari açık gündeme oturtulduğu kadar önemli değil ve lüzumsuz yere gündem oluşturuyor." diyen Babacan, geçmişteki veriler ve ekonomik ortamla şimdiki ortamın karşılaştırılmaması gerektiğini belirtti. 
     Cari açığın milli gelirin yüzde 3'ünü biraz aşacağını ancak bunun ekonomi için bir tehdit olmadığını vurgulayan Babacan, hedefi açan cari açığın ekonomideki gelişmelerden kaynaklandığını ifade etti. 

     
</TEXT>
</DOC>
