<DOC>
<DOCNO> 265541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/dunya/adun.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yallah tazyik' planı 
</HEADLINE>
<TEXT>


Irak milli futbol takımının olimpiyatlarda yarı finale çıkması üzerine Bush'un, bunu seçim malzemesi olarak kullanmak için yuhalanmak pahasına Atina'ya giderek maçı izlemeyi planladığı öne sürüldü 

SEMA EMİROĞLU New York 


Irak Savaşı'na dünyada duyulan tepkiyi körüklememek için Atina'da düzenlenen olimpiyat oyunlarına katılan sporcu ve taraftarlara bayrak açmayın, tezahürat yapmayın talimatı veren Cumhuriyetçi George W. Bush yönetimi, şimdi olimpiyatları 2 Kasım'daki seçimler için bir propaganda malzemesi olarak kullanmaya başladı. Büyük başarı gösteren Irak milli futbol takımının önceki gün Avustralya'yı 1 - 0 yenerek yarı finale çıkması üzerine durumu değerlendiren Bush'un Irak'ın yarı final maçını izlemek üzere Atina'ya gitmeyi planladığı öne sürüldü. 
Bush kampanyasının yöneticileri son olarak TV için hazırlanan seçim reklamında Irak ve Afganistan'ın olimpiyat kafilelerinin açılış törenlerindeki görüntülerini kullanmıştı. 
Ancak Bush yönetiminin dış politikasına duyulan tepkinin doruğa tırmandığı bir dönemde planlanan bu ziyaretin siyasi bir kumar olduğu yorumları da yapılıyor. Bush'un tribündeki yerini almasıyla yuhalanmasının kesin olduğu belirtiliyor. Ancak, Başkan'ın "çok fazla rahatsızlığa yol açmaması halinde" olimpiyat finallerine katılmak için Atina'ya gitmeyi planladığı bildirildi. Cumhuriyetçi çevrelere yakınlığıyla tanınan ve internetten yayın yapan haber sitesi Drudge Report, açıklamadığı kaynaklara dayanarak, Bush'un 28 Ağustos'ta gizlice Atina'ya gitmeyi ve Irak milli futbol takımının maçını izlemeyi planladığını bildirdi. Beyaz Saray'ın güvenlik konusunu masaya yatırdığı belirtilirken, Bush'a yakın üst düzey bir kaynak, "Atina seyahatine ilişkin planın henüz başlangıç ve araştırma aşamasında olduğunu" kaydetti. 
Öte yandan Bush'un seçim kampanyasının olimpiyatları siyasi seçim malzemesi yapmasından kaygı duyan Amerikan Olimpiyat Komitesi, Bush'u, Afganistan ve Irak'taki sporcuları özgürlüklerine kavuşturup olimpiyatlara katılmasını sağladığı için öven TV reklamını inceleyeceğini açıkladı. Reklamın, Amerikan Olimpiyat Komitesi'nin "siyasi amaçlı davranamayacağını" ilan eden bir Kongre yasasını ihlal ettiği, ayrıca "olimpiyat" sözcüğünü kullanma hakkının sadece Uluslararası Olimpiyat Komitesi'ne ve Amerikan Olimpiyat Komitesi'ne ait olduğu bildirildi. Her iki kuruluşun tüzükleri de, olimpiyatların seçim ve diğer siyasi amaçlarla kullanılmasını yasaklıyor. 

Iraklı futbolcular Nerede özgürlük 

Olimpiyatlarda çeyrek finalde Avustralya'yı yenerek büyük başarı kazanan Irak milli futbol takımının bazı oyuncuları, Bush'un seçim kampanyasında kendilerine atıf yapmasına kızdıklarını kaydettiler. 
Sports Illustrated dergisine konuşan orta saha oyuncusu Salih Sadir, "Irak takımı, Bush'un başkanlık kampanyasında kullanılmayı istemiyor" derken, takımın baş antrenörü Adnan Hamad, "Bush bizi özgürlüğümüze kavuşturduğunu söylüyor. Stadyuma giderken yolda ateş açılıyorsa, o zaman özgürlük nedir " diye sordu. 
Irak'ı yarı finale taşıyan sonuçlar şöyle 
GRUP MAÇLARI 
Irak 4 - Portekiz 2 
Kosta Rika 0 - Irak 2 
Fas 2 - Irak 1 
ÇEYREK FİNAL 
Irak 1 - Avustralya 0 


</TEXT>
</DOC>
