<DOC>
<DOCNO> 252342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/siyaset/axsiy01.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Komisyonu İstanbul'da 
</HEADLINE>
<TEXT>


Türkiye'nin AB üyeliğini savunan Avrupa'nın önde gelen siyasetçilerinden oluşan komisyon, rapor hazırlayacak 

İSTANBUL Milliyet 


Avrupa'nın önde gelen siyasetçilerinden oluşan ve Türkiye'nin AB'ye katılımını tüm yönleriyle araştırmak için kurulan Bağımsız Türkiye Komisyonu'nun bazı üyeleri İstanbul'a geldi. Aralarında eski Finlandiya Cumhurbaşkanı Martti Ahtisaari ve eski Fransa Başbakanı Michel Rocard gibi isimlerin bulunduğu komisyon, 4 Temmuz'a kadar Başbakan Recep Tayyip Erdoğan, Dışişleri Bakanı Abdullah Gül, önde gelen sivil toplum örgütü temsilcileri, akademisyenler ve iş dünyası temsilcileriyle bir dizi görüşme yapacak. Komisyon üyeleri Türkiye'deki temasları ve gerçekleştirecekleri çalışmalar hakkında 4 Temmuz'da bir basın toplantısı da düzenleyecek. 
Bu yıl Brüksel'de iki toplantı yapan komisyonun hazırlayacağı rapor 6 Eylül'de kamuoyuna sunulacak. 
Türkiye'nin AB üyeliğinden yana tavır alan komisyonun başkanlığını üstlenen Ahtisaari, "Komisyonumuzun Türkiye'nin AB'ye katılımı konusunda yapılan tartışmalara daha rasyonel ve dengeli bir bakış açısı sunarak katkıda bulunacağını ümit ediyoruz. Türkiye'nin AB'ye katılımı konusundaki farklı görüşler arasında komisyonumuzun sağlam bir köprü oluşturabileceğine inanıyoruz" dedi. 
Komisyonun Raportörü ve eski Avusturya Dışişleri Bakanlığı Müsteşarı Albert Rohan ise "Türkiye, AB yolunda önemli bir mesafe kat etmiştir. Kararlı ve devam arz eden reform girişimleri müzakerelere başlanması yönünde sene sonunda olumlu bir karar çıkmasını sağlayacaktır" diye konuştu. 


</TEXT>
</DOC>
