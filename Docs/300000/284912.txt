<DOC>
<DOCNO> 284912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sontur11.html </URL>
<DATE> 2004/10/31/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Ya yıkılsaydı Konya'da '2'nci Zümrüt şoku' 
</HEADLINE>
<TEXT>

     KONYA DHA 

KONYA'nın merkez Selçuklu İlçesi Nişantası Mahallesi'ndeki 5 katlı Altınbaşak Apartmanı, 2 ana kolonunun çatlaması üzerine yıkılma tehlikesine karşı boşaltıldı. Kurban Bayramı'nda yıkılarak 92 kişiye mezar olan Zümrüt Apartmanı'nın ardından ikinci bir apartmanın da yıkılma tehlikesi geçirmesi paniğe neden oldu. 
     Boşaltılan apartmanın çatlayan kolonlarında güçlendirme çalışması yapılırken valilik, binaya yaklaşık 20 metre mesafedeki demiryolu hattından geçişlerin kontrollü ve yavaş olarak yapılması yönünde karar aldı. Mimarlar Odası ise binanın yıkılma tehlikesi bulunmadığını açıkladı. 1996 yılında yapımı tamamlanan apartmanın inşaatı sırasında müteahhidinin değiştiği öğrenildi. 
     Konya'da 2 Şubat 2004'te yıkılan 11 katlı Zümrüt Apartmanı'nın yaklaşık 500 metre ilerisindeki Altınbaşak Apartmanı'nda önceki gün saat 17.00'de meydana gelen sarsıntıda, burada oturanlar önce paniğe yapmadı. Sarsıntının yaklaşık 20 metre yakınında bulunan demiryolundan geçen trenden kaynaklandığını zannettiler. Ancak saat 19.00 sıralarında ikinci bir sarsıntı oldu. Bu kez telaşlanan apartman sakinleri binadan dışarı çıktılar. Herhangi bir sorun tesbit edemeyen vatandaşlar, tekrar dairelerine çıktılar. 
     
     100 KİŞİ YAŞIYOR 
     20 dairenin bulunduğu ve yaklaşık 100 kişinin bulunduğu apartmanın bodrum katındaki oyuncak deposunun sahibi Burhanettin Aydıngöz ile Göksel Oğuz, saat 21.00 sıralarında işyerlerine gelince 2 ana kolonun çatladığını gördü. İşyeri sahipleri olayı önce apartman yönetimine, ardından da emniyete bildirdi. Olay yerine gelen polis kolonların çatladığını görünce, apartmanın boşaltılmasına karar verdi. 
     Kolonlardaki çatlamayı gören işyeri sahipleri "Ana kolonlarda belirgin olarak kırılma ve çatlamalar gördük. Şu anda kolonları sadece demirler tutuyor. Kolonlar da zaten inceydi. Her tren geçişinde apartman sallanıyordu. Eğer olayı erken farketmesek büyük bir facia olabilirdi'' dedi. Bina sakinlerinden 61 yaşındaki Halil Çorlu, "İftardan sonra bir anda gürültüyle irkildik. Hemen ardından binada sarsıntı olduğunu hissettik. Bir süre sonra büyük bir patlama ile yeni sarsıntı daha hissedince telaşlandık. Kendimizi dışarı attık'' dedi. 
     Binanın boşaltılmasının ardından itfaiye ve sivil savunma ekipleri inceleme yaparken, Vali Ahmet Kayhan, Büyükşehir Belediye Başkanı Tahir Akyürek, Selçuklu Belediye Başkanı Adem Esen, Emniyet Müdürü Salih Tuzcu ve AKP Konya Milletvekili Hasan Angı da olay yerine gelerek bilgi aldı. Vali Ahmet Kayhan başkanlığında kriz masası oluşturuldu. 
     Vali Kayhan, apartmanın yaklaşık 20 metre yakınındaki demiryolundan geçen tren sayısının azaltılıp, hızlarının düşürülmesi yönünde çalışma başlatıldığını açıkladı. Apartman sakinleri ve çevrede oturan vatandaşların paniğe kapılmaması gerektiğini vurgulayan Kayhan, şöyle dedi 
     "Şu anda her şey kontrolümüz altında. Ancak, tedbir olarak bu bölgedeki demiryolundan geçen tren sayısını azaltıp, hızlarının düşrülmesi için gerekli çalışmaları başlattık. Bu yönde TCDD yetkilileriyle işbirliği içinde çalışmalarımızı sürdürüyoruz. Bölgedeki diğer apartmanların da incelenmesi konusunda bize herhangi bir talep gelmedi. Ancak bu konunun üzerinde de hassasiyetle duracağız.'' Vali Kayhan, yıkılma tehlikesi geçiren apartmanda oturan vatandaşların istekleri halinde, inceleme sonuçlanıncaya kadar TCDD, DSİ ve Karayolları lojmanları ile devlete ait misafirhanelere yerleştirebileceklerini açıkladı. 
     
     YIKILMA TEHLİKESİ YOK 
     Apartmanda önceki akşam inceleme yapan Mimarlar Odası Konya Şube Başkanı Abdullah Naltekin, ana kolonlarda büyük çatlaklar meydana geldiğini ancak binada yıkılma tehlikesi olmadığını söyledi. Naltekin, "Binanın oturulabilir olmasi için mutlaka ek çelik kolonlarla güçlendirilmesi gerekiyor'' dedi. 
     Konya Büyükşehir Belediye Başkanı Tahir Akyürek ise, olayın meydana geldiği andan itibaren çalışmalarını sürdürdüklerini belirterek, "İncelemeler henüz neticelenmiş değil. Ancak, vatandaşlarımız kesinlikle panik yapmamalı. Her şey kontrol altında'' diye konuştu. 
     Yıkılma tehlikesi nedeniyle boşaltılan binanın destekleme ve askı çalışmaları önceki geceden bu yana Büyükşehir ve Selçuklu belediyeleri ekiplerince aralıksız sürdürüldü. Kolonların sağlamlaştırma ve askı çalışmaları sırasında, oruç tutan görevlilere belediye ekiplerince kumanya dağıtıldı. 
     Altınbaşak Apartmanı sakinleri çalışmaların devam etmesi üzerine akraba ve yakınlarında geceyi geçirirken, Konya Valiliği Kriz Masası gerekli teknik çalışmasının bitmesi ile birlikte apartman sakinlerinin tekrar evlerine alınacakları duyurusunda bulundu. 
     Korkuya neden olan Altınbaşak Apartamanı'nın inşaatına 1985 yılında başlandı. Mimar ve Fenni Mesul Serdar Arıcan 1994 yılına kadar apartmanın yapım işlerini sürdürdü. Ancak, bu yıl sağlık ve maddi sorunlar nedeniyle inşaatı Mimar-Müteahhit Mehmet Ali Koyuncu'ya devretti. Koyuncu ise yaklaşık 2 yıllık çalışma ardından inşaatı tamamladı. Altınbaşak Apartmanı için Selçuklu Belediyesi 1996 yılında oturma izni verdi. 
     Zümrüt'te belirlenen hatalar 
     KONYA'nın Merkez Selçuklu İlçesi'ndeki Altınbaşak Apartmanı'na yaklaşık 500 metre mesafede bulunan Zümrüt Apartmanı da 2 Şubat tarihinde çökerek 92 kişiye mezar olmuştu. 
     Apartmanın çöküş nedeni ile ilgili hazırlanan 135 sayfalık bilirkişi raporunda binanın müteahhit ve işçilik hataları nedeniyle çöktüğü ortaya çıkmıştı. Selçuk Üniversitesi'nden Prof. Dr. M.Yaşar Kaltakçı, Yrd. Doç. Dr. Osman Nuri Dülgerler, Yrd. Doç. Dr. Faruk Köse, Yrd. Doç. Dr. İsmail Baha Martı ve Yrd. Doç. Dr. Adnan Özdemir'in oluşturduğu Bilirkişi Heyeti'nce hazırlanan rapora göre binanın çöküş nedenleri şöyle sıralandı 
     -Statik betonarme projesindeki hatalar. 
     -Projenin yerine tam uygulanmaması. 
     -Betonun çok kalitesiz oluşu. 
     -Uygulamada projedeki demir miktarının eksiltilmesi ve yerlerinin değiştirilmes.i -İmalat ve işçilik hataları. 
     -Zemin özellikleri ve farklı oturmaların proje aşamasında dikkate alınmaması. 
     -Bodrumdan itibaren 4 katta kolon ve perdelerin tamamının çok yetersiz olması. 
     Olay sonrası Mühendis-Müteahhit Ali Vedat Kaya ile taşeron ortağı İsmail Canlıer ve binanın statik ve betonerme projesi sorumlusu İnşaat Mühendisi Halil İbrahim Elliiki de yakalanıp, tutuklanmıştı. 
     Yargılama sürecinde Elliiki'nin bilgisi olmadan proje üzerinde değişiklik yapıldığı tespit edilince, tutuksuz yargılanmasına karar verildi. Müteahhit ve taşeron hakkında Dikkatsizlik ve tedbirsizlik sonucu birden çok kişinin ölümüne neden olmak' suçundan 1-5 yıla kadar hapis cezası isteniyor. 
     
</TEXT>
</DOC>
