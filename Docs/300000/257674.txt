<DOC>
<DOCNO> 257674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonspo30.html </URL>
<DATE> 2004/07/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
İbrahim Toraman Gelecek hafta antrenmanlara başlayabilirim... 
</HEADLINE>
<TEXT>

     Beşiktaş'ın, Gaziantepspor'dan transfer ettiği futbolcu İbrahim Toraman, sakatlığının düzelmeye başladığını ve gelecek hafta takımla çalışmalara çıkabileceğini bildirdi. 
     Siyah-beyazlıların Avusturya kampı sırasında sakatlanan ve Brondby maçı dışında hazırlık karşılaşmalarında forma giyemeyen İbrahim, kulübün resmi internet sitesinde yaptığı açıklamada, 3-4 gün içinde takımla çalışabilecek duruma geleceği müjdesini verdi. 
     Yurtdışı çalışmalarının kendisi için biraz sıkıntılı geçtiğini ve bileğindeki sakatlık nedeniyle antrenmanların bir bölümüne katılamadığını ifade eden İbrahim Toraman, ''Ayağımın tam anlamıyla iyileşmesini bekliyorum. 3-4 gün içinde takımla birlikte çalışmalara başlayabileceğim'' dedi. 
     Takım olarak çok iyi bir hazırlık dönemi geçirdiklerini ve ortamın da çok iyi olduğunu belirten İbrahim, şunları kaydetti 
     ''18 gün boyunca hep aynı mekan içindeydik ve birbirimizle daha iyi kaynaşma imkanı bulduk. Herkes birbirini iyi tanıdı, arkadaşlıklarımız gelişti. Brondby dışındaki maçlarda takım arkadaşlarımı yalnız bıraktığım için çok üzgünüm. İlerleyen günlerde inşallah sakatlığım düzelecek ve ben de takımdaki yerimi alarak, lige en iyi şekilde hazırlanacağım.'' Teknik direktör Vicente Del Bosque'nin kendilerine çok yakın ve sıcak davrandığını anlatan İbrahim, ''O kadar büyük kariyerine rağmen, en ufak bir kaprisi bile yok. Bizim her özelliğimizi çok iyi inceliyor ve gözlemliyor, sonra da eksi ve artılarımızı bize çok tatlı bir dille anlatıyor. Ayrıca babacan tavırlı yaklaşımlarıyla bize çok güven veriyor'' diyerek İspanyol teknik adamı överken, birlikte lig ve Avrupa'da büyük başarılar kazanacaklarına inandığını dile getirdi. 
     
</TEXT>
</DOC>
