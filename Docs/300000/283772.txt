<DOC>
<DOCNO> 283772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko39.html </URL>
<DATE> 2004/10/27/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
İhracattaki yeni hedef Güney Afrika... 
</HEADLINE>
<TEXT>

     Türkan Al AA 

Devlet Bakanı Kürşad Tüzmen, Güney Afrikalılara ''gelin, serbest ticaret ve ekonomik işbirliği anlaşmalarını imzalayalım ve 3. ülkelere birlikte girelim'' çağrısında bulundu. 
     Dış Ticaret Müsteşarlığı'nın DTM koordinasyonluğunda Ege İhracatçı Birlikleri'nin organize ettiği Güney Afrika Cumhuriyeti'ne yönelik dış ticaret gezisi başladı. 
     Devlet Bakanı Tüzmen'in başkanlığında Johannesburg'a gelen dış ticaret heyetinin ilk günkü temaslarında, iki ülkenin ekonomi ve ticari ilişkilerine yönelik bir seminer düzenlendi. 
     Tüzmen, seminerin açılışında yaptığı konuşmada, Türkiye'nin yaşadığı iki krizin ardından ekonomide çok hızlı bir gelişme gösterdiğini, yüzde 12'lik bir büyüme hızına ulaştığını, enflasyonla mücadelede de çok başarılı sonuçlar aldığını söyledi. 
     Türkiye-AB ilişkileri hakkında da bilgi veren Tüzmen, 17 Aralık'ta AB'den müzakere tarihi beklediklerini vurgulayarak, ''Biz yakışıklıyız, güçlüyüz ve karizmatiğiz. AB ile önce nişanlanacağız, düğün daha sonra. Umarım sonuç iyi olacak'' dedi. 
     
     TÜRKİYE-GÜNEY AFRİKA İLİŞKİLERİ 
     Devlet Bakanı Tüzmen, daha sonra Türkiye ile Güney Afrika arasındaki ticari ilişkiler hakkında açıklamalarda bulundu. İki ülke arasındaki ticaret hacminin geçen yıl 450 milyon dolar seviyesinde olduğunu kaydeden Tüzmen, bu yıl 1 milyar dolar ticaret hacmine ulaşmayı beklediklerini ifade etti. 
     ''1 milyar dolar ses getirici bir rakam, ancak yeterli değil'' diyen Tüzmen, Türkiye ile Güney Afrika'nın ticaret hacmini 1 milyar doların çok üzerine çıkarmak zorunda olduklarını söyledi. 
     Bunun için, öncelikle serbest ticaret anlaşmasının imzalanması gerektiğinin altını çizen Tüzmen, 2005 yılı sonuna kadar ekonomik işbirliği ve çifte vergilemeyi önleme anlaşmalarına da imza konulmasını istediklerini belirtti. 
     Tüzmen, söz konusu anlaşmaların hem doğrudan yatırımları artıracağına hem de Türkiye ile Güney Afrika'nın 3. ülke pazarlarına birlikte açılmasını sağlayacağına işaret ederken, bu anlaşmaların bir an önce hayata geçirilerek, iki ülkenin Afrika, Karadeniz ve Akdeniz ülkeleri pazarlarına birlikte gireceğini söyledi. 
     Tüzmen, Türk müteahhitlerinin yurt dışında aldıkları büyük projelere de dikkati çekerek, müteahhitlerin Güney Afrika'da bu tür projeleri üstlenebileceğini sözlerine ekledi. 
     Güney Afrika Endüsri ve Ticaret Bakanlığı yetkilileri de, Türkiye ile ticari ilişkilerin geliştirilmesini kendilerinin de istediğini ifade ettiler. 
     Konuşmaların ardından tekstil, otomotiv, kağıt sanayi, ev aletleri ve gıda sektörlerinde faaliyet gösteren Türk şirketleri, Güney Afrikalı meslektaşlarıyla görüşmelere başladı. 
     Bu arada Tüzmen, Denel Savunma Tesisi'ni de ziyaret etti. 
     
</TEXT>
</DOC>
