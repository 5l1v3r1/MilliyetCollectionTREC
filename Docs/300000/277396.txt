<DOC>
<DOCNO> 277396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun22.html </URL>
<DATE> 2004/10/05/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
AB'nin Türkiye raporu Yunan basınında... Neler yazdılar 
</HEADLINE>
<TEXT>

     Yunan basını, AB Komisyonu'nun yarın açıklayacağı Türkiye raporunun, bazı ülkelerin itirazlarına rağmen olumlu olmasının beklendiğini yazdı. 
     AB Komisyonu'nun 8-10 üyesinin rapordaki bazı bölümlere muhalefet şerhi koymalarının beklendiğini savunan gazeteler, buna rağmen raporun Türkiye açısından ''istediğini almasına olanak verecek bir şekilde'' biçimleneceğini belirtti. 
     Gazeteler, rapordaki en önemli ifadenin, ''Türkiye, Kopenhag kriterlerine üyelik müzakerelerine başlamaya yeterli olacak biçimde uyuyor'' şeklinde olacağını savundular. 
     AB Komisyonu'nun genişlemeden sorumlu üyesi Günter Verheugen'in rapora, Türkiye'nin reform çabalarını durdurması ya da saptırması halinde müzakerelerin hemen durdurulmasını öngören bir madde koyacağını öne süren Yunan basını, ''Ankara'nın ise bu yaklaşımdan ve bazı ülkelerin Türkiye'nin üyeliğini referanduma götürme niyetlerini açıklamalarından derin bir hoşnutsuzluk duyduğunu'' yazdı. 
     Türkiye'nin raporun açıklanmasından önce Kıbrıs Rum kesimini gümrük birliği anlaşmasına dahil etmesinin ''taktik bir manevra'' olduğunu da savunan gazeteler, bu gelişmenin Rum kesiminin tanınması yolunda atılmış önemli, ama eksik bir adım olduğu değerlendirmesini yaptı. 
     Bu arada, Yunanistan Dışişleri Bakanı Petros Molivyatis'in çabaları sonunda, raporda Atina'nın taleplerinin yer almasının sağlandığını belirten gazeteler, bunların, Kıbrıs, İstanbul Fener Rum Patrikhanesi, Büyükada'daki Rum Yetimhanesi, Gökçeada Rum azınlığının sorunlarına ilişkin konular olduğunu kaydetti. Bu konuların şimdiye kadar yalnızca Atina için ''baş ağrısı'' olduğunu yazan Yunan basını, bundan böyle bu konuların Türkiye-AB ilişkisi çerçevesinde değerlendirileceğini belirtti. 
     Gazeteler, Türkiye'nin AB müktesebatını uygulama sürecinde ilerlemesi halinde Atina'nın beklentilerinin de artacağını vurguladı. 
     
</TEXT>
</DOC>
