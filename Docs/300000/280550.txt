<DOC>
<DOCNO> 280550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/spo01.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay'ın motivasyonu 
</HEADLINE>
<TEXT>


ORHAN YILDIRIM 


BEŞİKTAŞ Teknik Direktörü Rıza Çalımbay, Ankaraspor'u kendi silahıyla vurdu Devre arasına yenik giren futbolcularına bayraklarla donanmış tribünleri gösteren Rıza hoca, "Bizi yenip, burada şölen yapacaklarmış. Bunun için tekme tokat oynuyorlar. Siz de çıkın, sakatlanıncaya kadar mücadele edin. Kazanacaksınız, kaliteniz ortada" dedi, bu motivasyonla sahaya çıkan Kartal işi bitirdi. 
ÇALIMBAY, aslında maçın hemen başında işin biteceğini, ancak İbrahim Akın'ın golü kaçırmasının işi uzattığını belirtti, "Bu maçta sadece üç puanı değil, tek eksiğimiz olan güveni de kazandık" dedi. Çalımbay şöyle devam etti "Bırakın 2 farklı geri düşmeyi, 4-0 bile olsa bu maçı kazanacaktık. Benim için maç ve skordan da önemli olan buydu. İşte Beşiktaş ruhu bu." 

Daum için konuşmadı 

BEŞİKTAŞ Kongre Üyesi Metin Doğantimur'un oyuncak mağazasının açılışını Teknik Direktör Rıza Çalımbay ile başkan adayı Fikret Orman yaptı. Törene, eski yönetici Ömer Çimen ile Kaptan Tayfur Havutçu da katıldı. Daum'un, "Beşiktaş ile Gençlerbirliği hafta içinde dostluk maçı yapmıştı" sözü hatırlatılan Çalımbay, bu konuda yorum yapmayacağını söyledi. 

Problem çözülecek 

SİYAH- Beyazlı yönetim, Juanfran sorununu kökten çözmek için kolları sıvadı. Gençlerbirliği maçının ardından sakatlığını bahane edip idmana çıkmayan İspanyol oyuncunun menajeriyle bu hafta bir toplantı yapacak olan Beşiktaşlı idareciler, problemi masaya yatıracak. Juanfran, ya alacaklarına karşılık bonservisinin verilmesini, ya da gelecek yıl kiralık gönderilmesini isteyecek. 

Tayfur'dan ağır sözler 

KAPTAN ve Menajer Tayfur Havutçu, Ankaraspor Onursal Başkanı Melih Gökçek'i eleştirdi. Tribünlerdeki hazırlıklara ve bayraklara dikkat çeken Havutçu, "Maç sonunda şölen düzenlenecekmiş. Hatta bizim taraftarımız maça gelemesin diye, Beşiktaşlılar'a ayrılan tribünlerin biletlerini de Gökçek satın aldırmış. Futbolu nerelere çekmek istiyorlar Umarım bu onlara iyi bir ders olmuştur" dedi. 


</TEXT>
</DOC>
