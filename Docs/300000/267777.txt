<DOC>
<DOCNO> 267777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun19.html </URL>
<DATE> 2004/08/31/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fransız gazeteciler için Sadr'dan da 'serbest bırakın' çağrısı 
</HEADLINE>
<TEXT>

     Irak'taki radikal Şii lider Mukteda Sadr'ın yardımcıları, kaçırılan Fransız gazetecilerin serbest bırakılmasını istedi. 
     Sadr'ın Bağdat'taki temsilcisi Ali El Yasiri, bu tür eylemlerin İslam'ı ve Müslümanları zor duruma düşürdüğünü belirterek, ''Çatışma alanındaki savaşa evet, ancak bir sivili ya da gazeteciyi öldürmek dine aykırıdır'' dedi. 
     Fransa'da devlet okullarında dini simgelerin yasaklanmasını da kınayan El Yasiri, bu yasağa karşı Fransızlara yönelik boykot ve Arap ülkelerinin diplomatik ilişkileri askıya alması gibi başka yöntemler olduğunu söyledi. 
     Mukteda Sadr'in diğer yardımcısı Yusuf El Nasiri de, kaçıranlardan Fransız gazetecileri hemen serbest bırakmalarını istedi. 
     El Cezire televizyonunda Cumartesi gecesi yayınlanan bir video kasette, Irak İslam Ordusu adlı bir grup, Fransız gazeteciler George Malbrunot ve Christian Chesnot'yu kaçırdığını, rehineler karşılığında Fransa'dan 48 saat içinde okullardaki başörtüsü yasağını kaldırmasını istediklerini duyurmuştu. Grup, daha sonra Fransa'ya tanıdığı süreyi 24 saat uzatmıştı. 
     Gazetecileri kaçıranlar, Fransa'da devlet okullarında türban, kippa ve büyük haç kolyelerle derslere girilmesine getirilen yasağın kaldırılmasını istemişti. Fransa hükümeti, rehine krizine rağmen, yasanın öngörüldüğü gibi Perşembe gününden itibaren uygulanacağını bildirmişti. 
     
</TEXT>
</DOC>
