<DOC>
<DOCNO> 277480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy10.html </URL>
<DATE> 2004/10/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
AKP'de ''Arınç'' çatlağı büyüyor... 
</HEADLINE>
<TEXT>

     AK Parti İstanbul Milletvekili Göksal Küçükali, TBMM Başkanlığı için AK Parti Manisa Milletvekili Bülent Arınç dışında yeni bir adayın çıkarılması için milletvekillerine çağrıda bulundu. 
     AK Parti'li milletvekillerine mektup gönderen Küçükali, TBMM Başkanlığı seçimi konusunda görüşlerini dile getirdi. İki yıl önce TBMM Başkanı'nın ilk turda seçildiğini hatırlatan Küçükali, ''O zaman hepimizin gönlünde dirayetli ve dik duruşuyla yer yapmış olan Sayın Bülent Arınç, hepimizin oyunu alarak seçildi. Aradan geçen iki yıllık sürede, Sayın Arınç'ın icraatlarını gördük ve bazı eksikliklerinin ortaya çıktığını hep beraber müşahade ettik'' görüşünü ifade etti. 
     Arınç'a kolay ulaşamadıklarını, acil durumlarda bıraktıkları mesajlara cevap alamadıklarını ifade eden Küçükali, mektubunda şu görüşlere yer verdi 
     ''Verdiği haleti ruhiye, bizde uyandırdığı intiba, makamının sihrine ve büyüsüne kapılıp, sanki geldiği yerleri unutan ve belki daha da önemlisi makamını korumak üzere belirli tavizleri vermeye hazır bir kişilik oldu. Mesajlarımıza, yazılarımıza cevap alamadık, ama daha da önemlisi bizim temsil edilmesini istediğimiz fikirlerin ve tavırların temsil edilmediğini gördük. 
     Konuştuğum bazı arkadaşların aynı memnuniyetsizlikleri paylaştıklarını ancak sayın başbakanımızın, Arınç'ı aday göstermesi dolayısıyla başka bir adayın ortaya çıkmayacağını veya çıkamayacağını, ama kendilerinin de memnuniyetsizliklerini ifade etmek için boş oy vereceklerini söylediler.'' Başbakan Recep Tayyip Erdoğan'ın ''vefa duygusu'' sergilediğini, ancak kendisinin de milletvekilleri ile daha fazla kaynaşan ve AK Parti kimliğini temayüz ettirebilecek bir TBMM başkanı ile daha rahat çalışabileceğini kaydeden Küçükali, ''Hem partimiz içindeki demokrasiyi hem de TBMM'ye olan saygımızı ortaya koyabilecek bir şekilde boş oy vermek yerine, içimizden yeni bir aday mutlaka çıkartabilmeli ve en demokratik tavırla bu yeni adayı TBMM başkanlığı koltuğuna oturtabilmeliyiz. Çünkü hiçbir zaman unutmayalım ki güç milletvekillerindedir'' dedi. 

     
</TEXT>
</DOC>
