<DOC>
<DOCNO> 280407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo19.html </URL>
<DATE> 2004/10/15/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Del Bosque Alacağımız galibiyetle çıkışa geçeceğiz... 
</HEADLINE>
<TEXT>

     Beşiktaş Teknik Direktörü Vicente Del Bosque, şartlar ne olursa olsun Diyarbakırspor maçının kendileri için son derece önemli olduğunu belirterek, ''Umuyoruz ki alacağımız galibiyetle çıkışa geçeceğiz'' dedi. 
     Del Bosque, kulübün resmi internet sitesine yaptığı açıklamada, Diyarbakırspor'un bugüne kadar ki deplasman maçlarında rakiplerini hep rahatsız eden bir sistemle oynadığını ifade ederek, şunları söyledi 
     ''Deplasmanda tehlikeli, kontratak varyasyonları yapabiliyorlar. Bunlara çok dikkat etmemiz gerekiyor. Özellikle milli takımlara giden futbolcularımızdan John Carew, İbrahim Üzülmez ve Okan Buruk Diyarbakırspor maçı öncesi yorgun döndüler. Bunların dışında cezalı oyuncularımızın da fazlalığı, yarınki maç öncesi bizi zorluyor. Geniş bir kadro kurmuş olmamızın olumlu etkileri bu gibi durumlarda ortaya çıkıyor. Şartlar ne olursa olsun bu maç bizim için son derece önemli ve umuyoruz ki alacağımız galibiyetle bir çıkışın başlangıcını gerçekleştireceğiz. Takımımız idmanlarda son derece istekli çalışıyor, tüm oyuncularımız elinden gelenin en iyisini ortaya koyuyor. Oyuncular bizim onlardan istediklerimizi artık daha iyi anlıyor ve sahada da uyguluyorlar.'' Kendileri için Diyarbakırspor karşısında en önemli gücün yine taraftar olacağını kaydeden İspanyol çalıştırıcı, ''BJK İnönü Stadı'nın tribünlerinin tamamen dolmasını, taraftarımızın bize yine 90 dakika destek vermelerini istiyorum. Bu takımım için çok önemli'' dedi. 
     
     ''MUSTAFA VE EMRE İÇİN FIRSAT'' 
     Del Bosque, sezon başından bu yana kadronun genişliği nedeniyle bazı oyunculara fazla şans veremediğini de ifade ederek, sözlerini şöyle tamamladı 
     ''Özellikle Mustafa Doğan ve Emre Aşık'ın bugüne kadar kendilerini gösterebilmeleri için yeterince fırsatları olmamıştı. Şimdi her ikisine de bu fırsatı veriyoruz ve taraftarımızın da onlara destek olmalarını istiyoruz. Hem Mustafa, hem de Emre iyi çalışıyorlar. İyi insanlar ve çok da iyi profesyoneller. Şu zor günlerimizde ikisinin de desteğe çok ihtiyacı var. Ayrıca ben, takıma taraftarımızın her zaman olduğu gibi, yine destek çıkacaklarına inanıyorum.'' 
     
</TEXT>
</DOC>
