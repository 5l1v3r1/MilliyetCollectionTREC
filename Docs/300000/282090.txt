<DOC>
<DOCNO> 282090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yazar/sazak.html </URL>
<DATE> 2004/10/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Azınlık tartışması 
</HEADLINE>
<TEXT>


SBF öğretim üyesi Prof. Baskın Oran'la dün Başbakanlığın üstlenmekten kaçındığı 'Azınlık Raporu'nu konuştuk. 
Önce bir saptama... 
Başbakanlık İnsan Hakları Başkanlığı'nın Vahit Bıçakçı yönetiminde raporla doğrudan ilişkisi yok. Başbakanlık'ta ayrıca Prof. İbrahim Kaboğlu'nun başkanlığını yaptığı İnsan Hakları Danışma Kurulu oluşturulmuş durumda. Bu kurula bağlı çalışma gruplarından biri de 'Azınlık Hakları ve Kültürel Haklar' alanında görev yapıyor. 
Kıyamet koparan rapor, bu grubun raportörü Prof. Baskın Oran'ın kaleminden çıktı. Baskın Oran dün iki konuya açıklık getirdi 
1- Rapor, hükümeti bağlamaz 
2- Vahit Bıçakçı'nın sözleri gerçeği yansıtmıyor, 7 üyenin karşı çıktığı rapor 24 oyla kabul edilmiştir. 
Rapor, Türkiye Cumhuriyeti'nin kuruluş paradigmasını tartışmaya açan ve 'Türkiyelilik' üst kimliği altında çok kültürlü yeni bir toplum modeli öneren 'sonuç' bölümüyle hayli tepki gördü. 
Baskın Oran, Anayasa değişikliği de içeren bu önermenin Türkiye'nin 'üniter' yapısını değiştirme ya da tartışmaya açma anlamına gelmediğini, tersine Kürtler başta olmak üzere Anadolu'da yaşayan herkesin gönüllülük esasına dayalı yurttaş kimliğiyle demokratik ve kültürel haklara sahip olması halinde ülke birliğinin daha iyi korunacağını savunuyor. 
Oran'a göre 6 Ekim İlerleme Raporu'nda da AB Komisyonu Türkiye'deki azınlıklara 'ayrı statü' istemiyor. 'Eşitlik tanıyın' diyor 
Çalışma Grubu raporunun 'sonuç' bölümünde Osmanlı'dan sonra Türkiye Cumhuriyeti'nin 'tek kültürlü homojen bir ulus oluşturma' adımlarına karşın farklı kimlik ve kültürlerin bir 'mozaik' olarak Anadolu topraklarında varlığını sürdürmeye devam ettiği vurgulanıyor. 
Anayasa değişikliği de içeren öneriler bölümü de şöyle 
'Kemalist devrimin yapıldığı 1920 ve 30'larda doğal olan bu tutum, bizzat Atatürk'ün 'Muasır Medeniyet' tezi icabı geride kalmıştır. Bugün Muasır Medeniyet 1920 ve 30'ların Avrupası değil, 2000'lerin Avrupası'dır. Artık, vatandaşlık anlayışının yeniden gözden geçirilerek, çağdaş Avrupa'daki çok kimlikli, çok kültürlü, demokratik, özgürlükçü ve çoğulcu modelin alınması zorunludur. 
Buna göre özgür, bağımsız, yaratıcı yetenekleriyle kültürel haklarını rahatça kullanabilen, hak ve görevlerinin bilincinde olan bireylerin sahip bulundukları siyasal ve hukuksal statünün tanımlanması gerekir. AB uyum yasalarıyla parça parça yapılmak istenen bu tanımlama, bireysel özgürlükler, ekonomik, toplumsal olanaklardan özgürce yararlanma, devlete katılma, kültürel çoğulculuk haklarının hayata geçirilmesiyle mümkündür.' 
Meclis'teki AKP ve CHP grupları Anayasa'nın 'değiştirilemeyecek' hükümlerini tartışmaya açarlar mı 
Sanmıyoruz. 



</TEXT>
</DOC>
