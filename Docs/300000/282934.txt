<DOC>
<DOCNO> 282934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonsiy02.html </URL>
<DATE> 2004/10/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Mesut Yılmaz ve 3 bakanın Yüce Divan'a sevki Salı günü oylanacak 
</HEADLINE>
<TEXT>

     TBMM, bu haftadan itibaren bütçe maratonuna başlayacak. 
     TBMM Genel Kurulu'nda 26 Ekim Salı günü eski başbakan Mesut Yılmaz ve 3 eski bakan hakkında soruşturma komisyonlarının Yüce Divan'a sevk yönündeki raporları yeniden oylayacak. Eski başbakanlardan Mesut Yılmaz ile eski devlet bakanı Güneş Taner hakkında Türkbank ihalesine fesat karıştırmak eski devlet bakanları Hüsamettin Özkan ile Recep Önal hakkında Halkbank tarafından verilen usulsüz kredilerle ilgili olarak soruşturma komisyonlarınca verilen Yüce Divan'a sevk kararları ayrı ayrı oylanacak. Anayasa Mahkemesi, TBMM kararını, bakanlarla ilgili ayrı ayrı oylama yapılması gerektiği gerekçesiyle geri göndermişti. 
     Kadının Statüsü Genel Müdürlüğü Teşkilat ve Görevleri Hakkında Kanun Tasarısı ile Aile Araştırma Kurumu Genel Müdürlüğü Teşkilat ve Görevleri Hakkında Kanun Tasarısı ise 27 Ekim Çarşamba günü Genel Kurul'da ele alınacak. 
     Genel Kurul, 28 Ekim Perşembe günü öğleden sonra tatil olması nedeniyle bu hafta sadece 2 gün toplanacak. 
     
     BÜTÇE MARATONU BAŞLIYOR 
     TBMM, yaklaşık 2 ay sürecek ''bütçe maratonuna'' bu hafta başlıyor. 
     Maliye Bakanı Kemal Unakıtan, 2005 yılı bütçesini 27 Ekim Çarşamba günü TBMM Plan ve Bütçe Komisyonu'na sunacak. 
     Bütçe, 2 Kasım Salı gününden başlayarak ay boyunca komisyonda ele alınacak. 
     
     SEZER'İN VETO ETTİĞİ YASA 
     TBMM'deki ihtisas komisyonları da bu hafta gündemlerindeki tasarı ve teklifleri görüşecek. 
     Plan ve Bütçe Komisyonu, Cumhurbaşkanı Ahmet Necdet Sezer'in bir kez daha görüşülmek üzere TBMM'ye gönderdiği Belediyeler Kanunu'nu, 26 Ekim Salı günü görüşecek. Komisyon, aynı gün aile hekimliği pilot uygulamasına ilişkin tasarıyı da ele alacak. 
     Milli Eğitim Komisyonu, 27 Ekim Çarşamba günü Milli Eğitim Temel Kanunu'nda değişiklik yapılması hakkındaki yasa tasarısını görüşecek. Tasarı, okul aile birliklerinin kurulmasını, okullara yapılacak bağışların kabul edilmesi, sosyal, kültürel etkinlikler ve kampanyalar düzenleyerek maddi katkı sağlanması, okullarda bulunan kantin, açık alan, salon ve benzeri yerlerin ihale mevzuatı çerçevesinde işlettirebilme ve işletebilmeleri gibi hususların yerine getirilmesi, bu hususlarla ilgili esas ve usullerin ise Maliye Bakanlığı ve Milli Eğitim Bakanlığınca hazırlanacak yönetmelikle düzenlenmesini öngörüyor. 
     Sanayi ve Ticaret Komisyonu da aynı gün Türk Uluslararası Gemi Sicili Kanunu ile Türk Ticaret Kanunu'nda değişiklik yapılmasını içeren yasa tasarılarını ele alacak. 
     
</TEXT>
</DOC>
