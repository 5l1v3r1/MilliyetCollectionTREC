<DOC>
<DOCNO> 281184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun40.html </URL>
<DATE> 2004/10/18/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Gül AB'den beklentimiz, verdiği sözlere sadık kalması 
</HEADLINE>
<TEXT>

     Hakkı Akduman ve Evren Aydemir 

Dışişleri Bakanı ve Başbakan Yardımcısı Abdullah Gül, AB'den beklentilerinin, Türkiye ile imzaladığı anlaşmalara, verdiği sözlere sadık kalması olduğunu söyledi. 
     Gül, bugün başkent Berlin'de Almanya Dışişleri Bakanı Joschka Fischer ile görüştü. 
     Gül, yaklaşık 1 saat süren görüşmeden sonra Fischer ile birlikte düzenlediği ortak basın toplantısında, Türkiye'nin Kopenhag siyasi kriterlerini yerine getirmek için büyük reformlar yaptığını belirterek, ''AB Komisyonu raporu da bunu açıkça ifade etmiştir. Üyelik müzakereleri sürecinde de açık ve objektif olunacaktır. AB ülkeleri ve kuruluşlarıyla yakın istişarede bulunacağız. Elimizden gelen her türlü çabayı harcayacağız. AB'den beklentimiz, tüm anlaşmalara, verdiği sözlere sadık kalması olacaktır'' dedi. 
     Türkiye'de demokratik ve ekonomik reformların sürdürüleceğini kaydeden Gül, ''Müzakereler sonucunda AB üyeliği günü geldiğinde Türkiye farklı bir görünümde olacaktır. Ayrıca şunu belirtmek isterim Avrupa'da Türkiye'nin AB üyeliği konusunda sürdürülen tartışmalardan rahatsız değiliz. Demokratik ülkelerde farklı görüşlerin olması doğaldır. Ancak bu tartışmalar, objektif, demokratik ve Türkiye'ye zarar vermeyecek bir tutum içinde sürdürülmelidir'' diye konuştu. 
     Fischer ile görüşmesinin, AB Komisyonu raporunun açıklanmasından sonra iyi bir zamanda gerçekleştiğini, ancak tesadüf olduğunu ifade eden Gül, ''Raporun açıklanmasından sonra gerçekleştirdiğim bu ilk Avrupa ülkesi ziyareti sırasında raporu ayrıntılı bir şekilde ele alma fırsatı bulduk. Almanya, Türkiye'nin AB üyeliği konusunda yakın işbirliği gösterdi. Bu işbirliğini bu şekilde devam ettirmek istiyoruz. Bu vesileyle Alman hükümetine teşekkür etmek istiyorum'' dedi. 
     Türkiye'nin 1963 yılında AB ile ilk anlaşmasını imzaladığını, 1999 yılında adaylık statüsü aldığını, 2002 yılında da Kopenhag'da, kriterleri yerine getirdiği takdirde ''geciktirilmeden'' üyelik müzakerelerine başlanması yönünde karar alındığını hatırlatan Gül, bunun daha sonraki AB toplantılarında da teyit edildiğine işaret etti. 
     Gül, ''geciktirilmeden'' ifadesi altında ne kadar bir zaman kastedildiği şeklindeki soruya karşılık da ''Bu ifadeyi biz kullanmadık. AB Komisyonu kullandı. Ve bu her zaman tasdik edildi. Bunun ne kadar bir süre olacağını herkes bilir. Objektif bakan biri bunu bilecektir'' dedi. 
     Fransa'da Türkiye'nin AB üyeliği konusunda referandum yapılmasına ilişkin görüşünün sorulması üzerine de Gül, ''Şu an alınacak karar tam üyelik değil. O zaman geldiğinde ne olacak Ülkeler nasıl davranacak Bu o zaman konuşulması gereken bir konu'' diye konuştu. 
     Bakan Gül, Almanya'dan Türkiye'ye tank satışıyla ilgili soruya karşılık da ''Şu anda bununla ilgili görüşmeler yok. Gündemimizde böyle bir konu yok. Geçmişte oldu, gelecekte de ihtiyaç olursa bu konu görüşülebilir. Türkiye'de bu konu konuşulmuyor'' dedi. 
     Gül, Fischer ile yaptığı görüşmede, kısaca Irak, Kafkaslar, Kıbrıs ve Afganistan konularına da değindiklerini, bu konuda akşam yemeğinde görüşmeye devam edeceklerini söyledi. 
     
</TEXT>
</DOC>
