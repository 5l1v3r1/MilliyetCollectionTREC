<DOC>
<DOCNO> 252300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/dunya/axdun02.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kerry'nin yardımcısı Hillary olacak' iddiası 
</HEADLINE>
<TEXT>


DIŞ HABERLER SERVİSİ 


Eski ABD Başkanı Bill Clinton'ın eşi New York Senatörü Hillary Rodham Clinton'ın, kasımda düzenlenecek başkanlık seçimlerinde demokratların adayı John Kerry tarafından "başkan yardımcısı" olarak seçildiği öne sürüldü. İnternetten yayın yapan DrudgeReport'un Washinton'daki "sağlam" kaynaklarına dayanarak verdiği habere göre, ikinci kez başkan seçilmeye çalışan Cumhuriyetçi Başkan George W. Bush'a karşı mücadele veren Kerry, seçilmesi durumunda kendisine yardımcılık görevi yürütmek üzere Hillary Clinton'ı seçti. Kerry'nin kampanyasında özellikle sosyal güvenlik ve sağlık konularında Hillary'nin tecrübelerinden yararlanmak istediği belirtiliyor. Hillary Clinton, olası bir Kerry başkanlığında başkan yardımcılığı görevine getirilirse ABD'nin ilk kadın başkan yardımcısı olacak. 


</TEXT>
</DOC>
