<DOC>
<DOCNO> 285479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo22.html </URL>
<DATE> 2004/11/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Trabzonspor Hedefimiz her zaman şampiyonluktur... 
</HEADLINE>
<TEXT>

     Trabzonspor Basın Sözcüsü Şener Yavuz, hedeflerinin her zaman şampiyonluk olduğunu söyledi. 
     Yavuz, Sadri Şener Tesisleri'nde düzenlediği basın toplantısında, bordo-mavili takımın her maçını kazanmak için sahaya çıktığını ifade ederek, ''Biz önce maçlarımızı kazanmak sonra ise sıralamadaki yerimize bakmak istiyoruz'' dedi. 
     Çok güçlü bir kadrolarının bulunduğu vurgulayan Yavuz, ''Hedefimiz her zaman şampiyonluktur. Bu hedefimizde en ufak bir sapma yoktur. Lig uzun bir maraton olduğu için bu hedef doğrultusunda emin adımlarla yürüyoruz'' diye konuştu. 
     Kulübü ekonomik ve çağdaş anlamda geliştirmek için projeler hazırladıklarını kaydeden Yavuz, halka arz çalışmalarının devam ettiğini vurguladı. 
     Öte yandan, Yattara'nın gece hayatı ile ilgili olarak konuşan Yavuz, bu oyuncunun uyarıldığını ve oturduğu siteden ayrılarak, başka bir yere taşındığını belirtti. 
     
</TEXT>
</DOC>
