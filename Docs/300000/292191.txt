<DOC>
<DOCNO> 292191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/dunya/dun01.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Turuncu Devrim'e Walesa desteği 
</HEADLINE>
<TEXT>


Eski Polonya Devlet Başkanı Lech Walesa, Kiev'e giderek muhalefet mitingine katıldı 

DIŞ HABERLER SERVİSİ 


Ukrayna'da geçtiğimiz pazar günü düzenlenen devlet başkanlığı seçiminin sonuçlarını protesto eden Viktor Yuşçenko liderliğindeki muhalefet, gösterilerini sıfırın altındaki soğuğa rağmen dün de sürdürdü. Muhalefetin, dün Yüksek Mahkeme'ye başvurarak seçime hile karıştırıldığı gerekçesiyle itiraz etmesi, krize yeni bir ivme kazandırdı. Nobel Barış Ödüllü eski Polonya Devlet Başkanı ve 80'li yıllarda Polonya'daki işçi direnişinin lideri Lech Walesa, krizin çözümüne katkıda bulunmak için Yuşçenko ile görüşmek üzere Kiev'e gitti. Arabuluculuk yapmak üzere Kiev'e gelen Walesa, Yuşçenko ile yaptığı görüşmeden sonra, Bağımsızlık Meydanı'ndaki muhalif kalabalığa hitaben konuşmasında, krizi çözmek için bir uzlaşmanın mümkün olduğunu belirtti. Walesa, başkanlık seçimini kazandığı ilan edilen Viktor Yanukoviç ile de görüşeceğini belirtti. 
Muhalefetin itirazı üzerine Yüksek Mahkeme, seçim sonuçlarının Resmi Gazete'de yayımlanmasını yasaklarken, başvuruyu 29 Kasım'da değerlendireceğini bildirdi. Mahkeme Sözcüsü Liana Şilyapoşnikova, AFP muhabirine, "Mahkeme, muhalefetin başvurusunu esastan görüşüp karara bağlayana kadar seçim sonuçları geçerli sayılmayacak ve yayımlanmayacak" dedi. Merkez Seçim Komisyonu, seçimi Başbakan Viktor Yanukoviç'in kazandığını ilan etmişti. Mahkeme kararından memnun olan muhalefet, taraftarlarına, "hükümet binalarını ve parlamento binasını abluka altına almaya başlamaları" çağrısı yaptı. 


</TEXT>
</DOC>
