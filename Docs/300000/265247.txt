<DOC>
<DOCNO> 265247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sondun06.html </URL>
<DATE> 2004/08/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Kerry düşüşte, Bush yükselişte... 
</HEADLINE>
<TEXT>

     ABD'de Demokrat Parti'nin geçen ay yapılan Ulusal Kongresi'nden sonra, Cumhuriyetçi rakibi Başkan George Bush'a 5 puanlık fark atan John Kerry'ye desteğin düştüğü ve Bush'un aradaki farkı kapatmaya başladığı bildirildi. 
     Demokrat Parti adayı Kerry'nin özellikle bu seçimlerin kaderini belirlemede büyük öneme sahip olan bağımsız, gazi ve Katolik seçmen nezdinde desteğinin azaldığı belirtildi. 
     CBS televizyonu tarafından yapılan anket sonuçlarına göre, seçimlerin bugün yapılması halinde John Kerry-John Edwards ikilisi oyların yüzde 46'sını, George Bush-Dick Cheney ikilisiyse yüzde 45'ini alıyor. Nader-Camejo ikilisinin oy oranıysa yüzde 1'de kalıyor. 
     Bir ay önce Demokratların kongresinin hemen sonrasında yapılan anketlerdeyse Kerry-Edwards oyların yüzde 48'ini alırken, Bush-Cheney yüzde 43, Nader-Camejo ise yüzde 3 oy alıyordu. 
     Son yapılan anketlerde Ralph Nader faktörünün seçimlerde yer almayacağı varsayımında bulunulması durumunda bile Kerry'nin yüzde 47'lik oy oranıyla yüzde 44 oy alacak Bush'a ancak 3 puan fark atacağı kaydediliyor. Oysa Kongre sonrası böylesi bir denklemle yapılan kamuoyu araştırmasında, Kerry yüzde 49 Bush'a yüzde 43 6 puanlık bir fark atıyordu. 
     Kerry'nin Kongre'nin hemen sonrasında oylarının yüzde 50'sini aldığı bağımsızlar arasındaki desteğinin ciddi oranda düştüğü belirtilirken, bu oranın yüzde 44'e gerilediği, Bush'un bağımsızlar arsındaki desteğininse yüzde 33'ten yüzde 39'a yükseldiği kaydediliyor. 
     Kerry'nin savaş gazileri arasındaki desteğiyse yüzde 46'dan yüzde 37'ye gerilerken, Bush'un desteği yüzde 46'dan yüzde 55'e çıkmış durumda. Beyaz Katolikler arasında da Kerry yüzde 51'den yüzde 48'e düşerken, Bush yüzde 40'tan yüzde 44'e yükselmiş durumda. 
     CBS anketi sonuçlarına göre, seçmenin seçim kampanyası sırasında en çok üzerinde durulmasını beklediği konular arasında yüzde 24'lük oranla ekonomi ve istihdam ilk sırada yer alırken, yüzde 20 ile Irak ikinci sırada, yüzde 12 ile sağlık konuları üçüncü sırada, yüzde 6 ile dış politika ya da genel olarak savunma dördüncü sırada yer aldı. Bu konuları yüzde 5'er puanla eğitim ve terör takip etti. 
     Irak konusunda Kerry'nin doğru politika belirleyeceğine inananların oranı yüzde 63'ü bulurken, Bush için bu oran yüzde 56'da kalıyor. Terör konusundaysa seçmenin yüzde 43'ü Bush'a güvenirken, bu konuda Kerry'ye güven oranı ancak yüzde 32. 
     Uluslararası krizlerin üstesinden gelme konusundaysa Bush halkın yüzde 46'sının olumlu görüşüne sahipken, bu konuda Kerry'ye destek yüzde 41'de kalıyor. Ekonomi konusundaysa durum değişiyor. Ekonomi konularında seçmenin yüzde 48'i Kerry'yi, yüzde 40'ı da Bush'u tercih ediyor. 

     
</TEXT>
</DOC>
