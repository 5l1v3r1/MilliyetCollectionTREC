<DOC>
<DOCNO> 260506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko29.html </URL>
<DATE> 2004/08/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Yeni Rakı'nın Almanya distribütörlüğü, ''drinks food''a verildi 
</HEADLINE>
<TEXT>

     Evren Aydemir 

Yeni Rakı'nın Almanya ve Schengen ülkeleri distribütörlüğü, Alman ''drinks food'' adlı pazarlama ve dağıtım şirketine verildi. 
     Mey İçki Sanayi ve Ticaret A.Ş Genel Müdürü Galip Yorgancıoğlu ve ''drinks food'' şirketi yöneticisi Michael Bouchette, Almanya'nın başkenti Berlin'deki Hyatt otelinde bir basın toplantısı düzenledi. 
     Yorgancıoğlu, TEKEL'in alkollü içecekler bölümünün özelleştirilmesinden sonra rakı, şarap, votka, likör, kanyak, vermut, cin ve bira üreten 17 fabrikayı 4 şirketten oluşan bir konsorsiyum ile devraldıklarını belirterek, ''Vizyonumuz, Türkiye'de ve dünyada marka olan ürünleri piyasaya sürmek'' dedi. 
     Almanya'nın en büyük ve en önemli pazar olduğuna dikkati çeken Yorgancıoğlu, daha önce Yeni Rakı'nın Almanya'da birçok küçük şirket tarafından pazarlandığını, stratejik açıdan bu dağıtımın tek bir distribütör tarafından yapılmasını uygun gördüklerini ifade etti. 
     Bunun için toplam 46 aday şirket ile görüştüğünü, kendilerini bizzat tanıyarak, şirketlerini gezdiğini kaydeden Yorgancıoğlu, sonuçta ''drinks food'' şirketinin, Yeni Rakı'nın dağıtımını Almanya'da ve Schengen ülkelerinde en iyi yapabilecek şirket olduğuna karar verdiklerini söyledi. 
     Yorgancıoğlu, ''Bu bizim için çok önemli, çünkü biz buna kısa vadeli bir olay olarak bakmıyoruz. Bu nedenle drinks food'u Almanya ve Schengen ülkeleri distribütörü olarak atadık'' dedi. 
     Hedef kitlelerinin sadece Türkler değil, Avrupa'da yaşayan tüm insanlar olduğunu belirten Yorgancıoğlu, Yeni Rakı'nın Avrupa'da daha yoğun şekilde satılması için kendilerinin de ''drinks food'' şirketine her türlü desteği sağlayacaklarını sözlerine ekledi. 
     Bouchette de, Yeni Rakı'nın sadece Alman turistler tarafından değil, tüm Avrupa'da da çok iyi bilinen bir içki olduğunu ifade ederek, uzun ve yoğun geçen görüşmelerden sonra Yeni Rakı'nın distribütörlüğünü üstlenmekten büyük mutluluk duyduğunu söyledi. 
     Üretim, ihracat ve pazarlama konularında 25 yıllık tecrübeleri olduğuna işaret eden Bouchette, Yeni Rakı'nın bugüne kadar çeşitli şirketler tarafından dağıtımının yapılmasının, bu içkinin zaman zaman piyasadan kaybolmasına neden olduğunu, bundan böyle Yeni Rakı'nın reyonlarda her zaman bulunacağını kaydetti. 
     
</TEXT>
</DOC>
