<DOC>
<DOCNO> 262768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko27.html </URL>
<DATE> 2004/08/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şener Yeni stand-by kararını piyasalar istediği için aldık 
</HEADLINE>
<TEXT>

     Başbakan Yardımcısı ve Devlet Bakanı Abdüllatif Şener, Uluslararası Para Fonu IMF ile yeni stand-by kararının piyasalar istediği için alındığını açıkladı. 
     Şener, dün 12'ncisi gerçekleştirilen Ekonomik Koordinasyon Kurulu toplantısı ile ilgili basın toplantısı düzenledi. 
     Tüm illerde yatırım kampanyaları düzenleyeceklerini açıklayan Şener, bu kapsamda il milletvekilleri, valiler ve sivil toplum kuruluşu temsilcilerinin, hemşehri işadamlarını çekmek için toplantılar düzenleyeceğini ifade etti. 
     Bunun olumlu katkılar sağlayacağını düşündüklerini ifade eden Şener, 5084 sayılı teşvik kanunun aynı zamanda bir yatırım seferberliği kanunu olduğunu belirtti. 
     Tüm işadamlarının komşu ülkeler yerine Türkiye'de elverişli koşullarda yatırım yapılacak il ve bölgeleri aramaya başladıklarını da kaydeden Şener, bu önemli adımdan tüm işadamlarının yararlanmasını beklediklerini kaydetti. 
     
     6 AYLIK SONUÇLAR 

     Teşvik kapsamındaki illerdeki ilk 6 sonunda ortaya çıkan verilere ilişkin de bilgi veren Bakan Şener, bu dönemde 287 teşvik belgesinin verildiğini, 36 ilde yatırım için müracaat eden firma sayısının 2 bin 239 olduğunu açıkladı. 
     123.2 milyon metrekare arsa ve arazinin tahsis için hazırlandığını, 12.5 milyon metrekare arazinin ise yatırımcılara tahsis edildiğini anlatan Şener, toplam yatırımın 182.4 trilyon lira düzeyinde olduğunu kaydetti. Şener, bu yatırımın yaratacağı istihdamı ise 56 bin 982 kişi olduğunu söyledi. 
     Kanun sonrasında Afyon, Adıyaman, Şanlıurfa, Çankırı, Diyarbakır, Malatya, Uşak, Tokat, Aksaray ve Osmaniye'nin en fazla yatırım talebi görülen iller olduğunu belirtirken, buna karşılık yatırım talebinin Bingöl, Bitlis, Hakkari, Van, Ardahan ve Iğdır gibi illerde fazla harekete geçmediğinin görüldüğünü kaydetti. Şener, Ağrı ve Şırnak'ta hiç yatırım talebi gelmediğini de söyledi. 
     
     SORULAR 

     Teşvik kapsamı dışındaki bazı illerden de kapsama alınma yönünde taleplerin olduğunun hatırlatılması üzerine Şener, dün yapılan toplantıda bunun gündeme gelmediğini belirtirken, öncelikle çıkan yasanın uygulama sonuçlarının sağlıklı bir şekilde görülmesi ile gidişatın değerlendirilmesinin ardından farklı bir şey üzerinde çalışılmasının gerektiğini ifade etti. 
     Belli illerde yatırım ve girişimci potansiyelinin yüksek olduğunu hatırlatan Şener, bu potansiyel bulunmayan illerde mesafe almanın güçlüğüne işaret etti. 
     Bazen ne kadar teşvik verilirse verilsin yatırımın belli bir ile yöneltilemediğine işaret eden Şener, burada piyasa kurallarına göre karar verecek olanın işadamları olduğunu hatırlattı. 
     Az yatırım çeken illerin daha önce terörden etkilenen iller olduğu hatırlatılarak, güvenlik probleminin az yatırımda etkili olup olmadığı yönündeki soruyu Şener, ''Olabilir'' diye yanıtladı. 
     Ancak ikincil mevzuatın daha Temmuz ayında tamamlandığını belirten Şener, dolayısıyla daha başlangıç aşamasında bulunulduğunu, ileride terörden etkilenen illerde yatırım talebini harekete geçirmek için çeşitli mekanizlmaların kurulabileceğini kaydetti. 
     Bakan Şener, teşvik kaysamındaki 36 ilde verilen 287 teşvik belgesinin 17'sinin tarım, 19'unun madencilik, 182'sinin imalat sanayi, 3'ünün enerji, 66 tanesinin ise hizmetler sektöründe olduğunu açıkladı. 
     Yatırım kampanyalarının ne zaman başlayacağına ilişkin soruya da Şener, bazı illerde kampanyaların zaten yapıldığını hatırlatarak, bunların daha sistematik bir şekilde yapılmasında yarar bulunduğunu söyledi. 
     
     YENİ STAND-BY 

     Bir basın mensubunun IMF ille 3 yıllık yeni bir stand-by kararına varıldığını hatırlarak, bu kararın neden alındığı yönündeki sorusuna da Şener, ''Piyasalar istediği için'' yanıtını verdi. 
     
     CARİ AÇIK 

     Cari açığa ilişkin olarak da Başbakan Yardımcısı Şener, cari açıkla ilgili gelişmeleri diğer tüm makro ekonomik göstergelerde olduğu gibi öteden beri izlediklerini kaydetti. 
     Bunun daha önceki Ekonomik Koordinasyon Kurulu toplantılarından birinde de ele alındığını söyleyen Şener, ancak bazı hadiselerin bazı dönemlerde yoğun bir şekilde gündeme geldiğini, burada ortaya çıkmış yeni bir durumun bulunmadığını ifade etti. 
     Cari açığa ilişkin olarak zaman zaman bazı düzenlemeler de yapıldığını, hurda teşviğinin yüzde 50 oranında indirilmesinin bunlardan biri olduğunu anlatan Şener, ''Yani konu yeni ele alınan bir konu değil'' şeklinde konuştu. 
     Cari açığın sürdürülemez seviyesinin ne olduğu yönündeki soruya karşılık da Şener, bunun çok boyutlu düşünülecek bir konu olduğunu, bunun finansman kaynaklarına bakılması gerektiğini kaydetti. 
     Dünyanın bir çok ülkesinin Türkiye ile kıyaslanmayacak düzeyde çok yüksek cari açığı yıllardır sürdürdüklerini ifade eden Bakan Şener, İspanya, Yunanistan, Macaristan, İngiltere ve ABD gibi bazı ülkelerin yıllardır, milli gelirin yüzde 6-9'u arasında değişen oranlarda cari açık verdiklerini kaydetti. 
     Cari açığın finansman edilip edilemediğini bakılması gerektiğini kaydeden Bakan Şener, ''Finansman boyutu önemlidir'' diye konuştu. 
     
     CARİ AÇIKTA YIL SONU HEDEFİ 10.8 MİLYAR DOLAR 

     Cari açık rakamının revize edildiği hatırlatılarak, ''Cari açıkta yıl sonu hedefiniz nedir'' şeklindeki soruya da Şener, ''10.8 milyar dolar'' karşılığını verdi. 
     Bundan sonraki döneme ilişkin olarak da Bakan Şener, Amerikan Merkez Bankası'nın faiz artırım kararını açıkladığını bunun beklentiler çerçevesinde olduğunu kaydederek, bu kararların piyasalar tarafından zaten izlediğini kaydetti ve ''Ama şu anda ortada herhangi beklenilmeyen bir durum söz konusu değil'' diye konuştu. 
     Ancak dünya konjoktüründe bazı öngörülmeyen sonuçların da çıkabildiğini kaydeden Şener, buna petrol fiyatlarını örnek verdi. Bununla ilgili gerekli önlem ve tedbirlerin alındığını, ekonomide makro denge ve hedeflerin öngörüldüğü gibi gerçekleştirileceğini sözlerine ekledi. 

     
</TEXT>
</DOC>
