<DOC>
<DOCNO> 252710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur04.html </URL>
<DATE> 2004/07/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Turizm polisleri hizmette sınır tanımıyor... 
</HEADLINE>
<TEXT>

     Mevlana Müzesi çevresinde, 8 farklı dilde hizmet veren, biri komiser 9 turizm polisi görev yapıyor. 
     Konya Emniyet Müdürlüğü Turizm Şube Müdür Vekili Komiser Mehmet Erhan Özpınar, AA muhabirine yaptığı açıklamada, Mevlana Müzesi yakınlarında 1429 yılında eğitim amaçlı yapılmış küçük bir tarihi binada hizmet verdiklerini söyledi. 
     Kendisi dahil, en az bir yabancı dil bilen 9 kişiyle turistlerin her türlü taleplerini yerine getirmeye çalıştıklarını ifade eden Özpınar, Turizm Şubesi olarak İtalyanca, İngilizce, Almanca, Fransızca, Rusça, Japonca, Arapça ve Türk cumhuriyetleri dillerinde tercümanlık ve rehberlik yapabildiklerini belirtti. 
     Türkiye'de, şube içinde 8 farklı dilde hizmet veren başka bir şube bulunmadığını vurgulayan Özpınar, ''İstanbul'da bile şubede 4 dilde hizmet veriliyor. Mevlana'nın çağrısını duyan dünyanın dört bir yanından gelen farklı dil ve kültürlerdeki turistlere, gereken yardımı yapmak zorundayız'' dedi. 
     
     EVLERİNDE AĞIRLIYORLAR 
     Özpınar, kendilerini ''turizm asistanı'' gibi gördüklerini ifade ederek, şöyle devam etti 
     ''Aslında bizim yaptığımız, turistlere güven aşılamak. Bizi polis olarak değil, turizm müdürlüğünün bir görevlisi olarak görüyorlar. Polislerimiz, yabancı dil bilmenin yanı sıra o dilin kültürünü de çok yakından tanıyor. Turistleri bizden biri olarak görüyoruz. Onların Konya'da memnun ayrılması, önce Konya, daha sonra ülkenin tanıtımı açısından çok önemli. Bu yüzden gerektiğinde eşlerimizi de alıp onlarla akşam yemeği yiyoruz, parasız olanları evimizde ağırlıyoruz. Bazen taksi ücretlerini bile karşılıyoruz.'' 
     
     OTELLERLE PAZARLIK... 
     Turistlerin kaldığı otel yetkilileri ile görüşüp, fiyat indirimi yapılması için dahi mücadele verdiklerini söyleyen Özpınar, gerektiğinde turistlerin yanından 24 saat ayrılmadıklarını ifade etti. 
     Özpınar, Mevlana Müzesi'ni ziyaret eden turistlerin ısrarla aradığı Şeb-i Arus törenleri CD'sinin bulunamaması yüzünden sıkıntı yaşadıklarını belirterek, ''Bu, adeta yüzümüzü kızartıyor. Binlerce dolar harcayarak Türkiye'ye gelen turist, bir CD'yi alamıyor. Çünkü satışı yok. Bir de müze çevresinde seyyar satış yapanlar sıkıntı yaratıyor. İstanbul ve Kapadokya'dan gelen seyyar satıcılar bile var'' diye konuştu. 
     
</TEXT>
</DOC>
