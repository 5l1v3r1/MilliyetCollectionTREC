<DOC>
<DOCNO> 292209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/guncel/axgun01.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yargıda nüfuz' tartışması 
</HEADLINE>
<TEXT>


Ersümer ve Çakan'ın yargılandığı Yüce Divan, Soruşturma Komisyonu adına dilekçe gönderen 2 AKP'li milletvekilinin "yargıyı etkilemeye çalıştığına" karar verdi 

Gökçer Tahincioğlu - Ankara 

Eski Enerji bakanları Cumhur Ersümer ve Zeki Çakan'ın Anayasa Mahkemesi'ndeki yargılamaları, "yargıya nüfuz" tartışmasına sahne oldu. TBMM'nin hatası nedeniyle, sanıklar hakkındaki 9 suçlamayı yargılama dışında bırakan Yüce Divan, TBMM Soruşturma Komisyonu adına dilekçe gönderen 2 AKP'li milletvekilinin "yargıyı etkilemeye çalıştığı"na karar verdi. Anayasa Mahkemesi'nde dün yapılan ikinci duruşmada Çakan ve Ersümer hazır bulundu. Başkan Mustafa Bumin, komisyonun çalışma süresini aştığı için yargılamanın durması, suçlamaların belirsiz olduğu, Ersümer ve Çakan'ın dosyalarının ayrılması yönündeki taleplerin reddedildiğini açıkladı. 

Yargıya müdahale 
Yüce Divan Çakan, Ersümer ve Yargıtay Cumhuriyet Başsavcısı Nuri Ok'un, TBMM raporundaki toplam 23 suçlamanın, soruşturma komisyonu kurulmasına ilişkin önergelerde bulunmadığı, bu nedenle yargılama dışında kalması gerektiğine ilişkin taleplerden 9'unu yerinde gördü. TBMM'nin hatasıyla ciddi suçlamalardan kurtulan sanıklar, yargılama dışında bırakılması talep edilen 14 ve bunlar dışındaki 30'a yakın suçlamadan yargılanacak. 
Çakan'ın avukatı Turgut Kazan, ilk duruşmanın ardından, AKP milletvekilleri Mehmet Güner ve Selami Uzun'un Anayasa Mahkemesi'ne gönderdiği dilekçede "2 Kasım'da yapılan duruşmanın tutanakları komisyonca okunulmuş olup" ifadesinin bulunduğunu, 23 suçlamanın yargılama dışında bırakılmasına karşı çıkıldığını belirterek, "Bu yargıya müdahale, açık bir telkindir" dedi. 

Dilekçedeki yanlışlık 
Güner'in Bolu Milletvekili olmasına rağmen, dilekçede Kütahya Milletvekili olarak imzasının bulunduğunu, bunun, dilekçenin komisyon tarafından yazıldığını ortaya koyduğunu savunan Kazan, "Suç duyurusunda bulunulsun" diye konuştu. 
Ok da, esas hakkındaki mütaalasında, komisyon üyeliğinin raporun teslimiyle sona erdiğini, yazının Yüce Divan'ı etkileme amacı taşıdığını ve dosyadan çıkarılması gerektiğini söyledi. Yüce Divan, dilekçenin anayasanın 138. maddesine aykırı olduğu için dosyadan çıkarılmasına, 2 milletvekili hakkında suç duyurusunda bulunulmasına gerek olmadığına karar vererek duruşmayı 21 Aralık'a erteledi. 

Nelerden kurtuldular 

Çakan Eski Enerji Bakanlığı Müsteşarı hakkındaki soruşturma raporuna onay verilmemesi, Rus doğalgazı için fazla ödeme yapılması. Ersümer BOTAŞ'a usulsüzlük, Doğubeyazıt Doğalgaz Projesi'nde usulsüzlük, Akkuyu'da usulsüzlük, AKSU Elektrik hisse senetlerinin bedelsiz dağıtımı, TÜMAŞ'taki usulsüzlükler. Çakan ve Ersümer Çayırhan Termik Santralı'nın Park Holding'e devri sırasındaki rüşvet iddialarına ilişkin denetim yapılmaması, AKTAŞ - ÇEAŞ - KEPEZ şirketlerinin denetiminin yapılmaması. 


</TEXT>
</DOC>
