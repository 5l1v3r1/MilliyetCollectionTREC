<DOC>
<DOCNO> 274556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko25.html </URL>
<DATE> 2004/09/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Renault, Türkiye'de yeni model üretecek... 
</HEADLINE>
<TEXT>

     Renault Uluslararası Operasyonlar Direktörü Luc Alexandre Menard, Bursa'daki fabrikada Megane II Sedan ve Clio Symbol modellerinin yanı sıra 2006 yılı başından itibaren yeni bir model daha üretileceğini bildirdi. 
     Renault Uluslararası Operasyonlar Direktörü, Oyak Renault Yönetim Kurulu Başkanı ve Renault Mais Yönetim Kurulu Başkan Yardımcısı Menard, Paris Motor Show'da gazetecilerin sorularını yanıtladı. 
     Menard, Türkiye'de başka bir model üretilmesine ilişkin proje olup olmadığı yönündeki bir soru üzerine, şöyle dedi 
     ''Bu kadar iyi giden bir yoldayken durmayacağız. Bunun arkası gelecek. Şu anda gerek iç pazarın çok iyi bir seviyede olmasından, gerekse ihracat potansiyellerini iyi değerlendirmemizden dolayı Bursa'daki fabrikada aşağı yukarı 200 binlik bir üretim rakamını yakalıyoruz. 
     Bu çok iyi bir rakam. Bursa'da yeni yatırımların peşindeyiz. Şu anda karar aşamasındayız. Yeni bir ürünün Bursa'ya entegre edilmesi için çalışıyoruz. Çünkü Türkiye, bizim için çok önemli bir pazar. Ayrıca, iç pazara yakınlık bir faktör ama onun ötesinde Bursa, ihracat potansiyeli ve ulaştığı kalite seviyesiyle de kendini ispat etmiş durumda. Dolayısıyla böyle bir potansiyelden faydalanmak durumundayız. 2006 yılı başından itibaren Bursa fabrikamız yeni bir ürünü üretmek üzere seçilmiş durumda...'' Menard, ''Yeni araç, Megane ailesinin bir parçası mı, mevcut bir ürün mü '' şeklindeki soruya ''Hayır, yeni bir ürün. Şu anda varolmayan yeni bir ürün'' yanıtını verdi. 
     
     200 MİLYON EUROLUK YATIRIM 

     Luc Alexandre Menard, ''Bunun için ne kadar yatırım düşünülüyor '' şeklindeki soru üzerine, ''Aşağı yukarı Megane Sedan ile aynı rakamlarda 200 milyon euro civarında, belki biraz daha az'' dedi. 
     Bursa'daki fabrikanın kapasitesine ilişkin bir soru üzerine Menard, ''Şu andaki kapasiteye göre belki biraz daha kapasite ayarlaması yapılacak. Ama büyük bir kapasite artışı olmayacak. Maksimum kapasitemiz 230 bine ulaşacak'' diye konuştu. 
     Yeni gelecek ürünün mevcut gama ilave olacağını dile getiren Menard, bu modelin Megane II Sedan ve Clio Symbol ile birlikte bantta 3. ürün olacağını söyledi. 
     ''Bu model sadece Türkiye'de mi üretilecek '' sorusuna ''Hayır'' yanıtını veren Menard, ''Sadece iç pazar için mi, yoksa dünyaya ihraç edilecek mi '' sorusu üzerine de, sadece iç pazarı düşünmediklerini söyledi. 
     Menard, ''Yeni model istihdamda bir artışa neden olacak mı '' sorusuna, ''Hayır. Çünkü zaten biz bu istihdam artışını gerçekleştirmiş durumdayız. 3 ekibe geçiyoruz. 3 ekibe geçtikten sonra da gerekli üretimi yapabilecek seviyeye geliyoruz'' karşılığını verdi. 
     Menard, ''Yeni modeli Megane II Sedan'ın başarısı mı getirdi '' şeklindeki soru üzerine, ''Bunu sadece Megane II Sedan'a bağlamamak lazım. Fabrika bünyesindeki ekibin, idari kadronun, mühendislerin, işçilerin, hepsinin ortaya koyduğu yüksek kaliteli ürünlerle gerçekleşen bir karardır'' ifadesini kullandı. 
     Menard, yeni modelin segmentiyle ilgili detaylı açıklama yapmadı. 
     
     ''TÜRKİYE AVRUPA'NIN İÇİNDE'' 

     Renault Uluslararası Operasyonlar Direktörü Menard, Aralık ayında AB'nin müzakere tarihine ilişkin vereceği kararın, kendi yatırımlarını etkileyip etkilemeyeceği yönündeki bir soru üzerine, şunları kaydetti 
     ''Şu anda ekonomik olarak Türkiye zaten Avrupa'nın içinde. Türkiye şu anda ortak pazarın içinde, Avrupa'nın bir parçası. Dolayısıyla ticari ve endüstriyel açıdan Türkiye, Avrupa'nın dışında değil, içinde. Bursa'ya yatırım yapma ya da yapmama gibi kararlar bizim için tamamen Avrupa'nın vereceği kararlardan bağımsız kararlardır. Biz Türkiye'nin ekonomik ve endüstriyel potansiyeli ile ilgileniyoruz. Dolayısıyla bizim için Bursa'daki fabrikaya 3. bir ürünün dahil edilmesiyle Aralık'taki kararın hiçbir alakası yok. Ancak tüm kalbimizle Türkiye'nin Avrupa ile bu müzakere sürecine girmesini, en kısa zamanda girmesini istiyoruz.'' Menard, Renault Grubu markalarından Dacia'nın Logan modelinin Kapadokya'da yapılan lansmanına ilişkin olarak da, ''Kapadokya'daki Logan lansmanımız çok büyük bir başarı oldu. Gerek geleneksel misafirperverliğiniz, gerek organizasyon, gerek test yapılan yolların durumu, gerekse konaklama şartları...'' dedi. 
     Menard, Renault'un Modus modelinin başarılı bir lansman ile Türkiye'de moda haline geleceğini düşündüğünü de ifade etti. 
     Toplantıya, Renault Mais Genel Müdürü İbrahim Aybar da katıldı. 
     
     RENAULT AİLESİNİN YENİ ÜYESİ 

     Renault'un yeni modeli Modus, Avrupa pazarında önümüzdeki günlerde, Türkiye'de ise önümüzdeki yılın ilk çeyreğinde satışa sunulacak. 
     Renault'un küçük otomobiller segmentinde Twingo ve Clio modellerine ek olarak pazara sunacağı Modus, Portekiz'in başkenti Lizbon'da düzenlenen uluslararası basın deneme sürüşüyle tanıtıldı. 
     Güvenlik konusunda Euro NCAP testlerinden 5 yıldız alan otomobil, İspanya'da yıllık 300 bin araç kapasiteli Valladolid fabrikasında üretilecek. 
     75, 98 ve 113 beygir güç üreten 3 benzinli ve 65 ve 80 beygir gücünde 2 dizel motorlu seçenekleri ile piyasaya sunulacak modelin, dizel ürün gamı, önümüzdeki aylarda 2 farklı motor tipiyle tamamlanacak. 
     3 bin 792 milimetre uzunluğundaki Modus'da, iki koltuklu konumdan üç koltuklu düzene geçebilen raylı arka koltuklar, 2 kademeli olarak açılan arka bagaj kapısı ve bu model için özel olarak tasarlanmış bisiklet taşıma tertibatı yer alıyor. 

     
</TEXT>
</DOC>
