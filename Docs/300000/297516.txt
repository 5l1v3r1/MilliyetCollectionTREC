<DOC>
<DOCNO> 297516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun46.html </URL>
<DATE> 2004/12/14/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Chirac, Türkiye ile ilgili görüşünü yarın televizyonda açıklayacak 
</HEADLINE>
<TEXT>

     Fransa Cumhurbaşkanı Jacques Chirac, yarın akşam ülkenin en çok izlenen televizyon kanalı TF1'in ana haber bültenine konuk olarak, Ankara'nın AB üyeliğine ilişkin tavırlarına bir kez daha açıklık getirecek. 
     Cumhurbaşkanlığı kaynaklarının verdiği bilgiye göre Chirac, TSİ 21.00'de yayınlanacak ana haber bülteninde, Fransızlara seslenerek, AB'nin Türkiye ile müzakereleri başlatma kararına ilişkin gerekçeleri ayrıntılı bir biçimde anlatacak. 
     Chirac, daha önce yaptığı açıklamalarda, barış ve istikrar için Türkiye'nin AB üyeliğini uzun dönemde ''geri döndürülemez'' olarak değerlendirmiş ve Ankara'nın 10 ya da 15 yıldan önce tam üye olamayacağını söylemişti. 
     Jacques Chirac, Fransa'da Türkiye'nin üyeliğine karşı olanları yatıştırmak için, Türkiye'nin üyeliği öncesinde referanduma gidilerek, Fransızların bu üyelik hakkında son sözü söyleyeceklerini belirtmişti. 
     
     ERMENİLERDEN CHIRAC'A MEKTUP 
     Bu arada, Ermeni Sosyalist Partisi FRA tarafından Chirac muhatap alınarak kaleme alınan bir mektup, bugün Liberation gazetesinde yayınlandı. 
     Gazetenin yarım sayfasını tutan mektupta, sözde Ermeni soykırımının tanınmadığı gerekçesiyle Türkiye'nin AB üyeliğine ve tam üyelik müzakerelerinin başlamasına karşı çıkıldı. 
     
</TEXT>
</DOC>
