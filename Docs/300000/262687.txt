<DOC>
<DOCNO> 262687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/dundar.html </URL>
<DATE> 2004/08/12/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
"Hayır " 
</HEADLINE>
<TEXT>


Diyarbakır Belediye Başkanı Osman Baydemir, polis kamerası tarafından saptanıp basına dağıtılan "Teröristin ailesine taziye ziyareti"nden çıkışta yüksek sesle demeliydi ki 
"Geçen gün, saldırıda öldürülen bekçimizin cenaze törenine katıldım. Bu sabah bekçimizin ailesine başsağlığına gittim. Şimdi de olayda öldürülen gencin ailesine taziyeye geldim. Bütün ailelerin acısını paylaşıyoruz. Artık askerimiz, polisimiz, gençlerimiz ölmesin istiyoruz. O nedenle de silahların sonsuza kadar toprağa gömülmesini savunuyoruz. Herkes şunu bilsin ki, bundan böyle bu topraklarda şiddete yer yok." 
Öyle deseydi böyle eleştirilmeyeceği gibi, yeni bir yaklaşımın da öncülüğünü yapmış olurdu. 
Sanıyorum bugünlerde en çok ihtiyacımız olan şey, toprağa gömülen silahları yeniden çıkarma çabalarına karşı kesin tavır almaktır. 

Bu pazar, PKK'nın ilk saldırısının 20. yıldönümü... 
Güneydoğu'da ilk silah, 20 yıl önce, 15 Ağustos 1984'te patlamıştı. 
O gece Eruh ve Şemdinli ilçelerindeki karakollar ve lojmanlara ateş açıldı. Bir er şehit oldu. 12 görevli yaralandı. 
Bu tam bir baskındı ve büyük şaşkınlık yarattı. 
Başbakan Özal saldırganları "2.5 çapulcu" diye tanımladı. 
Öyle olmadığını anlamak, Türkiye'ye çok pahalıya mal olacaktı. 
20 yıllık iç savaşta 30 bin can yitirildi. 
Sakat kalanlar, öksüz kalanlar, terörle mücadeleye akıtılan paralar, çeteler, göçler, kinler de cabası... 

20 yıl sonunda bugün PKK lideri hapiste... 
Türk Silahlı Kuvvetleri, geç uyum sağladığı bu dişli savaş sonucu bölgeyi PKK'dan arındırdı. 
Siyasi sonuçlara gelince... 
20 yıl önce "Ben Kürt'üm, Türkiye'de Kürtler vardır" dediği için eski bir bakanı, Şerafettin Elçi'yi hapse koyan Türkiye, bugün resmi televizyonundan Kürtçe yayın yapıyor. Radyolarda Kürtçe müzik çalınıyor. Kürtçe öğreten kurslar açılıyor. Kürt vurgusuyla seçime giren parti ise bölge belediyelerinde yönetimde... 

Bu sonuca bakıp "Savaş, bölgede temel demokratik hakları geciktirdi" demek de mümkün "Bu haklar kan pahasına alınabildi" demek de... 
Ama önemli olan şu 
Silahlar susunca Olağanüstü Hal kalkmış, kanlı bir dönem geride kalmış, bölgede demokratik açılımlar başlamış, yatırım hazırlıkları artmış, turizm canlanmış, en önemlisi halkta bir yarın umudu doğmuştu. 
Bu hava, Kongra - Gel'in ateşkesten vazgeçme kararıyla bozuldu. 
O günden beri Diyarbakır'dan, Şırnak'tan, Hakkari'den, Mardin'den, Van'dan, İstanbul'dan silahlı, bombalı saldırı haberleri, şehit cenazeleri, "parçalanarak ele geçirilmiş terörist" resimleri peş peşe geliyor. 
15 Ağustos'a kadar terörün tırmanmasından endişe ediliyor. 

Abdullah Öcalan, 1. Körfez Savaşı'ndan sonra şöyle diyordu 
"Batılılar bu bölgede Kürtlere ikinci İsrail rolü vermek istiyor. Arap alemini kuzeyden kemerleyecek, İsrail üzerindeki Arap tehlikesini hafifletecek bir rol niyetini sezmemek mümkün değil." Rafet Ballı, "Kürt Dosyası", Cem Y., 1991, s.269 
Bugün bu niyet çok daha belirgindir. 
O yüzden yeni bir çatışma ortamının kimin işine yarayacağını iyi hesaplayıp terörün karşısına "Hayır" diye dikilmek zorundayız. 



</TEXT>
</DOC>
