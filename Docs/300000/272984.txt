<DOC>
<DOCNO> 272984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur35.html </URL>
<DATE> 2004/09/18/ </DATE>
<TIME> 19.35 </TIME>
<AUTHOR>  </AUTHOR>
<HEADLINE>
Türkiye'den Telafer'e insani yardım... 
</HEADLINE>
<TEXT>

     Irak'ın Telafer kentinde meydana gelen olayların ardından Türkiye'den yapılacak 1 milyon dolar tutarındaki yardım malzemelerinin bir bölümü, Habur Sınır Kapısı'ndan Irak'a gönderildi. 
     Türkiye Acil Durum Yönetimi Genel Müdürlüğü Koordinatörlüğü'nden yapılan ve Kızılay tarafından bölgeye taşınan yardım malzemesinin ilk bölümü olan gıda, çadır, battaniye ve sağlık malzemelerini taşıyan 7 TIR ile 3 haberleşme aracı, 2 ambulans, 1 minibüs ve 37 personelden oluşan konvoy, Şırnak'ın Silopi İlçesi yakınlarındaki Habur Sınır Kapısı'ndan Irak'a geçiş yaptı. 
     Bölgeye gönderilen 186 bin 522 dolar tutarındaki ilk parti yardım malzemelerinin içinde 26 ton gıda, 28 bin 80 adet pet şişe su, 100 bin enjektör, 450 çadır ve 3 bin battaniye bulunuyor. 
     İlk parti olarak bölgeye gönderilen yardım malzemesi, Türk Kızılayı tarafından mağdur ailelere dağıtılacak. 
     
     KIZILAY'IN İNSANİ YARDIM KONVOYU TELAFER'E ULAŞTI 

     Türkiye Kızılay Derneği'nin insani yardım konvoyunun Telafer'e ulaştığı bildirildi. 
     Kızılay'dan yapılan yazılı açıklamaya göre, Irak'ın Telafer kentindeki çatışmalardan etkilenen Türkmenlere yardım götüren konvoy, bugün saat 15.00 sıralarında Telafer'e ulaştı. 
     7 TIR, 2 ambulans, 3 haberleşme aracı ve 1 personel minibüsünden oluşan konvoy, bölgeyi kuşatan ABD güçlerinin nezaretinde Telafer'e girdi. Konvoy, Türkmenler tarafından sevgi gösterileriyle karşılandı. 
     Kuru fasulye, pirinç, makarna, bebe bisküvisi, çay, tuz, şeker, un, helva ve sıvı yağın yer aldığı bin koli gıda maddesi, 2 TIR su, 450 çadır, 3 bin battaniye ve tıbbi malzeme Irak Kızılayı tarafından dağıtılacak. 
     Konvoyla bölgeye giden Kızılay ekibi, temiz ve sağlıklı içme suyu ihtiyacının karşılanabilmesi için Telafer'in altyapısında incelemeler yapacak, sağlık ekibi ise hastanelerin sağlık malzemesi ve ekipman ihtiyacını tespit edecek. Bu tespitler ışığında ikinci yardım konvoyuna yeni ihtiyaç malzemeleri eklenecek. 
     
</TEXT>
</DOC>
