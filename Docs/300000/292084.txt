<DOC>
<DOCNO> 292084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo11.html </URL>
<DATE> 2004/11/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Sihirbaz Hidayet .. 
</HEADLINE>
<TEXT>

     NBA'de Portland Trail Blazers'ın Orlando Magic'i 89-83 mağlup ettiği karşılaşmada Hidayet Türkoğlu 27 sayı kaydetmesine rağmen yenilgiye engel olamadı. 
     Maça yedek sandalyesinde başlayan Hido, mükemmel oyunu sayesinde 34 dakika oyunda kaldı. 
     Üç sayılık atışlarda 7'de 5, iki sayıda 13'te 5, serbest atışlarda ise 4'te 2'lik bir isabetle oynayan Hidayet dün gece takımının en çok şut kullanan ve sayı kaydeden oyuncusuydu. Hidayet bu istatistiklerine 5 ribaunt, 2 asist, 3 top çalmayı da ekledi. 
     Hido 27 sayısının 13'ünü Orlando Magic'i 75-71 öne geçiren 19-5'lik seride atarken, 3. çeyreğin sonunda da bir üçlüğü rakip potaya gönderdi. 
     
Orlando'yu 11. kez üstüste yenmeyi başaran Portland'da ise geçen sezonun "En Çok Gelişme Kaydeden Oyuncusu" Zach Randolph, bu sezon da gelişmeye devam ettiğini kanıtladı. Dördüncü periyoda ağırlığını koyan Zach, 27 sayı, 7 ribaunt Stoudamire ise 16 sayı, 8 asist ile deplasman galibiyetinde başrolü oynadı. 
     Orlando'da ise Hido dışında 11 sayının üstüne çıkabilen oyuncu olmadı. 
     
     MEHMET OKUR DA SÜPERDİ 

     Öte yandan NBA'deki bir başka gururumuz Mehmet Okur da başarılı bir performans gösterdiği karşılaşmada takımı Utah Jazz'ın Chicago Bulls'a 101-99 yenilmesine engel olamadı. Yedek soyunan ve 23 dakika forma giyen Memo, 15 sayı, 8 ribauntluk çabasıyla beğeni topladı. Mehmet, 7 serbest atışın tümünü sayıya çevirirken, yüzde 50'lik bir alan isabetiyle oynadı. 
     Bu sezon ilk galibiyetine kavuşan Bulls'a maçı getiren de yedek oyuncuları oldu. Bench'ten gelen Ben Gordon ve Eddy Curry ikilisi, toplam 43 sayıya imza atarak Utah taraftarlarını üzdü. 
     

TOPLU SONUÇLAR Knicks 91 Raptors 114 Celtics 97 Sixers 110 Blazers 89 Magic 83 Pistons 76 Cavaliers 92 Heat 99 Hawks 93 Sonics 93 Grizzlies 84 Mavericks 80 Spurs 94 Bulls 101 Jazz 99 Bucks 104 Suns 111      

     
</TEXT>
</DOC>
