<DOC>
<DOCNO> 295133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun36.html </URL>
<DATE> 2004/12/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Chirac'a suikast davası başladı 
</HEADLINE>
<TEXT>

     Fransa'nın başkenti Paris'te iki yıl önce ''14 Temmuz Ulusal Gün'' geçit töreninde, Cumhurbaşkanı Jacques Chirac'a suikast girişiminde bulunan Maxime Brunerie'nin duruşması başladı. 
     Aşırı sağcı bir örgütle ilişkisi olduğu ortaya çıkan 27 yaşındaki Brunerie, ilk sorgusunda, ''Chirac'ı öldürerek tarihe geçmek istediğini'' söylemişti. 
     Brunerie'ye yargılanmadan önce sağlık kontrollerinde farklı tanılar konulması, zanlının duruşmasının gecikmesine neden olmuştu. 
     ''İlk sağlık kontrolünden, cezai ehliyete sahip olduğu'' yolunda tanı konulmasının ardından, ikinci kontrolde tutuklunun ''şizofren hastası'' olduğu gerekçesiyle yargılanamayacağı bildirilmişti. 
     Genişletilmiş sağlık uzmanları kurulu, 2003 yılı Eylül ayında yaptığı toplantıda, tutuklunun sağlık durumunun cezai ehliyetine engel olmadığı görüşüne hükmetmişti. 
     Paris Ağır Ceza Mahkemesi, duruşmayla ilgili kararını Cuma günü açıklayacak. 
     Gitar kabının içine sakladığı tüfekle geçit törenine gelen Brunerie'nin attığı ilk kurşun, izleyicilerden birinin müdahalesi sonucu Chirac'ı ıskalamış, daha sonra güvenlik güçleri saldırganı etkisiz hale getirmişti. 
     
</TEXT>
</DOC>
