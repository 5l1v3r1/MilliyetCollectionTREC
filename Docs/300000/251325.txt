<DOC>
<DOCNO> 251325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/magazin/amag.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yeteneksiz kız' artık şöhret oldu 
</HEADLINE>
<TEXT>


'Senden bir şey olmaz' diyerek lisedeki tiyatrodan, 'yeteneksizsin' diye Müjdat Gezen Sanat Merkezi'nden atıldı ama herkes onu konuşuyor 

İlknur Gülmez 

Oynadığı "Avrupa Yakası" adlı dizide Tiki Selin karakteriyle dikkatleri üzerine çeken Evrim Akın, dizi sayesinde artan popülaritesinin mutluluğunu yaşıyor. Lise yıllarında öğretmeni tarafından "Senden hiçbir şey" olmaz diyerek tiyatro grubundan, "yeteneksiz" olduğu gerekçesiyle de Müjdat Gezen Sanat Merkezi'nden atılan Akın'la konuştuk 

Oyunculuğunuzu siz nasıl buluyorsunuz 
Nasıl bir oyuncu olduğumu bilmiyorum. Beş yıl önce bir anda kendimi sette kamera karşısında buldum. Herkes beni yetenekli olarak görüyor ama ben öyle görmüyorum. Daha yolun başındayım. Bu kadar popüler bir dizide başka biri olsaydı 'Tamam ben oldum artık oyuncuyum' derdi. Ama ben oyuncu değil, oyuncu adayıyım. Bu mesleği hakkıyla yapmak için ise benden istenilenleri yapmak zorundayım. 

Dizide kullandığımız "Oha falan oldum, kal geldi" gibi sözcükler herkesin dilinde. Rolünüze hazırlanırken özel bir çalışma yaptınız mı 
Diziye başladığımda tiki bir kızı oynayacağımı söylediler. Çok yakın bir tiyatrocu arkadaşım sürekli o insanların taklitlerini yapıyordu. Ben de Gülse Birsel'e gidip, 'Bu tarz kızların kelime dağarcığı geniş değil. 10 kelimeyle günü tamamlarlar. Onların söylediği 'Oha falan oldum yani' kelimesi var. İstersen bu kelimeyi de senaryoya koyalım' dedim. Gülse Birsel de 'Güzel olur' diyerek kabul etti. Ve dizide o kelimeyi kullanmaya başladık. O günden sonra da bu konuşmalar herkesin diline yapıştı. 

Nasıl tepkiler alıyorsunuz 
Sokakta yürürken insanlar beni gördüklerinde gülümsüyor. Ama bu duruma çok alışık olmadığım için ilk başlarda çok yadırgadım. İlk zamanlar sokakta bana baktıkları zaman 'Neden böyle bakıyorlar, acaba kötü bir şey mi yaptım ' diye kendimi bir hafta eve kapattım. Aslında paranoyak biriyim. Yolda yürürken insanların beni tanıdığını unutuyorum. 

Sarışın ve aptal bir kadını oynadığınız için size o yönde yaklaşanlar oluyor mu 
Hayır, hiç rahatsız edici tepki almadım. Zaten gerçek saç rengim koyu. Dizi için saçımı boyadıklarında ağladım. Tarzım değil, doğal olmayan herşeye karşıyım. Sarı saçlarımla aynaya baktığım zaman sanki başka birini görüyorum. Bu nedenle dizi tatile girer girmez saçlarımı eski saç rengime boyattım. 


</TEXT>
</DOC>
