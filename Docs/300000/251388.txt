<DOC>
<DOCNO> 251388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun14.html </URL>
<DATE> 2004/06/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Hollanda Başbakanı AB'nin Türkiye kararında Bush etkili olamaz 
</HEADLINE>
<TEXT>

     Yusuf Bakırcı bildiriyor 

Hollanda Başbakanı Jan Peter Balkenende, AB'nin Türkiye'nin üyeliği konusunda müzakere kararı almasının kendi işi olduğunu, bu kararın verilmesinde ABD Başkanı George Bush'un etkisinin olamayacağını söyledi. 
     Hollanda haber ajansı ANP, Başbakan Balkenende'nin, Bush'un, geçen cumartesi günü İrlanda'da yaptığı açıklamaya ilişkin Hollandalı gazetecilerin sorularına verdiği yanıtta, Türkiye'nin olası üyeliğinin AB'nin belirlediği kıstaslara uyup uymamasına bağlı olduğunu söylediğini bildirdi. 
     ''Türkiye ile müzakerelere başlamak için kesinlikle tek ölçü, bu ülkenin istenen kriterleri yerine getirmesidir'' diyen Balkenende, Başkan Bush'un görüşlerinin bu gerçeği hiçbir şekilde değiştiremeyeceğini belirtti. 
     ABD Başkanı Bush, İrlanda'da yaptığı açıklamada, ''Avrupa Birliği, Türkiye Cumhuriyeti ile tam üyeliğe gidecek müzakereleri başlatmalıdır'' demişti. 
     Hollanda, 1 Temmuz'da AB dönem başkanlığını üstlenecek ve aralık ayında yapılacak zirvede, Türkiye ile müzakerelere başlanması konusunda bir karara varılacak. 
     Başbakan Balkenende, önceki hafta, Başbakan Recep Tayyip Erdoğan'ın Lahey'e yaptığı resmi ziyaret sırasında müzakere kararı alınmasının, 6 Ekim'de açıklanacak komisyon kararı ışığında belirleneceğini, ancak bu tarihe kadar olan süreçte Türkiye'ye karşı adil ve dürüst davranılacağını bildirmişti. 
     
</TEXT>
</DOC>
