<DOC>
<DOCNO> 275613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko29.html </URL>
<DATE> 2004/09/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Dünya Genç Girişimci Yarışması'na başvurular başladı... 
</HEADLINE>
<TEXT>

     Türkiye'nin daha önce iki büyük ödül kazandığı Dünya Genç Girişimci Yarışması'nın WYBA Türkiye finali için başvurular başladı. 
     Dünya Gazetesi ve NTV'nin desteği ile Global Tanıtım tarafından düzenlenen yarışmanın Türkiye finali, 19 Kasım'da İstanbul'da gerçekleştirilecek. 
     1994 yılından beri düzenlenen ve genç girişimciliği dünya çapında ödüllendirmeyi amaçlayan yarışma, genç girişimcilere Türkiye'yi dünya arenasında temsil etme fırsatı veriyor. 
     Türkiye birincisi olarak seçilecek genç girişimci, yaklaşık 20 ülke finalistinin katılacağı dünya finalinde Türkiye'yi temsil edecek. Geçen yıl Türkiye'nin ev sahipliğini üstlendiği dünya finali bu yıl 25 Kasım 2004 tarihinde Sofya'da düzenlenecek. 
     Dünya Genç Girişimci Yarışması'nda, Genç Girişimci Büyük Ödülü'nün yanı sıra Yenilikçilik, Yönetimde Mükemmellik, İş Planlaması, İletişimde Mükemmellik, Sosyal Sorumluluk ve Uluslararası Başarı kategorilerinde 6 ayrı ödül bulunuyor. 
     Yarışmaya katılan projeler, işadamları, gazeteciler ve akademisyenler tarafından oluşturulacak seçici kurul tarafından başarı, stratejik yaklaşım, kişisel felsefenin yönetime katkısı, sosyal sorumluluk, yaratıcılık ve yenilikçilik ve iletişim becerisi kriterlerine göre değerlendirilecek. 
     Genç girişimciler, www.globaltanitim.com wyba2 index.html sitesinden edinebilecekleri katılım formunu doldurarak, bir sayfalık biyografileri, şirket tanıtım yazıları ve vesikalık fotoğrafları ile yarışmaya katılabilecek. Başvurular 5 Kasım tarihine kadar Global Tanıtım Hacı Adil Sokak 7. Aralık No 4 Levent İstanbul adresine posta ile veya turkan.ay globaltanitim.com adresine e-mail yolu ile yapılabilecek. 
     Türkiye'yi yarışmalarda temsil eden girişimcilerden İzzet Garih 1998 yılında, İbrahim Mirmahmutoğulları da 2002 yılında büyük ödül kazandılar. Türk girişimcilerden Tunç Tonger 1998 yılında ''Juri Özel Ödülü'' alırken, Haluk Özyavuz 1999 yılında ''Yönetim'', Cem Çelebiler 2001 yılında ''İş Stratejisi ve Sosyal Sorumluluk'', Nuray Karalar 2003 yılında ''İş Planlaması'' dallarında ödüllere layık görüldü. 
     
</TEXT>
</DOC>
