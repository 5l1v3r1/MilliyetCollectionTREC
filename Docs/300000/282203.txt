<DOC>
<DOCNO> 282203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy21.html </URL>
<DATE> 2004/10/21/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Erdoğan Le Monde'a konuştu Bizden neden korkuluyor, anlamıyorum 
</HEADLINE>
<TEXT>

     Başbakan Recep Tayyip Erdoğan, Türkiye'nin AB üyeliği konusunda, ''Fransız halkının neden Türkiye'den korktuğunu anlamakta güçlük çektiğini'' söyledi. 
     Le Monde gazetesinin sorularını yanıtlayan Erdoğan, ''Türkiye'nin Fransa ile tarihten gelen önemli siyasi, ekonomik, kültürel ve hatta askeri bağları bulunduğunu'' belirtti. 
     ''AB eğer bir Hıristiyan kulübü değilse, Türkiye'nin bu projede yeri olduğunu'' kaydeden Erdoğan, ''Fransız halkının neden Türkiye'den korktuğunu anlamakta güçlük çekiyorum'' dedi. 
     Türkiye'nin Kopenhag kriterlerini fazlasıyla yerine getirdiğini ifade eden Erdoğan, ''şimdi üye ülkelerin kendi görevlerini yapmasını'' istedi. Erdoğan, şöyle devam etti 
     ''17 Aralık AB için bir test olacak. AB bunu geçebilir veya başarısız olabilir. İkinci ihtimalde biz Kopenhag kriterlerinin ismini Ankara kriterleri olarak değiştireceğiz ve aynı yolda devam edeceğiz. Biz global bir barışı inşa etmek istiyoruz. Bunu farklı dinlerden ve farklı inançlar ve ufuklardan gelen insanlar yapacak. Artık dünyada bütün duvarlar yıkılıyor. Kesin olan bir şey var Hem demokrasi, hem içine kapanma aynı anda olmaz.'' Müzakerelerin uzun sürebileceğini kaydeden Erdoğan, diğer ülkelerin de bu uzun süreçten geçtiğini belirtti ve bu konuda İngiltere, İspanya ve Portekiz'i örnek verdi. 
     Erdoğan, AB üyeliğini Türkiye'de hem iktidarın, hem de muhalefetin istediğini hatırlattı ve ''Biz samimiyiz. Aynı samimiyeti Avrupalı dostlarımızda görmemiz gerekir'' dedi. 
     ''Müzakerelerin askıya alma ihtimaline'' ilişkin bir soru üzerine Erdoğan, bunun daha önce hiçbir aday ülke için gündeme gelmediğini belirtti ve ''Müzakereler uzun sürebilir, ancak er geç sonuçlanmalı'' dedi. 
     ''İnsanlığın terörizmin kurbanı olmasını kimse istemiyor. Bu, medeniyetlerin buluşması meselesidir, buna hepimizin ihtiyacı var'' diyen Erdoğan, ''bu mücadelenin hep birlikte yapılmasının'' önemine işaret etti. 
     
</TEXT>
</DOC>
