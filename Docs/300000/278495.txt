<DOC>
<DOCNO> 278495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur44.html </URL>
<DATE> 2004/10/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Geçim derdi, ölüm korkusunu yeniyor... 
</HEADLINE>
<TEXT>

     Hatay'ın İskenderun İlçesi'nden Irak'a akaryakıt taşıyan tanker şoförleri, birçok kez soygun olayı yaşamaları ve silahlı saldırıya uğramalarına rağmen, borçları nedeniyle seferlerini sürdürmek zorunda kaldıklarını söylüyorlar. 
     Hatay'ın İskenderun İlçesi'ndeki akaryakıt tesislerinden tankerlerle Irak'taki ABD uçaklarına yakıt taşıyan şoförler Mustafa Çokal, Halil Bakır ve İsmail Bakır, geçim sıkıntısı nedeniyle riski göze almak zorunda kaldıklarını ve artık yaşadıkları olayları kanıksadıklarını belirttiler. 
     Irak'ın Tikrit ve Belet kentlerine akaryakıt taşıdıklarını ifade eden şoförler, konvoy halinde gittiklerini ve herhangi bir saldırıya uğramamaları durumunda kendilerini şanslı saydıklarını ifade ediyorlar. 
     Geçimlerini sağlamak zorunda oldukları aileleri ve çocukları bulunduğunu kaydeden Mustafa Çokal, ''Her gidişimizde ölümü yaşıyoruz. Bir seferimizde, saldırıda şoför arkadaşımız gözümüzün önünde öldü. Cesedini güçlükle getirdik. Ancak para kazanmamız lazım. Kimimiz kamyon, tanker aldı. Bunun için borçlandık. Borçlarımızı ödemek zorundayız'' dedi. 
     Halil Bakır ve İsmail Bakır da son seferlerinde bir arkadaşlarının tankerinin arızalandığını, tamir edemeyince aracı bıraktıklarını belirterek, ''Türkiye'ye geldik ve 4 gün sonra da tankerin bulunduğu yere gittik. Ancak tanker yakılmıştı. Daha önceleri de birçok kez soyulmuştuk. Ancak şimdi silahla saldırıyorlar, araçları yakıyorlar'' şeklinde konuştular. 
     Şoförler, ABD'liler için yakıt götürdüklerini, ancak yardım talebinde bulunduklarında ya da herhangi bir olay yaşadıklarında kendilerine sahip çıkılmadığından yakındılar. Şoförler, ''Özellikle saldırı olaylarında bizi kaderimizle baş başa bırakıyorlar'' iddiasında bulundular. 
     
</TEXT>
</DOC>
