<DOC>
<DOCNO> 269096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/ekonomi/eko02.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kastamonu'dan dünyaya bir 'kapı' daha açıldı 
</HEADLINE>
<TEXT>


25 milyon dolarlık yatırımla ilk etabı tamamlanan Dortek Kapı fabrikasında üretimin yüzde 70'i ihraç edilecek 

MURAT ÖĞÜTÇEN Kastamonu 

Birinci etap yatırımın tamamlanmasıyla üretime başlayan Dortek Kapı Fabrikası, temeli atılan ikinci etap yatırımıyla üretim kapasitesini bir yıl içerisinde 4 bin kapıya çıkartmayı hedefliyor. 
Dortek Kapı Fabrikası'nın açılışı, Başbakan Recep Tayyip Erdoğan, Çalışma ve Sosyal Güvenlik Bakanı Murat Başesgioğlu'nun katılımıyla dün Kastamonu'da gerçekleşti. SFC Grubu'na bağlı olan Dortek Kapı Fabrikası'nın Genel Müdürü Menderes Okur, yatırımın birinci etabının 25 milyon dolara mal olduğunu açıkladı. Fabrikanın yeni teknolojiyle üretim yapacağını belirten Okur, ürünlerin yüzde 70'inin ihraç edileceğini belirtti. 

'750 kişiye istihdam' 
Törende konuşan Başbakan Erdoğan da iktidara geldiklerinde, "Bu ülkede kim taş üstüne taş koyarsa başımızın, gözümüzün üstünde yeri var" dediğini anımsattı. Bu iddialarının devam ettiğine işaret eden Erdoğan, yılın ilk yarısında Türkiye'de 1.6 milyar dolarlık yabancı sermaye girdiğini belirtti. 
İşsizlik sorununun sadece Türkiye'nin değil, bütün dünyanın sorunu olduğunu vurgulayan Erdoğan, gelişmiş ülkelerin işsizlik sorununa, işsizlik sigortasıyla çözüm bulduklarını bildirerek, Türkiye'nin işsizlerine aynı oranda destek veremediğini belirtti. Başbakan Erdoğan, 750 kişiye istihdam sağlayacak projeyi gerçekleştiren SFC Grubu'nun sahibi Ceritoğlu ailesine teşekkür etti. 


</TEXT>
</DOC>
