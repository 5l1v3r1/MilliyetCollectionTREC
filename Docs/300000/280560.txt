<DOC>
<DOCNO> 280560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/yasam/axyas02.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi bardak çektirmek moda 
</HEADLINE>
<TEXT>


Yoga ve masajdan sıkılan ünlüler, şimdi bardak çektirmeye merak sardı. Pek çok isim, ağrılarından kurtulmak için bardaklardan medet umuyor 

DIŞ HABERLER SERVİSİ 

Amerikan CBS televizyonunun haberine göre, bardak çekme, ünlüler arasında hızla yayılıyor. New York'ta bir galaya katılan Gwyneth Paltrow'un sırtındaki izlerin nedeninin de toksin atmak amacıyla yaptırdığı bardak çekme seansları olduğu ortaya çıktı. 
Hollywood'un bardak çekme konusunda eğitimli uzmanı Steve Mavros, bu yöntemin kas ağrılarını gidermek için kullanıldığını, ancak solunum yolu hastalıkları gibi başka birçok rahatsızlığa karşı da etkili olduğunu söylüyor. Bardaklı alternatif tedaviden meden uman ünlüler arasında Kate Moss, Jude Law, Geri Halliwell, Cate Blanchett, Ralph Fiennes de bulunuyor. 

Bardak çekme nedir 
Bardak çekme, kan, enerji ve vücut sıvılarının hareketine dayanan bir akupunktur yöntemidir. Ağrıların, stres veya yaralanma sonucu oluşan tutukluktan kaynaklandığı düşüncesine dayanır. Bardak çekmenin, ağrılı bölgedeki kan ve Çincede "qi" olarak adlandırılan enerji akışını düzenlediğine inanılır. 

Nasıl uygulanır 
Terapist, cam bardakları ateşte ısıtarak deriye yerleştirir. Bardağın içindeki sıcak hava vakum etkisi yapar ve deri, bardağın içine doğru çekilir. Bardak çekme genellikle tek başına uygulansa da, başka terapilerle birlikte de kullanılabilir. 




</TEXT>
</DOC>
