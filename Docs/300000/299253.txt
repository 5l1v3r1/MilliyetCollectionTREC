<DOC>
<DOCNO> 299253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur17.html </URL>
<DATE> 2004/12/20/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Fırtına ve yağmur Antalya'yı felç etti... 
</HEADLINE>
<TEXT>

     Antalya'da iki gündür etkili olan yağış ve fırtına, kent merkezinde sık sık elektrik kesintileri yaşanmasına neden oldu. Antalya'ya iki gün içinde metrekareye ortalama 91 kilogram yağış düştü. 
     Antalya Meteoroloji Bölge Müdürü Mehmet Arandı, AA muhabirine yaptığı açıklamada, Antalya'da son iki gündür yağış ve fırtınanın etkili olduğunu belirterek, bu sürede metrekareye ortalama 91 kilogram yağış düştüğünü, rüzgarın hızının ise zaman zaman saatte 95 kilometreye ulaştığını söyledi. 
     Fırtına nedeniyle, Antalya'nın çeşitli bölgelerinde elektrik telleri koparken, Güllük, Meltem, Sanayi ve Yenigün mahallelerinin bir bölümüne uzun süre elektrik verilemedi. 
     TEDAŞ Antalya Müessese Müdürü Abdullah Uyar da yaptığı açıklamada, rüzgarın çok etkili olduğuna dikkati çekerek, bu nedenle bazı bölgelerde elektrik tellerinin hasar gördüğünü, 10 ekibin gece boyunca arızaları gidermek için çalıştığını anlattı. 
     Antalya Büyükşehir Belediyesi İtfaiye Daire Başkanlığı yetkilileri, yağış ve fırtına nedeniyle Zeytinköy, Sanayi ve Muratpaşa mahallelerinde toplam 40 işyeri ve evi su bastığını bildirdiler. Yetkililer, bu yerlerde su boşaltma çalışmalarının hızlı şekilde yapıldığını ifade ettiler. 
     Karayolları 13. Bölge Müdürlüğü yetkilileri ise, Antalya'yı Kumluca İlçesi'ne bağlayan dağ yolundaki Altınyaka mevkiinin, kar ve heyelan nedeniyle ulaşıma kapalı olduğunu belirttiler. 
     Yetkililer, kaya düşmesi riski nedeniyle Kemer İlçesi Acısu mevkiinde ulaşımın deniz tarafından tek şeritten verildiğini, Finike-Kale ilçeleri arasında da, dalgalar nedeniyle yolun deniz tarafındaki bölümünde tahribat oluştuğunu, ulaşımın kontrollü şekilde gerçekleştirildiğini kaydettiler. 
     Antalya Denizcilik Bölge Müdürlüğü yetkilileri, gece şiddetli fırtına nedeniyle gemilerin limana giriş ve çıkışına izin verilmediğini vurguladılar. Rüzgarın etkisinin azaldığına dikkati çeken yetkililer, bugün öğleden sonra, hava durumuna göre limana giriş ve çıkış yapılıp yapılmamasına karar vereceklerini bildirdiler. 
     Liman Başkanlığı yetkilileri, balıkçıların denize açılmasına henüz izin verilmediğini açıkladılar. 
     Şiddetli fırtına ve yağış nedeniyle yüksekliği 4-5 metreyi bulan dalgalar, geçen yıl yaşanan fırtına nedeniyle kapanan ve halen ulaşım sağlanamayan Konyaaltı plajlarının bulunduğunu Akdeniz Caddesi'nin yine kayalarla dolmasına neden oldu. 
     Meteoroloji Bölge Müdürlüğü yetkilileri, fırtınanın etkisini kaybetmeye başladığını, yağışların ise 22 Aralık Çarşamba gününe kadar devam edeceğini bildirdiler. 

     
</TEXT>
</DOC>
