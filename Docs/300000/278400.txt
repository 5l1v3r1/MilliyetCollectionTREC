<DOC>
<DOCNO> 278400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko45.html </URL>
<DATE> 2004/10/08/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Hükümet karara uyarsa en düşük memur maaşı 585 milyon olacak 
</HEADLINE>
<TEXT>

     Hükümetin, Uzlaştırma Kurulu'nun önerdiği gibi en düşük memur maaşını halen 552 milyon lira olarak belirlenen en düşük kamu işçisi maaşıyla eşitleyebilmesi için 71 milyon liralık seyyanen zam yapması gerektiği hesaplandı. Bunun üzerine yüzde 6'lık artışların da eklenmesiyle, 481 milyon lira olan en düşük memur maaşı yılın ilk altı ayında 585 milyon, ikinci altı ayında da 620 milyon liraya çıkıyor. 
     KESK'in Uzlaştırma Kurulu önerilerini dikkate alarak yaptığı hesaplamaya göre, Hükümetin, Kurul'un kararına uymayı kabul etmesi halinde en düşük net memur maaşının öncelikle 552 milyon lira olan en düşük kamu işçisinin aylık ücretine yükseltilmesi gerekiyor. Şu anda en düşük memur maaşının 481 milyon lira düzeyinde bulunduğunu ifade eden KESK yetkilileri, Uzlaştırma Kurulu kararlarının uygulanması durumunda memurlara öncelikle 71 milyon liralık seyyanen zam yapılması gerektiğini belirtiyorlar. En düşük işçi ücreti düzeyine çıkarıldıktan sonra yılın ilk altı ayı için yapılacak yüzde 6'lık zamla 585.1 milyon liraya, ikinci altı aydaki yüzde 6'lık zamla da 620.2 milyon liraya çıkacak. 
     Bu arada, Uzlaştırma Kurulu'nun alt dereceli memurlarla diğerlerine farklı oranlarda artışlar öngören kararının uygulanması için yasal düzenleme yapılması gerektiği de belirtiliyor. 
     Türkiye Kamu-Sen ise en düşük kamu işçisinin ikramiye de dahil aylık ücretinin 750 milyon liradan düşük olmayacağını tahmin ediyor. Bu amaçla çeşitli kuruluşlardan ve DPT'den bilgi isteyen Kamu-Sen, Uzlaştırma Kurulu'nun önerdiği artışa ilişkin olarak bir hesaplama yapıyor. 
     
</TEXT>
</DOC>
