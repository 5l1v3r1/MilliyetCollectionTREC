<DOC>
<DOCNO> 263364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/yazar/cemal.html </URL>
<DATE> 2004/08/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Çivisi çıktı 
</HEADLINE>
<TEXT>


İster devlet dökülüyor deyin, ister çivisi çıktı. Hangi pencereden bakarsanız bakın, durumun iç açıcı olmadığı çırılçıplak gözler önünde. 
Elbette yeni değil hiçbiri. 
Hepsi yıllardır biliniyor. 
Devletin tepeden tırnağa adam edilmesi gerektiği herkesin ağzında. Devlet reformu deniyor buna. Devletin şeffaflaşması, devletin vatandaşına hesap verir hale gelmesi, devletin hukuk kurallarıyla sımsıkı bağlanması isteniyor bunca yıldır. 
Devlete demokrasi götürülmesi diyenler de var buna. 
Vatandaş ne polise güveniyor ne de yargıya. Karakollara, mahkemelere yolu düşsün istemiyor sokaktaki adam. 
Son günlerdeki gazete manşetlerine şöyle bir göz atın. Başta Milliyet olmak üzere çoğu çığlık çığlığa alarm zilleri çalıyor. 
Cirit atıyor mafya 
Mafya - MİT ilişkileri... 
Mafya - Yargı ilişkileri... 
Mafya - İdare ilişkileri... 
Van'daki Susurluk başlı başına bir devlet skandalı. Devletin nerede olmaması gerektiğini anlatıyor. Organize suç örgütlerinin nerelere kadar sızdığını, koca bir ili neredeyse nasıl denetim altına aldığını en ahmakların bile kafasına dank dank vuruyor. 
MİT, mafyadan yararlanayım derken, yeri geliyor mafya tarafından kullanılır duruma düşüyor. Çakıcı dosyalarından çıkan soru işaretlerinin çengelleri yargının, Yargıtay'ın tepelerindeki isimlere takılıyor. 
Sedat Ergin'in son günlerde Hürriyet'teki iki çarpıcı yazısı, yargının kendisine nasıl çekidüzen vermesi gerektiğini gün ışığına çıkarıyor. 
Şöyle ki 
Neşter - 2 soruşturmasında dinleme kayıtlarına takılan sekiz Yargıtay üyesinin soruşturma kapsamı dışında kalabilmesi... Bu konuda Yargıtay Başkanlık Kurulu'nun aldığı kararla Yargıtay'ın nasıl bir dokunulmazlık zırhına büründüğü... Hakimler ve Savcılar Yüksek Kurulu'nun üç üyesinin aileleriyle birlikte yaptıkları turistik gezilerde faturaların nasıl ödendiği... 
Soruların yanıtlanması gerekiyor. 
Etik reformu şart yargıda... 
Kimileri kol kırılır yen içinde diye düşünüyor olabilir. Ama demokrasilerde böyle bir mantık geçerli değildir, olamaz da. Demokratik rejimlerin erdemi şeffaflığıdır çünkü. 
Devlete hesap sorulur demokrasilerde. Devlet hesap vermek zorundadır demokrasilerde. Çünkü devlet, demokrasilerde hukuk devleti diye anılır. 
Bunu da en başta bilmesi gerekenler yargıçlardır. Çünkü hukuk onların elinde yükselir. Hukuk devleti demek, demokrasi demektir. 
Genel Yayın Yönetmenimiz Mehmet Yılmaz geçen gün "Adaleti korumak hepimizin görevi" başlığını koyduğu yazısında bazı haklı sorular yöneltmişti Yargıtay Başkanı Eraslan Özkaya'ya. 
Yanıt bekleyen sorular... 
Yanıtların gün ışığına çıkması için Yargıtay Başkanı'nın ya istifa kurumunu çalıştırması ya da soruşturmanın selameti açısından en azından izne ayrılmasıdır doğru olan. 
Doğru olanı yapmak yerine "Yargı yıpratılmak isteniyor " demek hiç de inandırıcı değil Sayın Başkan... 
Yargı kendi kendini yıpratıyor. 
Bunun için de yargıda reform yolunu yargıçların kendi elleriyle açmaları gerekiyor. Bunu gerçekleştirecek hukuk adamlarının Türk adaletinin içinde var olduklarına inanıyoruz. 
Bir yanda gerçek hukuk adamları, öte yanda siyasal kararlılık el ele verirse, Avrupa Birliği yolundaki Türkiye'de hukuk çıtasının yükseleceğinden kimsenin kuşkusu olmasın. 



</TEXT>
</DOC>
