<DOC>
<DOCNO> 287779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy23.html </URL>
<DATE> 2004/11/10/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Irak Devlet Bakanı Önümüzdeki dönemde Türk şoförler güvende olacak 
</HEADLINE>
<TEXT>

     Irak Devlet Bakanı Vail Abdullatif, gelecek dönemin, Türk şoförlerinin güvenliğiyle ilgili, tırların gruplar halinde seyirlerinin temin edilmesi ve özel güvenlik şirketlerinden de istifade ederek ilave güvenlik tedbirlerinin alınacağı bir dönem olacağını söyledi. 
     Erdoğan, Irak Devlet Bakanı Vail Abdullatif'i Başbakanlık Yeni Bina'da kabul ederek yaklaşık 1.5 saat görüştü. 
     Abdullatif, görüşmenin ardından gazetecilere yaptığı açıklamada, ''kardeş ülke'' diye tanımladığı Türkiye'nin üçüncü durakları olduğunu ifade ederek, bundan önce Kuveyt ve İran yetkililerine Irak Başbakanı İyad Allavi'nin yazılı mesajını sunduklarını bildirdi. Bugün de Başbakan Erdoğan'a, Başbakan Allavi'den yazılı bir mesaj getirdiğini söyleyen Abdullatif, yaptıkları görüşmeler ve Irak'taki son gelişmeler hakkında Erdoğan'a bilgi verdiklerini anlattı. 
     Konuk Bakan Abdullatif, şöyle konuştu 
     ''Mesajın büyük bir bölümü özellikle Felluce'deki askeri operasyonlarla ilgilidir. Önce şunun bilinmesinde, Irak Geçici Hükümeti olarak fayda görüyoruz Felluce'deki askeri operasyonların başlatılması izni, Felluce'de ikamet eden 200 bine yakın Iraklı vatandaşın talebi üzerine böyle bir karar alınmıştır. Irak Geçici Hükümeti olarak günlerdir, haftalardır buradaki teröristlerle soruna barışçı yollarla askeri seçeneklere başvurma zorunluluğu hissedilmeden çözüm bulunması uğraşı verdik. 
     Fakat, barışçı yollarla soruna çözüm bulunması mümkün olmadı. Geçici Hükümet'in göreve başladığından bu yana tespit ettiği ana hedeflerin başında, ülke genelinde 2005 yılı birinci ayı içerisinde genel seçimlerin icra edilebilmesi için gerekli güven, istikrar ve huzur ortamının gerçekleştirilmesi gelmektedir.'' Abdullatif, terör faaliyetleri devam ettiği sürece Irak Geçici Hükümeti'nin programını uygulamada büyük sorunlarla karşı karşıya kaldığını belirterek, Felluce'nin Mahmudiye'ye yakın olduğunu, teröristlerin sadece Iraklılardan oluşmadığını, Arap ülkelerinden teröristlerin saflarında savaşanların bulunduğunu tespit ettiklerini anlattı. 
     Vail Abdullatif, dün Felluce hastanesine yapılan baskın sırasında 127 teröristin ele geçirildiğini, yapılan araştırma ve soruşturmalar sonunda da bunların arasında iki Faslı teröristin bulunduğunun tespit edildiğini bildirerek, gerekli tahkikatların devam ettiğini söyledi. 
     Irak Geçici Hükümeti olarak Felluce halkının talebini dikkate alarak, Irak genelinde güvenlik ve huzurun sağlanabilmesi, genel seçimlerin Irak'ın her yerinde yapılabilmesi için böyle bir kararın alınmasının zorunlu hale geldiğini kaydeden Abdullatif, önümüzdeki günlerde teröre son verilmesinin mümkün olmadığını, ancak yapılacak seçimler için gerekli ortamın sağlanabileceğini düşündüklerini ifade etti. 
     
     ''FELLUCE'DE SİVİLLER DE ZARAR GÖRMÜŞ OLABİLİR'' 
     Konuk Bakan Abdullatif bir gazetecinin, ''Felluceli vatandaşların talebi üzerine operasyonun başlatıldığını ifade ettiniz, ancak operasyonlarda Felluceliler de ölüyor. Bu bir tezat değil mi '' sorusuna karşılık, ''Haklısınız, ancak operasyonlar sırasında önce Irak askeri birlikleri ve polisi temsil eden güvenlik güçleri ön saflarda yer alıyor. Felluce'ye giren kendi askerimizdir. Tabi bu arada siviller de zarar görmüş olabilir'' dedi. Konuk Bakan, soruyu soran gazeteciye, ''Hastane gibi tedavi merkezinde 127 teröristin işi ne '' şeklinde karşı soru yöneltti. Abdullatif, ''Bunun arkasında kesinlikle eski rejimi ihya etme veya huzursuzluğu devam ettirme amacına matuf terör faaliyetleri var'' dedi. 
     Türkiye ile Irak'ın sınır kapısının Felluce'ye yönelik operasyon nedeniyle kapatılması gibi bir taleple gelip gelmediklerini soran bir gazeteciye de Abdullatif, Irak'ın sınır kapıları arasında sadece Ürdün ve Suriye arasındaki kapıların kapandığını söyledi. Abdullatif, havaalanının da 48 saat süreyle hava ulaşımına kapandığını belirterek, İran, Kuveyt ve Türkiye ile olan sınır kapılarının açık olduğunu ve açık olmaya devam edeceğini ifade etti. 
     
     TÜRK ŞOFÖRLERE ÖZEL GÜVENLİK 
     Abdullatif, Irak Geçici Hükümeti'nin, Irak'ta öldürülen Türk şoförleriyle ilgili bir önlem alıp almayacakları sorusunu yanıtlarken de şunları söyledi 
     ''Biraz önce Sayın Başbakan ile görüşmemizde de bu konu gündeme getirildi. Irak Geçici Hükümeti olarak almış olduğumuz tedbirleri arz ettim. Önümüzdeki dönem, tırların gruplar halinde seyirlerinin temin edilmesi ve özel güvenlik şirketlerinden de istifade ederek ilave güvenlik tedbirlerinin alınacağı bir dönem olacaktır.'' Irak'taki terör örgütü PKK Kongra-Gel unsurlarını önlemeye yönelik tedbir alınıp alınmayacağının sorulması üzerine de Abdullatif, Irak'taki gelişmeler neticesinde bu ülkedeki bazı teröristler ve çeşitli gruplar tarafından terör faaliyetlerinin devam ettiğini söyledi. 
     Abdullatif, Irak Hükümeti'nin güvenlik, huzur ve istikrarı gerçekleştirmesinin ardından, ne Irak'a ne de komşu ülkelere zarar verebilecek bir terör odaklarının barındırılmasına göz yummayacaklarını, izin vermeyeceklerini kaydetti. 
     
     ''IRAK'IN GÜVENLİĞİ, KOMŞU ÜLKELERİ DE ETKİLER'' 
     Allavi'nin, Başbakan Erdoğan ile İran ve Kuveyt yetkililerine gönderdiği mesajında, Felluce operasyonu hakkında bilgi dışında, komşulardan bir beklenti olup olmadığı şeklindeki soruya karşılık Abdullatif, şunları söyledi 
     ''Irak'ın güvenliğini bölge ülkelerinin güvenliğinden nasıl ayırabilirsiniz Sizler de takdir edersiniz ki Irak'n güvenliği dolaysız bir şekilde komşu ülkelerin güvenliğini de etkilemektedir. Irak'ta huzur ve güveni sağlarsak ticaret, ekonomik ilişkiler gelişecektir. Terör nedeniyle altyapıyı onaramıyoruz. Projeleri de uygulama safhasına koyamıyoruz.'' Bir Arap gazetecinin, Türkiye tarafının Allavi'nin mesajının içeriği ve görüşmelerle ilgili tavrının ne olduğunu soruması üzerine de Konuk Bakan, ziyaret edilen ülkelerde, gerek Allavi'nin mesajı gerekse bu mesaj dışında ülkeleri ilgilendiren konularda son derece yapıcı bir anlayışla karşılaştıklarını dile getirdi. 
     Felluce'deki operasyonla ilgili Başbakan Erdoğan'ın görüşünü soran gazeteciye karşılık da Abdullatif, bölge ülkelerinin hepsinin güvenliği ve huzurunun parçalanamayacağını, bölge genelinden ayrılamayacağını söyledi. Bölge ülkelerinin güvenliğe ihtiyacı olduğunu ifade eden Abdullatif ziyaret ettikleri ülkelerde Irak'taki gelişmeler ve nedenlerini izah ettiklerini ve bu ülkelerden Irak'ta devam ettirilen çabalara destek ve yardım talep ettiklerini belirtti. 
     
</TEXT>
</DOC>
