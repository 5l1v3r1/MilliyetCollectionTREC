<DOC>
<DOCNO> 270329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun09.html </URL>
<DATE> 2004/09/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Alaattin Çakıcı'nın 'kefaletle serbest bırakılma' talebine red 
</HEADLINE>
<TEXT>

     Viyana Eyalet Mahkemesi'nde 14 Temmuz'dan beri hücrede tutulan organize suç şebekesi başı Alaattin Çakıcı'nın ''100 bin euro kefalet karşılığı serbest bırakılması'' talebi reddedildi. 
     Çakıcı'nın avukatları Karl Bernhauser ve Walter Rosenkranz tarafından yapılan ''100 bin euro kefalet karşılığında serbest bırakılması ve tutuksuz yargılanması'' talebinin, soruşturma hakimi tarafından kabul edilmediği öğrenildi. 
     Kimliğinin açıklanmasını istemeyen güvenilir bir kaynak, Çakıcı ile avukatları arasındaki görüşmede, Çakıcı'nın kefalet miktarını ilk etapta 50 bin dolar olarak belirlediği, ancak avukatların ''az bulması üzerine'' kefalet miktarını 100 bin euro'ya çıkardığını söyledi. 
     Viyana Eyalet Mahkemesi'nde görevli bir hukukçu ise Avusturya'da suçluların kefaletle serbest bırakılarak tutuksuz yargılanmasının mümkün olduğunu anımsatarak, ''Ancak suç dosyasındaki belgelere bakıldığında yıllardan beri sürekli kanundan kaçan Çakıcı gibi bir tutuklunun kendisine tanınan koşullar çerçevesinde Avusturya'da kalabileceğine pek ihtimal verilmediği için, soruşturma hakiminin kefalet talebini reddettiğini'' söyledi. 
     Bu arada, Çakıcı'nın, organize suç örgütü üyelerini savunmakla ünlenen yeni avukatı Karl Bernhauser'in savunmasını, Çakıcı'nın Kartal Cezaevi'nden tahliye edildikten sonra 17 ay Türkiye'de serbest kaldığı, bu süre içinde Türk makamlarının herhangi bir işlem yapmamış olmasından yola çıkarak, bu tez üzerine kurmayı planladığı ve bu konuda bilgi topladığı öğrenildi. 
     Viyana Eyalet Mahkemesi basın bürosundan yapılan açıklamada, Çakıcı davasını soruşturmakla görevli hakim Dr. Pieter Seda'nın yıllık izinden dönerek görevine başladığı, duruşmanın bu ay sonunda yapılmasının planlandığı bildirildi. 
     Basın sözcüsü Friedrich Forsthuber, bir soru üzerine Fransa Adalet Bakanlığı'ndan istenen bilgi ve belgelerin henüz gelmediğini söyledi. 
     
</TEXT>
</DOC>
