<DOC>
<DOCNO> 253716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/guncel/gun01.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Müstehcen roman sürgüne gidiyor 
</HEADLINE>
<TEXT>


TCK'nın müstehcenlikle ilgili yasakları düzenleyen maddesindeki değişiklikle, içinde müstehcen unsurlar barındıran romanlar kitabevlerinde satılamayacak 

GÜNSELİ ÖNAL Ankara 

Avrupa Birliği'ne AB uyum çerçevesinde 30 Temmuz 2003'te yapılan ve müstehcenlikle ilgili yasakların bilimsel, sanatsal ve edebi eserlere uygulanmayacağını öngören değişiklik, mürekkebi kurumadan deliniyor. Türk Ceza Kanunu TCK tasarısının müstehcenlikle ilgili yasakları düzenleyen maddesinde yapılan değişikliğe göre, içinde ensest veya çocuklarla cinsel ilişki geçen bir roman kitabevlerinde satılamayacak. Eşcinsel ilişkiden, hayvanlar ve ölülerle cinsel ilişkiden bahsedilen romanlar, "seks shop"lara "sürgüne" gidecek. 
TBMM Adalet Komisyonu'nda, maddenin çocuk pornosu hariç diğer yasakların bilimsel, sanatsal ve edebi eserlere uygulanmayacağına ilişkin son fıkrası tartışmaya yol açtı. Adalet Bakanı Cemil Çiçek, "Eserlerin toplumun değerlerini rencide etmemesi gerektiğini" savunarak, "Herkesin bilim ve sanatını toplumu düşünerek yapması lazım. Bence bu fıkra maddeden tamamen çıksın. Müstehcenliğe başka bir yerden açık kapı bırakıyoruz" dedi. 
CHP'li Orhan Eraslan, "Bu değişiklik Avrupa'yı kandırmak için mi yapıldı Şimdi 'şaka yaptık' mı diyeceksiniz AB'ye 'Bize gün verin, özgürlüklerin önündeki sınırlamaları kaldırdık' diyorsunuz. Mürekkebi bile kurumadan değiştirmek ikiyüzlülük" dedi. 

'Hangimiz porno izlemedik ' 
Eraslan'a sürpriz bir destek veren AKP'li Mahmut Durdu, bir arkadaşının 02.00'deki bir filmi izlemek için odaya girdiğinde 12 yaşındaki oğlunun aynı filmi izlemekte olduğunu gördüğünü anlattı. Durdu, "Çocukları yasaklarla koruyamayız. Şimdi 'Hanginiz bu yasaklı filmleri izlemediniz' desem, kimse parmak kaldıramaz. Objektif konuşuyorum" dedi. 
Tartışmaların sonunda bilimsel eserler, müstehcenlikle ilgili yasaklardan muaf tutuldu. 
Müstehcen unsurlar içeren sanatsal ve edebi eserler için ise, "müstehcen ürünlerin seks shoplar dışında satılmaması" yasağına uyulması koşulu getirildi. Çocukların korunması gerekçesiyle benimsenen bu düzenleme ile müstehcen içerikli sanatsal - edebi eserlerin seks shoplar dışında satılabilmesinin yolu kapandı. İçinde çocuklara yönelik cinsel unsurlar bulunan eserler yasaklandı. 

Madde ne getiriyor 

"PORNO ÜRÜNLER", çocukların ulaşamaması için "seks shop"larda satılacak. Bu yasağa uymayanlar 6 aydan 2 yıla kadar hapis yatacak. Pornografik görüntüleri, şifreli de olsa basın ve yayın yoluyla yayımlayanlara 6 aydan 3 yıla kadar pornografik üründe çocuk kullanana 5 - 10 yıl hapis cezası verilecek. Çocuk pornosu seks shoplarda da satılamayacak. Bunları ülkeye sokan, satan ve bulunduran, 2 - 5 yıl arası hapis yatacak. 

TCK'daki diğer değişiklikler 
Biber gazı sıkan polise yargı yolu 

Çocuğu fuhuşa teşvik eden 4 - 10 yıl hapis yatacak. Birini fuhuşa teşvik eden 2 - 4 yıl hapse girecek. Cebir veya tehditle, hileyle ya da kişinin çaresizliğinden yararlanarak birini fuhuşa sevk edene bu cezanın yarısından 2 katına kadar artırılarak ceza verilecek.Çocukları dilendirenlere 1 - 3 yıl hapis cezası verilecek.Birlikte yaşadığı kimsenin çocuğuna kötü muamele yapan, döven, 2 aydan 1 yıla kadar hapse girecek.Zor kullanma yetkisine sahip kamu görevlisi, görevinin gerektirdiği ölçünün dışında kuvvet kullanırsa, kasten yaralama suçuna ilişkin hükümler uygulanacak. Örneğin etkisiz hale getirdiği göstericiye tekme atan veya biber gazı sıkan polis, bu madde kapsamından yargılanacak.Kanuna aykırı eğitim kurumu açanlara ve buralarda öğretmenlik yapanlar ile bunları çalıştıranlara 6 aydan 3 yıla kadar hapis cezası verilecek. Maddenin misyonerlik çalışmalarını önlemeye yönelik olduğunu bildiren CHP'li Orhan Eraslan, "Papalık benzeri bir Ortodoks devleti yaratılmak isteniyor, bir adada bu amaçla mülk alınıyor" dedi. 

Plajdaki üstsüzler hapisten kurtuldu 

Üstsüz güneşlenenleri 6 aydan 1 yıla kadar hapis cezasından CHP Antalya Milletvekili Feridun Baloğlu'nun dikkati kurtardı. TCK tasarısının hayasızca hareketleri düzenleyen bölümündeki "Alenen cinsel ilişkide bulunan veya teşhircilik yapan kişi, 6 aydan 1 yıla kadar hapisle cezalandırılır" maddesi görüşülürken, gerekçede "Teşhircilik konusu, kişinin cinsel organlarından ibaret değildir" cümlesini gören Baloğlu, itiraz etti. Baloğlu bu maddenin "üstsüz güneşlenenleri" de kapsadığını anlattı. Doç. Dr. Adem Sözüer, teşhirciliğe, pardösülü bir adamın önünü açıp cinsel organını bir kadına göstermesini örnek verirken Baloğlu, göğüslerin açılmasının teşhircilik olup olmayacağını sordu. Komisyon Başkanı Köksal Toptan, "Göğüslerini plajda gösterirse değil ama yolda gösterirse teşhircilik olur" dedi. Gerekçedeki cümlenin çıkarılmasıyla sorun aşıldı. 

312. maddeye ince ayar 

Türk Ceza Kanunu'nun TCK düşünce özgürlüğünü ilgilendiren 312. maddesinde düzenleme yapıldı. Yargıca konjonktüre ve toplumun hassasiyetlerine göre geniş bir takdir yetkisi veren "kamu düzeni için tehlikeli olabilecek" ifadesi, "kamunun güvenliği için tehlikeli tarzda" ifadesiyle değiştirildi. 


</TEXT>
</DOC>
