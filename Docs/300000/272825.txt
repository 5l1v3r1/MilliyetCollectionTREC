<DOC>
<DOCNO> 272825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/spor/axspo01.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'den savunma 
</HEADLINE>
<TEXT>


Bodo Glimt karşısına sürdüğü kadro nedeniyle ağır eleştiriler alan İspanyol hoca, "Herkesi yarışma içine dahil etmem gerekiyor. Bazen kenarın kalitesi yüksek olabilir" diye konuştu 

ORHAN YILDIRIM 


'Maç tercihi yok' 
BEŞİKTAŞ Teknik Direktörü Del Bosque her maça farklı bir anlayış ile çıktıklarını belirtti, "Birini diğerine tercih ettiğimiz karşılaşma yok" dedi. İspanyol teknik adam, "Ancak kadrodaki tüm oyuncuları bu tür maçlarda görüp, onları yarışma içine dahil etmem gerekiyor. Bodo'daki gibi bazı maçlarda kenarda oturanların kalitesi daha yüksek olabilir, bu da normaldir" diye konuştu. 

'Gereken yapılacak' 
GALATASARAY ile pazar günü çok zorlu bir maça çıkacaklarını hatırlatan Teknik Direktör Del Bosque sözlerini şöyle tamamladı "İlk kez seyircimizin önünde oynayacağız. Bu yüzden kazanmaktan başka düşüncemiz yok. Glimt, beklediğimden de agresif bir oyun sergiledi. Önce Galatasaray derbisini kayıpsız geçelim, ondan sonra rövanş için gerekenler yapılacaktır." 

Oktay'dan güvenoyu 
FUTBOL Şube Sorumlusu Kıvanç Oktay ise Bodo Glimt karşısına sürpriz bir kadro çıkaran ve bu nedenle eleştirilerin odak noktasını oluşturan Teknik Direktör Del Bosque'ye destek verdi. Oktay, "Bodo maçının telafisi var, ancak Galatasaray derbisinin yok. Kadro konusunda bizlerin yorum yapması yanlış olur. Hocamız derbiyi düşündü, sakatlık riskine girmedi" ifadelerini kullandı. 

Uçaktan idmana 

Son prova İnönü'de 
SİYAH - Beyazlı futbolcular, Norveç dönüşü ayaklarının tozuyla Ümraniye Tesisleri'nde antrenmana çıktı. Teknik Direktör Del Bosque, Bodo maçında oynayan oyuncularına dinlenmeye yönelik düz koşu yaptırırken, diğer futbolcular yaklaşık iki saat süren taktik ağırlıklı bir çalışma yaptılar. Kartal, Galatasaray derbisinin son provasını bugün İnönü Stadı'nda gerçekleştirecek. 

Sergen'den garanti 
BEŞİKTAŞ'IN tecrübeli yıldızı Sergen Yalçın, "Bodo'yu unuttuk. Gözümüzü Galatasaray derbisine çevirdik. Her iki takım için de zorluk derecesi yüksek bir mücadele olacak. Ancak tek düşüncemiz var, o da galibiyet. Derbiler sürprize açık olur ama buna izin vermeyeceğiz. Çünkü ligdeki kredimizi tükettik" dedi. Teknik Direktör Del Bosque ise bugün saat 12.00'de basın toplantısı düzenleyecek. 

Başkanlar zirvesi 

Beşiktaş Belediye Başkanı İsmail Ünal yarın oynanacak Beşiktaş - Galatasaray derbisi öncesi iki kulüp başkanını biraraya getirdi. Yıldırım Demirören ile Özhan Canaydın, Ünal'ın daveti üzerine dün Ortaköy'deki Feriye Lokantası'nda buluştu. Dostluk mesajlarının verildiği zirvede, Beşiktaş Belediye Başkanı Ünal, Canaydın'a siyah - beyaz, Demirören'e ise sarı - kırmızı renklerden oluşan çiçek verdi. 

Cordoba yıkıldı 

MR'ı çekildi 
BODO Glimt maçının hemen başında sakatlanarak oyunu terkeden kaleci Cordoba'nın dün Memorial Hastanesi'nde MR'ı çekildi. Kulüp doktoru Yalçın Yavuzer, Kolombiyalı file bekçisinin ayak tendonunda yırtık tespit edildiğini, en az bir ay sahalardan uzak kalacağını söyledi. 

'Çok üzgünüm' 
AMELİYATIN söz konusu olmadığını kaydeden Yavuzer, "Cordaba 3-4 gün ayağının üstüne basamayacak" dedi. Cordoba ise "Beşiktaş için milli takımdan ayrıldım. Daha yeni yeni form tutmuşken böyle bir sürpriz sakatlık beni çok üzdü. Bir anda tüm hayallerim yıkıldı" ifadesini kullandı. 

NORVEÇ BASINI 
Norveç ağlıyor 
NORVEÇ basını Bodo Glimt'in Beşiktaş önünde büyük bir fırsatı kaçırdığını yazdı. Ülkenin önde gelen gazetelerinden VG, "Glimt her şeyi sonda kaybetti. Galibiyeti cebe inmişken, Ahmed Hassan piyasaya çıkarak Aspmyrna'daki eğlenceyi berbat etti" yorumunu yaptı. Dagbladet gazetesi ise "Futbolun her zaman adaletli bir oyun olmadığını bir kez daha gördük" dedi. Avisa Nordland da "Bodo uluslarası klasta. İlk yarım saat şansları iyi kullansak hiç kuşkusuz tam bir sirk gösterisi yaşanacaktı" ifadesini kullandı. 


</TEXT>
</DOC>
