<DOC>
<DOCNO> 256186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonyas04.html </URL>
<DATE> 2004/07/17/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Truva mı, Troy mu, Troia mı ... 
</HEADLINE>
<TEXT>

     Başrolünü ünlü oyuncu Brad Pitt'in paylaştığı ''Troy'' adlı filmin büyük ilgi görmesi, Türkiye ve dünya ülkelerindeki milyonlarca insanın dikkatini Çanakkale ve Truva'ya yöneltti. 
     AA muhabirinin derlediği bilgilere göre, Çanakkale'ye 30 kilometre uzaklıkta bulunan Truva Antik Kenti'nin tanıtımı için büyük çaba harcayan Türkiye, Troy adlı filmin vizyona girmesinin ardından özellikle geçtiğimiz haziran ayından itibaren Truva'yı ziyaret eden yerli ve yabancı turist sayısında büyük artış yaşandığı ve bu tarihi mekana olan ilginin arttığı öğrenildi. 
     16 yıldan bu yana Truva'da kazı çalışmalarına başkanlık eden ve çevredeki köylülerce Osman Hoca olarak çağrılması nedeniyle Türk Hükümetine başvurarak, vatandaşlığa kabul edilen ve Manfred Korfmann olan adına Osman'ı da ekleten Alman Arkeolog Prof. Dr. Korfmann, AA muhabirine yaptığı açıklamada, isim konusunda ''Troia'' nın kullanılması konusunda hassasiyetini dile getirdi. 
     Bu bölgenin uluslararasında ''Troia'' olarak bilindiğini ve bunun Türkçe okunuşunun Troya olduğunu dile getiren Korfmann, Truva isminin de doğru olduğunu ancak, dış ülkelerde bu ismin hiç tanınmadığını belirtti. 
     Korfmann, Truva'nın yerel halk dilinde kullanıldığını bu ismin de 19. yüzyılda Fransızca'dan gelerek, Türk diline yerleştiğini hatırlatarak, şunları kaydetti 
     ''Homeros'un destanında bu bölgenin isminden Troia olarak bahsediliyor. Yani geçmişten günümüze bilimsel alanda kullanılan isim Troia'dır. Ben 16 yıldan bu yana Troia'da kazı heyeti başkanı olarak görev yapıyorum, Türk hükümetiyle de yaptığımız yazışmalarda hep Troia ismini kullandım. Çünkü bu isim uluslararası bilimsel alanda kullanılan isimdir. Dünyada bir çok dil var. Her ülke kendi dilinde ismi değişik yorumlayabilir. Ancak bilimsel alanda ve dünyada kullanılan en yaygın isim Troia'dır. Bunun da Türkçe okunması Troya'dır. Bu ismin kullanılması konusunda hassas olmalıyız.'' 
     
     BELEDİYE BAŞKANI'NIN GÖRÜŞÜ... 

     Çanakkale Belediye Başkanı Ülgür Gökhan ise, Truva isminin yaygın kullanıldığını, isim kullanımı konusunda en doğru olanın Türkçe okunması Troya olan ''Troia'' olduğunu belirtti. 
     Troia isminin bilimsel alanda kullanıldığına dikkat çeken Gökhan, şunları kaydetti 
     ''Truva ismi yaygın kullanılan isim. Özellikle kazı sırasında Prof. Korfmann'ın tespiti ile yine Çanakkale'deki üniversite camiasında ilgili kişilerin tespiti, doğru kullanımının Troia olduğu belirlendi. Bu konuda bilgisi olmayanlar bunu Truva olarak kullanıyor. 
     Troia bilimsel adı, Truva'da halk adıdır, ikisi de kullanılabilir. İnsanların yıllarca alışageldiğiz Truva ismini bir anda Troya'ya çevirmek mümkün değil. Halkımız Truva demeye devam etsin ama özellikle gençlere bunun doğru isminin Troia olduğunu, yabancılar konuşurken Troia dendiğini vurgulamak lazım.'' 
     
     TRUVA ÇANAKKALE'YE GELENLERİN GÖZDE MEKANI 

     Kültür ve Turizm Müdürlüğü yetkilileri, geçmiş yıllarda olduğu gibi Truva Ören Yeri'nin Çanakkale'ye gelen yerli ve yabancı turistlerin en çok ilgisini çeken mekan olduğunu bildirdiler. 
     Yetkililer, Truva Antik Kenti'ni yılın ilk 6 ayında 219 bin 358 yerli ve yabancı turistin ziyaret ettiğine dikkat çekerek, ''İlk 6 aydaki ziyaretçi sayısı, filmin gösterime girmesiyle birlikte bu aydan itibaren büyük oranda artacaktır'' dediler. 
     
     TRUVA ADINA İLGİ 

     Çanakkale'de Truva vatandaşlar için ayrı bir önem taşıyor. Çanakkale Belediyesi her yıl ağustos ayında ''Troya Festivali'' düzenlerken, bir çok işyeri ve firma Truva ve Troya ismini kullanmaya özen gösteriyor. 
     Çanakkale'de 6 mahalleden ikisinde Troya Caddesi bulunurken, belediye yakın zamanda şehiriçinde yaptırdığı köprüye Troya ismini verdi. Bir çok işyeri Truva ismini kullanmaya özen gösterirken, Tekel Şarap ve Kanyak Fabrikası'nın Truva ismini verdiği kanyakta yurtiçi ve dışında büyük ilgi görüyor. 
     Çanakkale'ye gelen yerli ve yabancı turistler ise başta İskele Meydanı olmak üzere çeşitli hediyelik dükkanlarında seramikten veya tahta olarak yapılan tahta ata büyük ilgi gösterip, hediye olarak götürüyorlar. 
     
     TROY FİLMİNDE KULLANILAN TAHTA ATIN ÇANAKKALE'YE GETİRİLMESİ 

     Troy filminde kullanılan tahta atın Kültür ve Turizm Bakanlığı'nın girişimleri sonucu bulunduğu Japonya'dan Türkiye'ye getirilmesi ve bu atın Çanakkale'ye yerleştirilecek olması da Çanakkale'de ''Yer tartışması'' başlattı. 
     Çanakkale Belediye Başkanı Ülgür Gökhan, belediye meclis üyeleri ve konuyla ilgili kişi ve kuruluş yetkilileriyle yaptığı toplantılarda, tahta atın konulacağı en uygun yerin 18 Mart Tepesi olarak adlandırılan bölge olduğunu ve bu konuda tartışmaların sürdüğünü belirtti. 
     Tahta atın yer seçimi konusunda çeşitli kişilerde değişik yer konusunu gündeme getiriyorlar. 
     Öte yandan Japon Prensi Mikasa, Çanakkale'ye yaptığı ziyaretin büyük bölümünü Truva'ya ayırıyor. 
     Her yıl Çanakkale'ye Japon İmparatorluğu'ndan yakınlarıyla gelen Mikasa, Truva'daki kazıları dolaşarak, son çalışmalar hakkında da bilgi alıyor. 
     
</TEXT>
</DOC>
