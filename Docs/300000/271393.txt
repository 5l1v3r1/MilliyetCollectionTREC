<DOC>
<DOCNO> 271393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/soneko41.html </URL>
<DATE> 2004/09/13/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
IMF, 3 yıllık yeni stand-by için görüşme yapacak... 
</HEADLINE>
<TEXT>

     Uluslararası Para Fonu IMF Türkiye Masası Şefi Rıza Moghadam başkanlığındaki heyetin, Türkiye ile imzalanması düşünülen 3 yıllık, yeni stand-by anlaşmasıyla ilgili müzakereler kapsamında temaslarda bulunacağı bildirildi. 
     IMF Türkiye Temsilciliği'nden yapılan açıklamaya göre, IMF heyetinin Türkiye ziyareti, 16-29 Eylül tarihlerinde gerçekleşecek. Ekim başındaki IMF ve Dünya Bankası yıllık olağan toplantılarının ardından, Türkiye ile müzakereler kaldığı yerden devam edecek. 
     Türk yetkililerinin, 2005-2007 yıllarına ait Ekonomik Programı hazırlamayı sürdürdüğü belirtilen IMF açıklamasında, söz konusu dönemlere ait hedeflerle uygulanacak politikaların tartışılacağı bildirildi. 
     IMF açıklamasında, müzakere konularının ayrıntılarıyla ilgili şu görüşlere yer verildi 
     ''İşsizliğin düşürülmesi ve ekonomik büyümenin sürdürülmesine odaklanılarak, 3 yıllık dönemde gerçekleştirilmesi planlanan yapısal ve kurumsal reformlar ele alınacak. Vergi yönetiminin ve rejiminin revizyonu, kamu maliyesinin yeniden yapılandırılması ve sosyal güvenlik alanında yapılması gereken reformlar gibi, Türkiye'nin mali yapısını bozabilecek konular müzakere edilecek. Yatırım ortamının iyileştirilmesi ve yeni iş alanlarının yaratılmasını sağlayacak düzenlemeler yanında, mali sektöre yönelik yeni reformlar ve özelleştirme stratejisi de gündeme gelecek.'' 
     
</TEXT>
</DOC>
