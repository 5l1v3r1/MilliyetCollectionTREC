<DOC>
<DOCNO> 252008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas05.html </URL>
<DATE> 2004/06/30/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Metro grevi Londra'yı felç etti... 
</HEADLINE>
<TEXT>

     İngiltere'nin başkenti Londra'da metro çalışanlarının dün akşam başlattığı 24 saatlik grev nedeniyle hayat felce uğradı. 
     Her gün yaklaşık 3.5 milyon kişinin kullandığı metronun istasyonlarının dün yerel saatle 18.30'da kapanmasının ardından gece boyunca süren ulaşım kaosu, sabah erken saatlerden itibaren yeniden etkisini göstermeye başladı. Otobüs duraklarında uzun uyruklar oluşturan Londralılar, işe ve okula yetişebilmek için evlerinden her gün çıktıklarından ortalama 1-2 saat erken çıkmak zorunda kaldı. 
     Bazı banliyö tren seferlerinin de aksamasına yol açan grev, demiryolu çalışanlarının bağlı oldukları sendika ile işveren arasında, ücretler üzerinde anlaşmazlık nedeniyle başlatılmıştı. 
     Deniz ve Demiryolu Çalışanları Sendikası RMT tarafından yapılan açıklamada, anlaşmazlığın sürmesi halinde grevlerin de devam edeceği bildirildi. Londra metrosu yöneticileri ise grevin kabul edilemez olduğunu belirtirken, yolculara, yolculukları için her zamandan daha uzun vakit ayırmaları, yürüyüş seçeneği üzerinde durmaları ve nehirde bedava olarak yolcu taşıyan araçlardan yararlanmaları tavsiyesinde bulundu. Bir yıl için kendilerine teklif edilen yüzde 3.5'luk ücret artışı ve çalışma saatlerini azaltma teklifini reddeden demiryolu çalışanlarının grevi bugün yerel saatle 18.30'da sona erecek. 
     
</TEXT>
</DOC>
