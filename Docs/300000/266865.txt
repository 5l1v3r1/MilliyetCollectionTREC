<DOC>
<DOCNO> 266865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko20.html </URL>
<DATE> 2004/08/27/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Bosch'un Türkiye'ye güveni tam 
</HEADLINE>
<TEXT>

     BOSCH'un Almanya'daki merkezinde bulunan Otomotiv Satış Sonrası Hizmetlerin Mali ve İdari İşlerden Sorumlu Başkan Yardımcılığı'na atanan Bosch Türkiye CEO'su Klaus Peter Fouquet, Türkiye'ye övgüler yağdırdı. 
     Türkiye'de yaklaşık 6 yıl görev yapan ve son olarak BOSCH Sanayi ve Ticaret A.Ş. Bursa Tesisleri'nin, ''EFQM 2003 Avrupa Kalite Büyük Ödülü'' almasını sağlayan Fouquet, görevini 1 Eylül'de, Bosch Türkiye Genel Müdür Yardımcısı Gürcan Karakaş'a teslim edecek. 
     Türkiye'de veda ziyaretlerine başlayan ve Bursa'daki fabrikalarda çalışan işçilerle vedalaştıktan sonra basın mensuplarına kokteyl veren Fouquet, Türkiye'de çok güzel günler geçirdiğini, Almanya'ya gitmekten ''çok da memnun olmadığını'' belirterek, ''Türkiye'den ayrılacağımız için ben de, ailem de çok üzgünüz'' dedi. 
     Bosch Türkiye'de görev yaptığı 6 yılda 2 bin kişinin işe alındığını, 420 milyon euroluk yatırım yapıldığını ve yıllık 400 milyon euro ile ihracatın dörde katlandığını anlatan Fouquet, her biri 180 bin euro değerinde yüksek teknolojili yeni iş sahaları açtıklarını söyledi. 
     Fouquet, ''Türkiye'nin ekonomik krizde olduğu dönemde hep iyimser'' açıklamalar yaptığının ve Bosch'un bu dönemde bile Türkiye'ye yatırıma devam ettiğinin'' hatırlatılması üzerine, Türkiye'nin 2001'deki krizi önemli tedbirler alarak aştığını, potansiyeline bakıldığı zaman da bu krizlerin üstesinden geleceğinin görülebileceğini vurguladı. 

     
</TEXT>
</DOC>
