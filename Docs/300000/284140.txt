<DOC>
<DOCNO> 284140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur13.html </URL>
<DATE> 2004/10/28/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Kopan parmaklarla iki hastane arasında mekik dokudu 
</HEADLINE>
<TEXT>

     Ufuk BALKİS DHA 

ANTALYA'da odun keserken 3 parmağını hızara kaptıran vatandaş, 5 saat boyunca iki hastane arasında iki hastane arasında mekik dokudu. Sonunda ameliyata alınan hastanın kopan parmakları, bir saat süren operasyonla yerine dikildi. 
     Olay önceki akşam saat 17.30'da meydana geldi. SSK emeklisi 55 yaşındaki Selahattin Aksoy, evinin kışlık odunlarını kesmek için Konuksever Mahallesi 789 Sokak üzerindeki evinde bulunan seyyar hızar makinasını aldı. Bir süre odun kesen Aksoy, o sırada cep telefonu çalınca dalgınlıkla elini makinaya kaptırdı. İşaret, orta ve yüzük parmağı kopan Aksoy, çocukları tarafından hemen SSK Antalya Bölge Hastanesi'ne getirildi. Görevli doktorlar aileye, "Biz bu tür doku kayıplarına müdahale edemiyoruz. Akdeniz Üniversitesi Tıp Fakültesi Hastanesi'ne gitmelisiniz'' dedi. Kendi araçlarıyla yola çıkan aile, Tıp Fakültesi'ne ulaştı. Eli kanlar içinde ve kopuk 3 parmağı kavanoza konulan Aksoy'a, buradaki görevliler de, "Hastanemizde yer yok. Onun için sizi alamayız'' deyince çaresiz kalan Selahattin Aksoy, kızı Aygül Aksoy'un kullandığı otomobille tekrar SSK Hastanesi'ne döndü. 
     Yanında eşi Aysel Aksoy da bulunan yaralı adam, Acil Servisi önünde kopan parmaklarının yerini bezle sararak akan kanı durdurmaya çalıştı. SSK'nın doktorları, hastanın kan kaybettiğini görünce pansuman yaparak, "Biz size demedik mi Burda tedavi edemeyiz. Ameliyata alsak bile 3 parmağınızı kesmek zorunda kalabiliriz. Bize bunun için imza verirseniz, ameliyatı gerçekleştiririz. Bu ameliyatı bir tek Tıp Fakültesi yapabilir. Onlar da sizi kabul etmediyse başınızın çaresine bakın'' diyerek tekrar Tıp Fakültesi Hastanesi'ne gönderdi. 
     Çaresiz kalan aile, yakınlarıyla yaptıkları telefon görüşmesi sonrasında tekrar Tıp Fakültesi'nin yolunu tuttu. Elinde sargı bezi bulunan Selahattin Aksoy, Tıp Fakültesi Hastanesi Acil Servisi'nde bir süre bekletildi. Eşi ve kızının doktorlarla görüşmeleri sonuç vermedi. 
     Hastaneden ayrılmaya hazırlanan aile, karşılarında kameraları görünce konuşmak istedi. Aksoy'u, yatak olmadığı için önce kabul etmeyen hastane doktorları, kameraları görünce hemen ameliyata aldı. 
     Olayın ardından 5 saat geçtikten sonra saat 22.30 sıralarında müdahale edilen Aksoy'un parmakları bir saat süren operasyonla yerine dikildi. Ameliyatın başarılı geçtiği yaralının sağlık durumunun iyi olduğu belirtildi. 
     SSK Hastanesi ve görevli doktorlar hakkında suç duyurusunda bulunacağını belirten Aygül Aksoy, "Doktorlar dokunun 6 saatte kaybolduğunu söyledi. Biz 5 saat boyunca hastane hastane dolaştık. Bir saat daha geç kalsaydık, babam parmaklarını kaybedecekti. Kopan 3 parmağını saatlerce elimizde taşıdık. Sorumlular, mutlaka hesabını vermeli'' dedi. 
     41 yıllık SSK'lı olduğunu ve 35 yıl aradan sonra ilk kez hastaneye geldiğini belirten Selahattin Aksoy, "16 yıl önce emekli oldum. Bu kurum, insan sağlığını hiçe sayıyor. Daha önce de eşimi buraya getirdim. Soğuk algınlığı diyerek geri gönderdiler. Tıp Fakültesi'ne götürdüm, safra kesesinin patladığını söyleyip ameliyata aldılar'' diye konuştu. 
     
</TEXT>
</DOC>
