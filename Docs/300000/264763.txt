<DOC>
<DOCNO> 264763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo14.html </URL>
<DATE> 2004/08/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş, Denizli maçı hazırlığını sabah yaptığı idmanla sürdürdü 
</HEADLINE>
<TEXT>

     Ligde 21 Ağustos Cumartesi günü deplasmanda Denizlispor ile karşı karşıya gelecek Beşiktaş, bu maçın hazırlıklarını bu sabah gerçekleştirdiği antrenmanla sürdürdü. 
     BJK Nevzat Demir Tesisleri'nde teknik direktör Del Bosque yönetiminde basına kapalı olarak yapılan antrenmanda, dün Çaykur Rizespor ile yapılan hazırlık maçında forma giyen oyuncular yaklaşık 30 dakika koşu yaptıktan sonra antrenmanı tamamladı. 
     Antrenmanda, diğer oyuncular 3 gruba ayrılarak tek pas çalışması yaptıktan sonra çift kale maç oynadı. Dün et beninde kanama meydana geldiği için çalışmayı yarıda bırakan Sergen Yalçın ile bir süredir hafif sakatlığı nedeniyle koşu yapan John Carew takımla birlikte çift kale maçta yer aldı. Elindeki sakatlığı devam eden kaleci Oscar Cordoba ise çift kale maçta forvet pozisyonunda oynadı. 
     Öte yandan, idmana A Milli Takım kampından dönen Okan Buruk ve İbrahim Toraman katılırken, Ümit Milli Takımı'nda bulunan İbrahim Akın ile Romanya milli takımındaki Daniel Pancu, çalışmada yer almadı. 
     Beşiktaş, Denizlispor maçı hazırlıklarını yarın sabah yapacağı antrenmanla tamamlayacak. 
     
</TEXT>
</DOC>
