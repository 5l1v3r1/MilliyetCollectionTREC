<DOC>
<DOCNO> 265577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/siyaset/asiy.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'den hükümete 'hortumcu' uyarısı 
</HEADLINE>
<TEXT>


DYP Genel Başkan Yardımcısı Adan, "Türkiye'yi krizlere sürükleyen bir önceki hükümet döneminde bile hırsızlar Kartal Cezaevi'nde yatarlardı. AKP hükümeti döneminde hangi borçlarını ödediler ki villalarında oturuyorlar" dedi 

ANKARA Milliyet 


DYP Genel Başkan Yardımcısı Celal Adan, bankaları soyarak Türkiye'yi 40 milyar doların üzerinde zarara uğratanların, artık cezaevi yerine villalarda yaşadığını belirterek, Bülent Ecevit hükümetinin sandığa gömülmesine neden olan hortumcuların, AKP hükümetinin de sonu olacağını savundu. 
DYP Başkanlık Divanı adına açıklama yapan Adan, halkın AKP'ye "Yolsuzluğu bitirin" diye oy verdiğini anımsatarak, hükümetin bu güven ve rızaya ihanet ettiğini söyledi. Milletin çalınan 40 milyar dolarının bir sent'inin bile geri alınmadığını öne süren Adan, hükümetin yolsuzluğun açıklarını dış borçla kapatma gayretinde olduğunu kaydetti. 
Hortumcularla "güya" borç ödeme anlaşması yapıldığını ve bunların halktan saklandığını söyleyen Adan, "Yürürlüğe konulamayan, ödemeleri yapılmayan düzmece anlaşmalarla hırsızlara imkan ve fırsat vermekten öte bir icraatınız oldu mu" diye sordu. Adan, hükümete şöyle seslendi 

Hani paraları alacaktınız 
"'Halk çocuğuyuz, Kasımpaşalıyız, ciğerlerine elimizi sokup sizin paranızı alacağız' dediler. Hükümete geldiler, hortumcuların kucağına oturdular. Türkiye'yi krizlere sürükleyen bir önceki hükümet döneminde bile hırsızlar Kartal Cezaevi'nde yatarlardı. Sizin devrinizde bunlar hangi borçlarını ödediler ki şimdi villalarında oturuyorlar Çalınan paranın yine millete iadesi anlaşmasında kamuoyundan ne saklanabilir, bu konudaki hangi hüküm devlet sırrı olabilir Karanlık anlaşmalar diyet borcu ödemeleri mi Daha koltuğa oturmadan lobilerde şaibeli görüşmeler yapan bu iktidardan memlekete bir hayır gelmeyeceği belliydi. Bu paraların nasıl alınacağı bizzat Başbakan tarafından açıklanmalıdır." 
"Her kim milletin kuruşuna el uzatırsa, hesabını mutlaka verecektir" diyen Adan, şöyle devam etti "Yolsuzluklarda olduğu gibi her konuda vaatleri boş çıkan, iddialarının tam aksini gerçekleştiren bu iktidara milletin güveni kalmamıştır. 57. Hükümet, hırsızlarla kol kola girmenin bedelini çok ağır ödemişti. Bu iktidar da aynı şekilde ödeyecek. DYP'nin gözü iktidarın ve onun yolsuzluklarına, usulsüzlüklerine göz yuman bürokrasinin üzerindedir. Hırsızlığı kitabına uydurduğunu zannedenler fena halde yanılmaktadırlar. DYP iktidarında hangi kılıf ve kılıkta olursa olsun her türlü karanlık ilişki açığa çıkacak, ilgili herkes yaptıklarını ödeyecektir." 
Hortumcuların perde arkasında bakanlarla, milletvekilleriyle görüştüğünü savunan Adan, Yüce Divan'lık suç işlendiğini de savunarak, "Faizleri sileceğiz dediler. Vatandaşın bankaya olan borcunun faizi siliniyor mu Hortumcuların borçlarının faizini niye silecekler " dedi. 

</TEXT>
</DOC>
