<DOC>
<DOCNO> 259771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sonspo09.html </URL>
<DATE> 2004/08/01/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Aksu Üç yılda üç şampiyonluk yaşayacağız, UEFA Kupası'nı da alacağız 
</HEADLINE>
<TEXT>

     Beşiktaş Kulübü İkinci Başkanı Murat Aksu, siyah-beyazlı kulübe yeni bir heyecan getirdiklerini ve başarıya fazlasıyla inandıklarını belirterek, iddialı açıklamalar yaptı. 
     Beşiktaş Kulübü'nün aylık resmi dergisinin Ağustos sayısında yer alan röportajında, çok iddialı olduklarını ifade eden Aksu, ''Üç yılda üç şampiyonluk yaşayacağız. Bundan en ufak şüphemiz yok. Beşiktaş taraftarına hak ettiği mutlulukları yaşatacağız. Bununla da kalmayıp UEFA Kupası'nı da alacağız'' dedi. 
     Yıldırım Demirören başkanlığındaki yeni yönetim kurulunun çalışmalarıyla, camianın çok kısa zamanda bölünmüş, parçalanmış ve hayal kırıklığına uğramış halinin ortadan kalktığını anlatan Murat Aksu, şunları söyledi 
     ''Transferlerimizle, stadımızın yenilenmesiyle, sponsorluk çalışmalarımızla yeni bir heyecan oluşturduk. Del Bosque'nin bir lafı var Beşiktaş'a gelmemin nedeni başkanın heyecanından etkilenmem Başta başkanımızda bu heyecan var. Kendisi bu heyecanını yönetim kurulumuza, takımımıza ve camiamıza aktardı. Bunun sonucunda başarı kesinlikle gelecektir. Buna bütün kalbimizle inanıyoruz.'' 
     
     ''İNÖNÜ'NÜN KALBİNİ TARAFTARA GERİ VERDİK'' 
     Sadece kendi çabalarıyla hedeflenen başarılara ulaşamayacaklarını belirten ikinci başkan Aksu, camianın birlik ve beraberlik içinde olarak kendilerine destek vermesi gerektiğine dikkati çekti. 
     Seçim öncesinde verdikleri sözlerin hepsini yerine getirdiklerini ve getirmeye de devam ettiklerini anlatan Aksu, şöyle devam etti 
     ''Pascal'ın ruhunu aratmayacak bir yıldız Carew geldi. Tribünler belki de Carew'i Pascal'dan daha çok sevecek. Stadımız yapılıyor. Taraftar kapalıyı istedi, onlara İnönü'nün kalbini geri verdik. Camiamızın kombine kartlara, ürünlerimize, BJK Travel'a, BJK Sigorta'ya, BJK Mobile'a, dergilerimize, internet sitemize ve kurulduğu zaman BJK televizyonuna gerekli ilgiyi göstermelerini istiyoruz. Bu gemide herkese düşen görevler var. Hepimiz bu görevi Beşiktaş'ımız için yerine getirelim, bizden daha büyük bir camia olmadığını bilelim.'' 3 yaşında Beşiktaş taraftarı olduğunu söyleyen Murat Aksu, en sevdiği tezahüratın ''Beşiktaş sen bizim her şeyimizsin'' olduğunu da vurguladı. 
     
     ''BENİM DE BİR KİMLİĞİM VAR...'' 
     İkinci başkan Aksu, baba-oğul ilişkisiyle ilgili bir soru üzerine İçişleri Bakanı Abdülkadir Aksu'nun oğlu olmaktan gurur duyduğunu, ancak kendisinin de bir kimliği bulunduğunu ifade ederek, bazı kesimlerin kimliklerini ayırmakta zorlandığını söyledi. 
     Aksu, bu konudaki düşüncelerini şöyle aktardı 
     ''Öyle bir babanın oğlu olmaktan gurur duyuyorum. Adı, şanı, şöhreti, gücü dışında bir ağabey-kardeş, iki arkadaş gibiyiz. Birbirimize çok yakınız. Zor yanı ise insanların Abdülkadir Aksu ile Murat Aksu'nun kimliklerini karıştırması. Abdülkadir Aksu'nun oğlu olmaktan gurur duyuyorum, fakat Murat Aksu olarak benim bir kimliğim var. Beşiktaş'ın ikinci başkanı, İçişleri Bakanı'nın oğlu Murat Aksu diye yazıyorlar. Ben büyük bir camianın ikinci başkanıyım. Bazı kesimler bizim kimliklerimizi ayırmakta zorlanıyor.'' 
     
</TEXT>
</DOC>
