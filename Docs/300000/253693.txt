<DOC>
<DOCNO> 253693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas09.html </URL>
<DATE> 2004/07/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
80 yıl sonra ilk Vermeer tablosu satılıyor 
</HEADLINE>
<TEXT>

     Hollandalı ressam Johannes Vermeer'e 1632-1675 ait olduğu 2003 yılı sonunda kesinleşen bir tablo, bu akşam Sotheby's tarafından Londra'da düzenlenecek bir müzayedede satışa sunuluyor. Ünlü ressamın 80 yıl aradan sonra ilk tablosunun satışı söz konusu olacak. 
     Onyıllardan beri sahte olduğu sanılan ve özel bir koleksiyoncuya ait olan 25,2 x 20 santimetre ebatlarındaki bu tablonun değerinin yaklaşık 4,47 milyon euro olduğu tahmin ediliyor. 
     Sahte tablo satıcısı olan Han van Meegeren'in, 1947'deki duruşmasında 1937 ile 1947 arasında koleksiyonculara ve müzelere 7 sahte Vermeer sattığını itiraf etmesinin ardından, ünlü ressamın bu akşam satışa sunulacak tablosunun da aralarında bulunduğu birçok tablosu sahte olarak değerlendiriliyordu. 
     Tabloyu satın alan Belçikalı koleksiyoncu ve satıcı olan Baron Frederic Rolin'in, 1993'te Sotheby's'in bir uzmanına gösterdiği tablo, 1995'te de Londra'daki University College'dan Libby Sheldon tarafından derinlemesine teknik analize tabi tutuldu. 
     Bu araştırma sonucu, tabloda kullanılan tekniğin Vermeer'inkiyle tamamen uyduğu saptandı. Bu sonuçtan cesaret alan Sotheby's uzmanı Gregory Rubinstein, Ekim 2000'de başka görüş almak üzere New York'taki Metropolitan Müzesi'ne başvurdu. 
     2003'e kadar yapılan incelemeler sonucu bu akşam satışa sunulacak tablonun 1670 yılında Vermeer tarafından resmedildiği kesinlik kazandı. 
     
</TEXT>
</DOC>
