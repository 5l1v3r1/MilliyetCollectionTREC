<DOC>
<DOCNO> 258482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun36.html </URL>
<DATE> 2004/07/27/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
AİHM'de Türkiye davaları... 
</HEADLINE>
<TEXT>

     Avrupa İnsan Hakları Mahkemesi AİHM , Türkiye aleyhine açılan 8 ayrı davayı bugün karara bağladı. 
     Türkiye, AİHM kararı gereği şikayet başvurusunda bulunanlara yaklaşık 197 bin euro maddi tazminat ödeyecek. 
     AİHM'den yapılan açıklamada, Kemal Ağdaş'ın, kardeşi İrfan Ağdaş'ın güvenlik güçlerinin açtığı ateş sonucu öldüğü gerekçesiyle yaptığı başvuruda Türkiye'yi haksız buldu. 
     Avrupa İnsan Hakları Sözleşmesi'nin AİHS 2. ve 13. maddelerinin Türkiye tarafından ihlal edildiği görüşüne varan AİHM, Türkiye'nin, Kemal Ağdaş'a 15 bin euro maddi tazminat ödemesini kararlaştırdı. 
     
     GÖZALTI SÜRESİ 
     AİHM, terör örgütüyle ilişkileri olduğu gerekçesiyle tutuklanan Abdurrahim Ağırağ isimli vatandaşın, 12 arkadaşıyla birlikte gözaltı süresinin uzun tutulduğu gerekçesiyle yaptığı ortak şikayet başvurusunda ise Türkiye'nin AİHS'nin 5. maddesini ihlal ettiğine hükmetti. 
     Türkiye, ortak başvuruda bulunan 13 kişiye mahkeme masrafları da içinde olmak üzere yaklaşık 30 bin euro maddi tazminat ödeyecek. 
     
     DOSTANE ÇÖZÜM 
     AİHM'den yapılan açıklamada, İsmail ve Hanım Çelik çiftinin, oğullarının, güvenlik güçlerinin terör örgütü üyeleriyle çatışması sırasında ölmesi sonucu yaptığı başvuruda ise Türkiye'nin 60 bin euro ödeyerek, ''dostane çözüme'' gittiği bildirildi. 
     Türkiye'de bir terör örgütüne üye olmak suçundan yargılanan Emrah İrey isimli vatandaşın yaptığı başvuruda, Türkiye'nin AİHS'nin adil yargılanma hakkıyla ilgili 6. maddesini ihlal ettiği görüşüne varıldı. 
     AİHM, kararla ilgili olarak Türkiye'nin maddi tazminat ödemesine gerek görmezken, İrey'e sadece mahkeme masrafı olarak 1500 euro ödenmesini kararlaştırdı. 
     Terör örgütüne üye oldukları gerekçesiyle gözaltına alınan Mehmet Salih Karakaş'ın üç arkadaşıyla yaptığı ortak şikayet başvurusunda ise AİHM, Türkiye'nin AİHS'nin 5. maddesini ihlal ettiği görüşüne vardı. 
     Türkiye, Karakaş ve arkadaşlarına mahkeme masrafları da içinde olmak üzere 8 bin euro ödeyecek. 
     
     ERTUĞRUL KÜRKÇÜ'NÜN BAŞVURUSU 
     AİHM, Ertuğrul Kürkçü'nün çeviri yaptığı bir uluslararası örgütün raporu yüzünden mahkum olması üzerine yaptığı başvuruda Türkiye'nin ifade özgürlüğüyle ilgili AİHS'nin 10 maddesini ihlal ettiği görüşüne vardı. 
     Türkiye, Kürkçü'ye mahkeme masrafları da içinde olmak üzere 5 bin 500 euro maddi tazminat ödeyecek. 
     İsmi açıklanmayan dört vatandaşın, kardeşlerinin güvenlik güçleri tarafından yargısız infaza uğradığı gerekçesiyle yapılan başvuruda ise AİHM, Türkiye'nin mahkeme masrafları da içinde olmak üzere olmak üzere 27 bin 500 euro ödemesini kararlaştırdı. 
     AİHM'den yapılan açıklamada, Mehmet Şah İkincisoy'un güvenlik güçleri tarafından yargısız infaza uğradığı gerekçesiyle babası ve kardeşi tarafından yapılan başvuruda da insan hakları ihlali olduğuna hükmetti ve Türkiye'nin mahkeme masrafları da içinde olmak üzere yaklaşık 50 bin euro ödemesini kararlaştırdı. 
     
</TEXT>
</DOC>
