<DOC>
<DOCNO> 251577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/yasam/axyas01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdal İnönü'ye Wigner Madalyası 
</HEADLINE>
<TEXT>


Aktif siyaseti bırakıp kendini mesleğine veren fizik profesörü İnönü, çok önemli bir bilimsel ödül alacak 

ANKARA Milliyet 

Türkiye'nin daha çok siyasi kimliğiyle tanıdığı Türk solunun önemli isimlerinden fizik profesörü Erdal İnönü, matematiksel fiziğe yaptığı katkıları nedeniyle 2 yılda bir verilen Wigner Madalyası'na layık görüldü. 
İnönü, Prof. Feza Gürsey'den sonra bu ödüle layık görülen ikinci Türk bilim adamı oldu. Aynı zamanda Türkiye Bilimler Akademisi TÜBA Şeref Üyesi olan İnönü, 2004 Wigner Madalyası'nı 4 Ağustos 2004'te Meksika'da düzenlenecek 25. Fizikte Grup Teorik Yöntemler Kolokyumu toplantısında alacak. 
California Teknoloji Enstitüsü'nde yüksek lisansla doktora derecesi alan ve teorik fizik alanında araştırmalar yapan İnönü, ABD'de, Atom Enerjisinden Yararlanma programı çerçevesinde de araştırmalarda bulundu. 

Aktif siyasete dönmüyor 
ODTÜ'de fizik profesörü olarak çalışan İnönü, TÜBA'nın kuruluşuna katkı verdi, TÜBİTAK Temel Araştırmalar Enstitüsü'nde kurucu müdürlük yaptı. NATO Fen Komitesi'nde çalışan İnönü, UNESCO Yürütme Kurulu'nda görev aldı. 
Siyasete 1983'te atılan İnönü, Sosyal Demokrasi Partisi SODEP ve SHP Genel Başkanı oldu. DYP - SHP hükümetinde Başbakan Yardımcısı olarak görev alan İnönü, Dışişleri Bakanlığı görevini de yürüttü. SHP'nin onursal başkanı İnönü, bugüne kadar 'Aktif siyasete geri dön' çağrılarına da olumsuz yanıt verdi. 


</TEXT>
</DOC>
