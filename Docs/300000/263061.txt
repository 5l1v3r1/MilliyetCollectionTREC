<DOC>
<DOCNO> 263061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun08.html </URL>
<DATE> 2004/08/13/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yaralı Sadr'dan cihat çağrısı 
</HEADLINE>
<TEXT>

     Irak'ın Necef kentinde Amerikan ateşiyle yaralandığı bildirilen radikal Şii lideri Mukteda Sadr, sözcüsü aracılığıyla cihat çağrısında bulundu. 
     AFP'ye açıklama yapan Sadr'ın sözcüsü Ahmet Eşşeybani, ''Sadr, şehit düşse de cihadın sürdürülmesini istiyor'' dedi. 
     Eşşeybani, Hz Ali Türbesi'nde verdiği demeçte, Şii milislerden Sadr'ın sağlığı ve Necef'teki durum konusunda ''yüreklerini ferah tutmalarını'' istedi. 
     Sadr'ın yakınlarından Ali Yasiri de radikal liderin, Necef'in eski kent bölümünde yerel saatle 07.00 sularında yaralandığını söyledi, ancak ayrıntıya girmedi. 
     Sözcü Eşşeybani, Necef'teki krize çare bulmaya yönelik görüşmelerin hiçbir sonuç vermemekle birlikte devam etmekte olduğunu da belirtti. 
     Sadr'ın üç yerinden yaralandığı daha önce açıklanmıştı. 
     Amerikan birlikleri, dün sabah Necef'e karşı büyük taarruza kalkmıştı. 
     
</TEXT>
</DOC>
