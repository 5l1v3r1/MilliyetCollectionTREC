<DOC>
<DOCNO> 260465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun21.html </URL>
<DATE> 2004/08/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yeni Irak ordusunda kadın askerler... 
</HEADLINE>
<TEXT>

     Irak, ABD tarafından eğitim verilen ordusunu düzenli şekilde oluşturmaya devam ederken, saflarında kadın askerlere de yer veriyor. 
     Irak ordusunun 40 kadın askeri, Ürdün'ün Zarka kentindeki Kraliyet Askeri Akademisi'nden 9 Temmuz'da mezun olarak, görevlerine başladı. Irak ordusunun ilk grup kadın askeri, Ürdün'deki askeri akademiden bu tarihten kısa süre önce mezun olmuşlardı. 
     Irak'taki koalisyon güçlerinin askeri eğitim ekibi irtibat subayı İngiliz Albay Kim Smith, Irak ordusuna kadın asker yetiştirmeye ve bunların sayılarını artırmaya kararlı olduklarını belirterek, kadın askerlerin, arama, izleme ve kadın intihar bombacıları ile kadın isyancıları tespit etmede faydalı olabileceklerini kaydetti. 
     Albay Smith, ''Orduda kadın askerleri, kültürel açıdan hassas olan Irak'ta arama ve tarama operasyonlarında etkin olarak kullanabiliriz'' diye konuştu. 
     ABD komutasındaki koalisyon ile işbirliği halindeki Bağdat yönetimi, yeni orduyu oluşturacak yüzlerce subay ve muharip gücün eğitimini sürdürüyor. 
     Irak'taki yeni geçici hükümet gelecek yıla dek üç tümenden meydana gelen ve 35 bin askerden oluşan bir askeri güç hedefliyor. 
     Şu ana dek 7 birliğin eğitimini tamamlayan Irak ordusunun hafif silahlarla teçhiz edilmiş ilk tümeninin birkaç hafta içinde etkin hale gelmesi öngörülüyor. 
     Irak ordusunun eğitimine yönelik 8 haftalık temel askeri eğitim programı silah kullanma, fiziki eğitim, tatbikat ve tören gibi bazı unsurları içeriyor. 
     
</TEXT>
</DOC>
