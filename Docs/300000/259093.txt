<DOC>
<DOCNO> 259093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur12.html </URL>
<DATE> 2004/07/29/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Anne babalara uyarı Üniversite tercihinde baskı yapmayın 
</HEADLINE>
<TEXT>

     Anne ve babaların üniversite tercihleri yapan çocukları üzerinde baskı kurmaması gerektiği bildirildi. 
     Selçuk Üniversitesi Eğitim Fakültesi Dekanı ve Eğitimde Psikolojik Hizmetler Uzmanı Prof. Dr. Ömer Üre, AA muhabirine yaptığı açıklamada, ÖSS sonuçlarının açıklanmasıyla birlikte, öğrencilerin tercih telaşı yaşamaya başladığını söyledi. 
     Üniversite tercihlerinin liseyi bitiren öğrenciler için bir dönüm noktası olduğunu belirten Üre, ''Üniversite ve bölüm seçimi, çocukların ilk defa yetişkin biçimde karar alacakları durum olduğu için çok önemlidir'' dedi. 
     Üniversiteye adım atacak öğrencilerin, anne ve babalarının tanıdığından çok daha fazla yetenekli olabileceğini vurgulayan Üre, şunları kaydetti 
     ''Öğrencinin, tercihini kendisinin yapması, onun kişiliğine duyulan güven açısından çok önemlidir. Bu bir test olayıdır. Bu teste anne ve baba, çocuğuna, ben sana güveniyorum, isteklerine de saygı duyuyorum mesajını verebilmelidir. Anne ve babalar unutmamalıdır ki hiç bir meslek, diğerine göre zayıf değildir. Her mesleğin, o mesleğe sahip olan kişiyi yücelteceği, çok başarılı kılacağı bir yönü vardır. Sanatta, edebiyatta, bilimde, teknolojide yani her alanda, istedikten ve ilgi duyulduktan sonra başarılı yakalanabilir.'' Tercihlerin yapılacağı dönemde, rehberlik uzmanından yardım alınabileceğini belirten Üre, anne ve babaların da bu konudaki umutlarını ve beklentilerini baskılaması gerektiğini söyledi. 
     Aksi takdirde öğrencinin geleceklerinde, sadece anne ve babası istediği için okuduğuna pişman olabileceğini anlatan Üre, ''Anne ve babalar, üniversite tercihlerini yapan çocukları üzerinde baskı kurmamalıdır. Okuldaki başarı da buna göre şekilleniyor. Öğrenci istemeyerek geldiği bölümde bir türlü tutunamıyor. Mezun olup bir an önce gitmeyi düşünüyor. Oysa öğrenci kendi isteğiyle geldiği okulda, daha araştırmacı oluyor, mesleği daha çok tanımaya çalışıyor'' diye konuştu. 
     Anne ve babalar tarafından sıkça yapılan bir hatanın da çocuktan ''Sınava yeniden girmesi'' yönündeki isteği olduğunu belirten Üre, ''Sınava yeniden hazırlanmak çocuk istiyorsa iyidir. Aksi takdirde moral bozucu bir durum haline gelebilir ve başarısızlık tekrarlanabilir'' dedi. 
     
</TEXT>
</DOC>
