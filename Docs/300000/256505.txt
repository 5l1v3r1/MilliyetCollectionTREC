<DOC>
<DOCNO> 256505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko12.html </URL>
<DATE> 2004/07/19/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Dünya, yıl boyunca Türk kirazı tüketiyor... 
</HEADLINE>
<TEXT>

     Çeşitliliği, kalitesi ve üretim miktarıyla kirazda dünya lideri olan Türkiye, sadece hasat döneminde değil kış boyunca da ABD, İngiltere, İtalya, Almanya ve Fransa gibi çok sayıda ülkeye kiraz ihraç ediyor. 
     AA muhabirinin edindiği bilgiye göre, coğrafi yapısı ve Edirne'den Kars'a kadar değişen hava şartlarıyla hemen her çeşit meyvenin üretildiği Türkiye, son yıllarda kiraz üretimiyle ön plana çıkmaya başladı. 
     Hububatta eskiden olduğu gibi fazla kazanamayan çok sayıda çiftçi yıllarca buğday, arpa, yulaf ve çavdar kaldırdığı tarlasını, kiraz bahçelerine dönüştürerek, dekar başına gelirini artırmaya çalıştı. 
     Giderek rekoltesi yükselen üretim, bölgeye göre çeşitliği de artırırkan, İzmir'den, Afyon, Konya, Isparta ve Niğde'ye kadar ulaşan bölgede lambert, napolyon, nöble, star gold, gılli, karaballı, akçıllı, merton late gibi her yıl 100'ün üzerinde çeşide sahip 250 bin ton kiraz üretiliyor. 
     Kiraz çeşitliliği açısından Türkiye'nin dünyada lider olduğunu belirten Alara Tarım Ürünleri Sanayi ve Ticaret A.Ş. Genel Müdür Yardımcısı Arif Güney, çiftçinin üretimde bilinçlenmesi ile ortaya çıkan yüksek kalite ve yılda ortalama 250 bin tonluk üretim ile Türkiye'nin kirazda dünya şampiyonu olduğunu bildirdi. 
     Bu yüzden ABD, İngiltere, İtalya, Fransa, Almanya, Hollanda gibi çok sayıda dünya ülkesinin Türk kirazına büyük talebinin olduğunu vurgulayan Güney, şunları söyledi 
     ''Türkiye'nin kiraz ihracatına, Mayıs ayı sonlarında İzmir'in Kemalpaşa İlçesi'nde başlayan sofralık napolyon kiraz hasatı ile giriyor. Daha sonra da Afyon, Konya'nın Akşehir İlçesi, yüksek kesimlerde kalan Hadim, Bozkır ve Taşkent İlçeleri ile Niğde'nin Ulukışla İlçesi'yle devam ediyor. Bu süre içinde bazı bölgelerde yetişen akçıllı, karaballı, merton late gibi çeşitler özel bir çözelti içine atılarak depolanıyor. Bu çözelti, kirazı 3 yıl boyunca bozulmadan koruyabiliyor. Bunlar genellikle sanayi kirazı olarak isimlendiriliyor.'' 
     
     GELECEK MAYIS AYINA KADAR KİRAZ İHRACATI SÜRÜYOR 
     Ağustos ayının sonlarına doğru Napolyon kiraz ihracatının sona ermesinin ardından, özel çözelti içinde korunan bu tür kirazların ihracatına başlandığını ifade eden Güney, kendileri dahil Türkiye'deki ihracatçı firmaların önümüzdeki yıl Mayıs ayının sonunda İzmir'de başlayacak kiraz hasatına kadar ihracatına devam ettiğini bildirdi. 
     Güney, geçen yıl 34 bin sofralık, 15 bin ton da sanayi kirazı ihracatı yapıldığını dile getirerek, ''Bu yıl soğuklardan olumsuz etkilenen sanayi kirazının üretimine bağlı olarak ihracatı da düşük olacak. Avrupalı bu yıl Türk kirazına biraz hasret kalacak'' diye konuştu. 
     Sanayi kirazına genellikle ABD ve İtalya'dan talep geldiğini belirten Güney, ''Çözeltisiyle birlikte gönderilen kirazlar saplarından ve çekirdeklerinden ayrılıyor. Daha sonra pasta ve çikolota sanayinde kullanılıyor. Örneğin, kiraz içine viski gibi alkollü içecek doldurularak ya da çevresi çikolata kaplanarak satışa sunuluyor'' dedi. 
     
</TEXT>
</DOC>
