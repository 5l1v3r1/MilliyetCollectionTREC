<DOC>
<DOCNO> 281275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo19.html </URL>
<DATE> 2004/10/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gençlerbirliği MHK'dan testi kırılmadan önlem almasını bekliyoruz 
</HEADLINE>
<TEXT>

     Gençlerbirliği Basın Sözcüsü Muammer Akyüz, Merkez Hakem Kurulu'nun MHK , maçlarında önemli hatalar yapan hakemler için bir an önce önlem alması gerektiğini ifade etti. 
     Çaykur Rizespor ile yaptıkları karşılaşmayı her şeye rağmen kazanmalarının anlamlı olduğunu belirten Akyüz, ''Bu hafta Rizespor ile kendi sahamızda oynadığımız 9. hafta lig maçında her şeye rağmen galip gelerek, 3 puan almamız hem futbolcularımızın üzerindeki baskının kalkması, hem de tüm camianın rahatlaması açısından önemliydi. Ayrıca yeni teknik direktörümüz Oğuz Çetin'le yapılan başlangıç açısından da başka bir anlam taşımaktadır'' dedi. 
     Karşılaşmanın hakemi Mustafa Çulcu ile yardımcıları Serkan Gençerler ve Birol Budan'nın önemli hatalar yaptıklarını savunan Akyüz, şöyle devam etti 
     ''Maçın hemen başında, Youla'ya gösterilen haksız kırmızı kart tabii ki hem oyun düzenini bozdu, hem de 84 dakika 10 kişi oynamamıza neden oldu. Takımımızın 10 kişi kalmasına rağmen ilk yarıda ortaya koyduğu mücadeleden memnunuz. Bu takım, 10 kişi ile 2 gol, bir de kaçırılan bir penaltı bulabiliyorsa, her takıma karşı ve her şartta başarılı olabilecek bir kadroya sahibiz demektir.'' 
     
     ''HAKEM HATALARI NEDENİYLE PUANLAR KAYBETTİK'' 
     Sezon başından bu yana hakem hataları nedeniyle puanlar kaybettiklerini dile getiren Akyüz, şunları söyledi 
     ''Her şeye rağmen galip gelmemiz güzeldi. Ancak Gençlerbirliği'nin sezon başından beri hakem hatalarından puanlar kaybettiğini artık sokaktaki vatandaş da söylüyor. Her maçtan sonra bütün iyi niyet dileklerimize rağmen bir sonraki maçta yine hakem hatası ile puan kaybediyoruz. Hafta sonu yaptığımız Çaykur Rizespor maçının 6. dakikasında topsuz alanda Rizesporlu futbolcunun Youla'ya vurduğu tekmeye Youla'nın da omuz ile karşılık vermesi sonucu yardımcı hakemin uyarısı ile verilen kırmızı kartın açıklamasını hiç kimse yapamaz. Yardımcı hakem eğer omuzu görüyorsa, tekmeyi neden görmedi. Eğer gördüyse hakeme neden olayı tam olarak söylemedi veya söyledi de hakem öyle mi takdir etti Bize göre eğer hakemler adaletli olsalardı, ya 2 futbolcuya aynı kartı gösterirdi ya da hiç göstermezdi. Yine lehimize verilen penaltıda kaleci ile karşı karşıya pozisyonda düşürülen futbolcumuzun ayağının taşa mı takılıp düştüğünü gerçekten merak ediyorum. Penaltı verilmesine verildi, ancak penaltıyı yapana sarı kart bile yok. Kısacası bu maçta hakem hatalarına rağmen galip geldik. Testi kırılmadan Merkez Hakem Kurulu'nun önlem almasını bekliyoruz.'' 
     
</TEXT>
</DOC>
