<DOC>
<DOCNO> 299208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo22.html </URL>
<DATE> 2004/12/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Fener maçında kırmızı kart gören Özden'e 5 milyar lira ceza gündemde 
</HEADLINE>
<TEXT>

     Türkiye Kupası'nda, sahasında Altay ile karşılaşacak Konyaspor, mutlak galibiyet hedefliyor. 
     Kulüp Başkan Yardımcısı ve Basın Sözcüsü Bahattin Karapınar, hafta sonunda Fenerbahçe'ye karşı alınan yenilginin etkisinden kurtulmaya çalıştıklarını söyledi. 
     Süper Lig'deki yarışta, kendi rakipleri olmamasına karşın lig liderine karşı alınan yenilginin kendilerini üzdüğünü belirten Karapınar, ''Maçta kaleci Özden'in son dakikalarda gördüğü kırmızı kart da bizi çok üzdü. Maçta zaten 2-0 mağlup iken Özden'in hareketi gereksizdi. Bu yüzden, Özden'e 5 milyar lira ceza vermeyi düşünüyoruz'' dedi. 
     Karapınar, Türkiye Kupası'nda yapacakları Altay maçının hazırlıklarının da sürdüğünü belirterek, ''Altay maçı hazırlıklarına İstanbul'da başladık. Bugün devam edeceğiz. Kendi sahamızda oynayacağımız maçta galip gelip bir üst tura yükselmeyi hedefliyoruz. Bu maçta taraftarlarımızın desteğini arkamızda görmek istiyoruz. Türkiye Kupası'nda hedefimiz, final oynamak'' diye konuştu. 
     Bahattin Karapınar, İstanbul'da kaldıkları 2 günlük süre içinde transfer görüşmeleri yaptıklarını, birçok futbolcuya teklif götürdüklerini, önümüzdeki günlerde gelecek yanıtlara göre hareket edeceklerini sözlerine ekledi. 
     
</TEXT>
</DOC>
