<DOC>
<DOCNO> 296281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo04.html </URL>
<DATE> 2004/12/09/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Cimbom'da Insua bombası 
</HEADLINE>
<TEXT>

     Gündeminde Felipe olan G.Saray’ın, Arjantinli Insua ile de görüştüğü öğrenildi. Tarafların prensipte üç yıllığına anlaştığı kaydedildi 
     
     Terim çok istemişti 

     Devre arasında takımı 10 numara mevkiinde oynayan bir yıldızla takviye etmeyi kafasına koyan Galatasaray yönetiminin, gizliden gizliye Arjantinli Federico Insua ile temaslarını sürdürdüğü öğrenildi. Fatih Terim döneminde uzun süre gündemden düşmeyen, ancak bir türlü transferi gerçekleşmeyen 24 yaşındaki orta saha oyuncusu için Independiente kulübü ile bir süredir görüşme halinde olan idarecilerin, yapılan pazarlıklarda büyük mesafe katettiği öğrenildi. 
     
     Bonservisi 3.5 milyon Ş 

     Geçen sezon 7 milyon dolara İspanya’nın Malaga ekibine transfer olan ancak başarısız olup ülkesine geri dönen Insua için teknik direktör Gheorghe Hagi’nin onay verdiği ifade edildi. Yapılan ilk pazarlıklarda tarafların 3.5 milyon dolarlık bonservis ücretinde anlaşma sağladığı ve transferin resmiyet kazanması halinde bu miktarın bir yıl içinde taksitler halinde ödeneceği bildirildi. Federico Insua’ya ise yıllık 700 bin dolar ödenmesi planlanıyor. 
     
     Felipe bekletiliyor 

     Arjantin’de bu hafta sonu liglerin sona ereceği ve tarafların bir kez daha masaya oturacağı belirtildi. Anlaşmanın kesinleşmesi halinde protokol yapılacağı, yıldız futbolcunun ise ocak ayı içerisinde İstanbul’a gelerek resmi sözleşmeyi imzalayacağı belirtildi. Bu arada Felipe’nin geri dönmesi için de çalışmaların devam ettiği, Insua transferinin netleşmesinin ardından Brezilyalı’yla ilgili son kararın verileceği ifade edildi. 

     
</TEXT>
</DOC>
