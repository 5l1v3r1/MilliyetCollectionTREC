<DOC>
<DOCNO> 286916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonspo29.html </URL>
<DATE> 2004/11/07/ </DATE>
<TIME> 21.41 </TIME>
<AUTHOR>  </AUTHOR>
<HEADLINE>
Beşiktaş, Konyaspor maçı sonrası notlar... 
</HEADLINE>
<TEXT>

     Beşiktaş Teknik Direktörü Del Bosque, Konyaspor karşısında 1 puan almalarının şampiyonluktan uzaklaştıkları anlamına gelmediğini söyledi. 
     Del Bosque, Konyaspor ile yaptıkları maçın ardından yaptığı açıklamada, bir hafta boyunca yoğun güç harcanan maçlar yaptıklarını ifade etti. 
     Bugün çok erken gol attıklarını, ancak bunun ardından 10 kişi kalan Konyaspor'a karşı gol aramamalarının yanlışlığını ise pahalı ödediklerini dile getiren Del Bosque, ''Konyaspor'dan 1 puan aldık. Ancak Konya'dan mutlu ayrılmıyoruz. Bugün 1 puan almış olmamız şampiyonluktan uzaklaştığımız anlamına gelmez'' dedi. 
     Bir gazetecinin ''penaltılar hakkında ne düşünüyorsunuz '' sorusunu, Del Bosque, ''Hakemler hakkında konuşmuyorum'' diye cevapladı. 
     Del Bosque, ''Psikolojik rahatlık var mı '' sorusu üzerine ''Fiziki olarak yorgunduk. 5 yeni oyuncuyla bunu kapatmaya çalıştık. Bu bahane olamaz. Çünkü golü erken bulduk, karşımızda 10 kişi oynayan bir takım vardı'' diye konuştu. 
     Konyaspor Teknik Direktörü Saffet Susiç ise Konya halkına çok güzel bir maç izlettirdiklerini dile getirerek, erken gol yemelerine ve 10 kişi kalmalarına rağmen çok iyi futbol ortaya koyduklarını söyledi. 
     İyi oyunlarını galibiyetle süsleyemedikleri için üzgün olduğunu belirten Susiç, ''Galip gelebilirdik ama olmadı. Futbolcularımı tebrik ediyorum. Tek üzüntüm maçın berabere bitmesidir. Hakem için bir şey söylemiyorum ama Beşiktaş'ın penaltı pozisyonunda faulun bize yapıldığını sanıyorum'' diye konuştu. 
     Beşiktaş Kulübü Basın Sözcüsü Reha Muhtar da Konya'ya 3 puan için geldiklerini ifade ederek, şöyle konuştu 
     ''Fenerbahçe ve Athletic Bilbao maçlarının ardından Konyaspor karşısında konsantrasyon kaybı yaşadık. Ancak çok iyi gidiyoruz. Konya'da puan kaybı beklemiyorduk. Penaltı pozisyonlarında hakem haklıydı. Hakemler böyle yönetirse hiçbir problem olmaz.'' 
     
</TEXT>
</DOC>
