<DOC>
<DOCNO> 284544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/siyaset/axsiy02.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihai Senet'e Kıbrıs şerhi 
</HEADLINE>
<TEXT>


Erdoğan, Rum yönetiminin 'Kıbrıs Cumhuriyeti'yle anıldığı 'Nihai Senet'i imzalamadan önce AB Komisyonu'na mektup gönderildi Türkiye'nin Kıbrıs politikasında değişiklik yok. Metin, Ankara'yı hukuken değil, siyaseten bağlar 

UTKU ÇAKIRÖZER Roma 


Türkiye, AB Anayasası'nın imzalandığı Roma'daki dünkü törende, Başbakan Recep Tayyip Erdoğan'ın, imzaladığı 'Nihai Senet'e Kıbrıs konusunda 'şerh' düştü. Erdoğan, "Kıbrıs konusunda AB'ye ek mektup verdik" dedi. Nihai Senet'te, Güney Kıbrıs Rum Kesimi'nin, Türkiye tarafından kabul edilmeyen, "Kıbrıs Cumhuriyeti" ismiyle anılması, Erdoğan ve Dışişleri Bakanı Abdullah Gül'ü zor durumda bıraktı. 

Erdoğan'a soru 
Tören öncesinde Türkiye'nin Kıbrıs konusundaki resmi politikasının değişmediğini vurgulayan bir mektup, AB Dönem Başkanlığı'na ve AB Komisyonu'na iletildi. Erdoğan, "Attığınız imza Rumların tanınması anlamına mı geliyor " sorusuna, "Bu metin Türkiye'yi hukuken değil, sadece siyaseten bağlıyor. Biz belgeyi aday ülke ve gözlemci sıfatıyla imzaladık. Kaldı ki bu konuda bir de ek mektup verdik" yanıtını verdi. Dışişleri yetkilileri de, AB'nin Rum Kesimi ile yaptığı her anlaşma sonrasında, Türkiye'nin görüşlerini resmi açıklamayla dünyaya duyurduğunu anımsatarak, "Bu kez de aynısını yaparak Rumları, 'Kıbrıs Cumhuriyeti' adıyla tanımadığımızı ve Kıbrıs politikamızın değişmediğini belirten mektubu, AB Komisyonu yetkilisi Javiyer Solana'ya verdik" dedi. 

Adaylar imzalıyor 

Aday olduğu için Anayasa ve ekindeki protokollere taraf olmayan ülkeler tarafından imzalanan belge Nihai Senet olarak nitelendiriliyor. Nihai Senet, "30 Eylül 2003'te Anayasa'yı oluşturmak için toplanan hükümetlerarası konferansın üyelerinin Anayasa, ekindeki 36 protokol, 49 deklarasyon ve 2 eki kabul ettiğini" ortaya koyuyor. 

NOTLAR 
Türk kızı Fulya Türkçe çağırdı 

AET'nin kurucu senedi olan Roma Antlaşması'nı 47 yıl önce dünkü törenin yapıldığı Orazzi - Cruazzi Salonu'nda sadece Belçika, Hollanda, Lüksemburg, Fransa, İtalya ve Almanya liderleri imzalamıştı. Dünkü törende 25 üye ve Türkiye, Romanya, Bulgaristan ve Hırvatistan yer aldı.Liderler, Campidoglio Meydanı'nda ev sahibi Berlusconi ve Balkenende tarafından karşılandı.Berlusconi, törende 29 Ekim 2004'ün AB için "tarihi bir gün" olduğunu belirterek, "Avrupa'yı kuranların ütopyası, harika bir gerçeğe dönüştü. Avrupa'nın artık bir anayasası da var" dedi.İmzalar, Papa X. Innocenzio'nun heykelinin altına yerleştirilen bir masada gerçekleştirildi. İmzalar Berlusconi, Avrupa Komisyonu Başkanı Romano Prodi, AB Dönem Başkanı Hollanda Başbakanı Balkenende ve bir önceki dönem başkanı İrlanda Başbakanı Bertie Ahern'in huzurunda atıldı.Törene katılan liderler için İtalya'da yaşayan vatandaşları mihmandar olarak görevlendirildi. Erdoğan'a eşlik eden Türk kızı Fulya Çetinkaya, Türkçe olarak "Türkiye" anonsunu yaptı. 

</TEXT>
</DOC>
