<DOC>
<DOCNO> 273024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/magazin/amag.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İşkenceyi işleyecek 
</HEADLINE>
<TEXT>


İlknur Gülmez 

Yayımlandığı dönemde reyting rekorları kıran "Asmalı Konak"ın yönetmeni Çağan Irmak, yazıp yönettiği yeni dizisiyle yine zirvede. 
Önceki gece Kanal D'de üçüncü bölümü ekrana gelen "Çemberimde Gül Oya"nın senaryosunu 2000'de sinema filmi olarak yazdığını belirten Irmak, şunları söyledi "Film daha sertti. Dizide biraz yumuşatmak zorunda kaldık. Örneğin birinci bölümde çatıdan açılan ateş ve çatışma, kanlı 1 Mayıs'a göndermeydi. O dönem kayıp bir dönem, gözaltılar var. Olmadığı iddia ediliyor ama herkesin bildiği işkence olaylarını uygun bir şekilde işleyeceğim. İşkence sahneleri olacak ama çok belli olmayacak." 
"Asmalı Konak" gibi iddialı bir projeden sonra "Çemberimde Gül Oya"ya başlarken korkular yaşadığını anlatan Irmak, sözlerini şöyle bitirdi 

'Korkum bitti' 
"Bir televizyon projesi için riskliydi. Korkularım vardı. Ama bu reytingsizlik ya da dizinin yayından kaldırılması değildi. Tek korkum kötü bir şey yapmaktı. Konuşulması ve seyirciye ulaşması benim için birinci neden. Hiçbir zaman reyting savaşlarının içinde olmadım. Ama ilk bölümün ardından herkesin bizi konuşması korkumu bitirdi. Bu dizide anlatım biçimim eski Türk filmi gibi. Daha çok Yeşilçam'ı yakalamaya çalışıyorum. Ben de büyüdüm artık. O eski Asmalı Konak'taki uçan kaçan kamera haraketleri yerini daha durgun bir anlatım biçimine bıraktı." 


</TEXT>
</DOC>
