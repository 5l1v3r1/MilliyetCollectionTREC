<DOC>
<DOCNO> 254798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko37.html </URL>
<DATE> 2004/07/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Berdan Tekstil'in borçları yeniden yapılandırıldı... 
</HEADLINE>
<TEXT>

     Berdan Tekstil, TMSF ve 4 bankaya olan kredi borçlarının bir bölümünü yeniden yapılandırdı. 
     Berdan Tekstil Sanayi ve Ticaret A.Ş.'den Borsa'ya gönderilen açıklamada, şirketin 15 Mayıs 2001 tarihinde Vakıflar Bankası liderliğinde Tasarruf Mevduatı Sigorta Fonu, Tasfiye Halindeki Emlak Bankası, ABN Amro Bank NV ve T. Sınai Kalkınma Bankası'ndan oluşan 5 kurumla borçların yeniden yapılandırılarak uzun vadeye yayılmasıyla ilgili protokolün imzalandığının, daha önce İMKB'ye iletildiği hatırlatıldı. 
     Protokole konu olan 46,523,593 Euro ana para borcundan 31 Aralık 2003 tarihine kadar 16,022,215 Euro'luk ana para ödemesinin yapıldığı belirtilen açıklamada, şirketin nakit akışını rahatlatmak, ödeme kabiliyetini artırarak rekabet avantajı elde etmek amacıyla kalan ana para bakiyesi olan 30,501,378 Euro'luk borcun yeniden yapılandırıldığı ve protokole 4 bankanın olurunun ardından Tasarruf Mevduatı Sigorta Fonu'nun da 9 Temmuz 2004 tarihinde imzalamasıyla yeni itfayı ihtiva eden ek protokolün yürürlüğe girdiği bildirildi. 
     Açıklamaya göre, borcun vadesi 30 Haziran 2007 tarihine kadar uzatılırken, 31 Aralık 1999 tarihinden itibaren ana para borcunun bitim tarihine kadar basit usulde yüzde 9 faiz oranı uygulanacak. 
     Faiz ödemeleri ana para taksit ödemelerinden sonra faiz yürütülmeden 6 ayda bir eşit taksitlerle 2 yılda gerçekleştirilecek. 
     30 Haziran 2004 vadeli ana para taksit tutarı olan 3.5 milyon Euro'nun tamamı ve 31 Aralık 2004 vadeli taksidin de 1 milyon 750 bin Euro'luk kısmı nakit olarak ödendi. 
     Bugüne kadar toplam 21,272,215 Euro'luk ana para borcunun nakit olarak ödemesi yapıldı. Bugün itibariyle şirketin ana para borç bakiyesi 25,251,378 Euro olarak açıklandı. 
     Bu kapsamda şirket ve şirket ortakları müşterek ve müteselsil borçlular Muhteşem Ekenler ve Ercan Ekenler adına kayıtlı taşınmazlar üzerine müştereken değişik derecelerde 27 milyon Euro'luk Tasarruf Mevduatı Sigorta Fonu lehine ipotek konuldu. 
     
</TEXT>
</DOC>
