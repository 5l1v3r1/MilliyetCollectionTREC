<DOC>
<DOCNO> 274323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonspo12.html </URL>
<DATE> 2004/09/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gaziantepspor Başkanı Doğan Geçen yıla göre iyi yerdeyiz... 
</HEADLINE>
<TEXT>

     Gaziantepspor Kulübü Başkanı Celal Doğan, başarılı olmayı hedefleyen bir takım olduklarını belirterek, ''Geçen yıla göre bakarsak, 6-7 puan fazlamız var. Son 2 maçta forvet sıkıntısı yaşamamıza karşın ligde iyi bir yerde bulunuyoruz'' dedi. 
     Doğan, Büyükşehir Belediyesi Ankaraspor ve Trabzonspor maçlarında forvetsiz oynadıklarına dikkat çekerek, ''Golcü futbolcularımızdan Hasan Özer ameliyat oldu, Lazarov sakat, Jaziri ise kırmızı kart gördü. Buna rağmen, son iki maçımızı kazasız belasız atlatmaya çalıştık. Takım forvetsiz oynuyor. Belli ki takıma biraz daha alternatif lazım. Tabii ki bu bütçe olayı'' diye konuştu. 
     Gaziantepspor'un yabancı oyuncu alma hakkının olmadığını belirten Doğan, Türkiye'de kaliteli yerli futbolcu sayısının sınırlı olduğunu, İlhan Mansız ve Ahmet Dursun'un ise yaptıkları teklifi kabul etmediğini söyledi. 
     Trabzonspor maçında kırmızı kart gören Jaziri'ye 8 bin dolar ceza verdiklerini belirten Doğan, şöyle konuştu 
     ''Diğer futbolculara örnek olsun diye Jaziri'ye ceza verdik. Aslında, asıl ceza verilmesi gereken, Trabzonspor maçında görev yapan yardımcı hakemdi. Liglerde, özellikle yan hakemlerin daha dikkatli olması gerekir. Trabzonspor maçında futbolu çirkinleştiren Gaziantepspor değildi. Maçın son 20 dakikası için söylüyorum, biraz da hakemin katkısı oldu. Hakemler futbolu güzelleştirmek için kartlarını eşit kullanmak zorundalar. Futbolcular ve teknik heyet ile birlikte Trabzonspor maçını izledik. Bizim faullerimize kart var, onlarınkine yok. Hakem futbolcuyu tahrik etmez, zemin hazırlamaz. Jaziri'nin gördüğü kartta, hakem zemin hazırlamış görülüyor. Aslında, yan hakeme ceza verilmesi gerekir.'' 
     
     DİYARBAKIRSPOR MAÇI 
     Gaziantepspor Kulübü Başkanı Celal Doğan, bu hafta Diyarbakırspor ile karşılaşacaklarını hatırlatarak, hedeflerinin galip gelerek, istikrarlı çıkışı sürdürmek olduğunu kaydetti. 
     Teknik heyet ve futbolcuların Diyarbakırspor maçı için çok ciddi bir hazırlık içerisinde olduğunu anlatan Doğan, şöyle devam etti 
     ''Bu hafta, ligde umduğunu bulamayan Diyarbakırspor ile oynayacağız. Rakibimizi, dostça kardeşçe karşılayıp, ev sahipliği yapacağız. Güzel bir maç olacağını umuyorum. Gaziantepspor'un hedefi her zaman iyi futbol ve galibiyettir. Sıkıntılara karşın, galip gelmek istiyoruz.'' Gaziantepspor Teknik Direktörü Nurullah Sağlam da Diyarbakırspor maçını kazanmak zorunda olduklarını, sahalarında puan kaybetmek istediklerini belirtti. 
     Diyarbakırspor maçının kolay olmayacağına dikkat çeken Sağlam, şunları anlattı 
     ''Ligde kolay maç yok. Her maçın kendine göre bir zorluğu var. Başarılı sonuçlar alamayan Diyarbakırspor'un güçlü bir kadrosu var. Sahaya 3 puan için çıkacaklarını biliyoruz. Bizim de hedefimiz galibiyet. Tüm hesaplarımız galibiyete yönelik, yoğun bir hazırlık döneminden geçiyoruz. Bu önemli maç öncesinde golcü futbolcularımız Hasan Özer ile Lazarov'un sakatlığı, Jaziri'nin ise cezalı olması bizim için dezavantaj.'' 
     
</TEXT>
</DOC>
