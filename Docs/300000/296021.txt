<DOC>
<DOCNO> 296021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur50.html </URL>
<DATE> 2004/12/08/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
SSK mevzuatının kurbanı küçük Esin, şimdi de zatürreye yakalandı 
</HEADLINE>
<TEXT>

     İzmit'te 1.5 yıl önce kan hastalığı olan MSD tanısı konulan, ancak SSK mevzuatı gereği yurtdışında tedavi edilemediği için hastalığı lösemiye dönüşen 8 yaşındaki Esin Köse, şimdi de zatürreye yakalandı. 
     Esin Köse'nin babası Ahmet Köse, AA muhabirine yaptığı açıklamada, Marmara Üniversitesi Tıp Fakültesi Hastanesi'nde Temmuz ayından bu yana kemoterapi tedavisi gören kızının son 1 haftadır yüksek ateşten kurtulamadığını belirtti. 
     Yüksek ateş nedeniyle kızına bronskopi yapıldığını, bilgisayarlı tomografisinin çekildiğini ve zatürre teşhisi konulduğunu ifade eden Köse, ''Bu, lösemi hastalarında hiç istenmeyen bir durum ve hiç beklemediğimiz bir gelişme'' dedi. 
     Köse, TBMM'de kabul edilen, SSK'lının eş, çocuk ve yakınlarına yurtdışında tedavi imkanı sağlayan yasanın Cumhurbaşkanı'nın onayından çıkmasını beklediklerini sözlerine ekledi. 
     
</TEXT>
</DOC>
