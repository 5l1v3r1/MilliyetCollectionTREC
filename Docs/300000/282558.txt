<DOC>
<DOCNO> 282558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur35.html </URL>
<DATE> 2004/10/22/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Anneannesi ve teyzesi, küçük Sıla'ya bakmak istiyor... 
</HEADLINE>
<TEXT>

     Bolu'da mahkeme kararıyla ailesinden alınarak çocuk yuvasına gönderilen 3.5 yaşındaki S.A'nın anneannesi, çocuğun kendilerine verilmesi için devlete dava açmaya hazırlanıyor. 
     Annesi tarafından dövülerek hastanelik olduğu belirtilen 3.5 yaşındaki S.A'nın anneannesi Huriye Çakır, A.A muhabirine, Adapazarı'ndaki çocuk yuvasına gönderilen torununu çok özlediğini belirterek, ''Torunumun çocuk yuvasında aile sevgisi olmadan mutlu olacağını zannetmiyorum. Torunum, dedesini çok seviyordu. Dün hastanede yaşananlar hepimizi çok üzdü. Kimse böyle bir şey yaşansın istemezdi'' dedi. 
     Tepkilerinin duygusallıktan kaynaklandığını da iddia eden Çakır, torununun kendilerine verilmesi için hukuki yollara başvuracaklarını da ifade ederek, ''Aile olarak ekonomik durumumuz, çocuğa bakmaya yeterli. Benim 2 katlı bir evim var. BAĞ-KUR'dan emekli maaşı da alıyorum. Gerekirse maaşımı, torunumun bakımı için harcarım'' diye konuştu. 
     
     ''BAKAN GÜÇLÜ'NÜN, SÖZÜNÜ TUTMASINI BEKLİYORUZ'' 
     S.A. hastanede tedavi görürken kendilerini ziyaret eden Tarım ve Köyişleri Bakanı Sami Güçlü'nün, çocuğun kendilerine verilmesi konusunda yardım edeceği sözünü verdiğini hatırlatan Çakır, ''Sayın Bakan'dan, sözünü tutmasını bekliyoruz'' dedi. Çakır, şunları söyledi 
     ''Benim Çiğdem'den başka bir kızım daha var. Onun da 2 çocuğu var. Ben bunlarla birlikte kalıyorum. S.A'da benim torunum, hiçbir insan, torununun çocuk yuvasında büyümesine razı olamaz. Ben de torunumun sıcak bir aile ortamında büyümesi taraftarıyım.'' 
     
     TEYZE ''S.A'YA ANNELİK YAPARIM'' 
     Kızını dövdüğü için tutuklanarak cezaevine gönderilen Çiğdem Alakaz'ın kız kardeşi Yaşariye Alakaz da yeğeni 3.5 yaşındaki S.A'ya annelik yapmaya hazır olduğunu belirterek, şöyle konuştu 
     ''Benim 2 çocuğum var. Küçük S.A, 3.5 yaşına kadar benimle kaldı. Olaydan 15 gün önce annesinin yanına gönderdik ve bu olaylar oldu. S.A'nın bugüne kadar bütün ihtiyaçlarını, kimseden yardım almadan biz karşıladık. Devlet çocuğu bize verirse, ona sevgimi vermeye hazırım'' Olaydan sonra anneannesiyle kalmaya başlayan S.A'nın 8 yaşındaki kardeşi İ.A. da kardeşini çok özlediğini belirterek, ''Kardeşimle birlikte uyumayı çok özledim. Gerekirse onu ziyarete giderim. Tek isteğim, onun mutlu olması ve üzülmemesi'' dedi. 
     
</TEXT>
</DOC>
