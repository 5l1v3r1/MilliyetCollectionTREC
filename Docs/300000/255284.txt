<DOC>
<DOCNO> 255284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/spor/spo04.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan baskı yapıyor 
</HEADLINE>
<TEXT>


Trabzonspor'un hocası, sol kanat ve orta sahaya bir an önce transfer yapılması için Asbaşkan Nevzat Şakar'a başvurduğunu, şu anda beklemeye geçtiğini söyledi 




'Her şey iyi olacak' 
BORDO - Mavili takımın teknik patronu Ziya Doğan, Almanya kampından transfer konusunda ısrarcı olduğu mesajını gönderdi. Takımda ön libero mevkisinde yığılma bulunduğunu belirten tecrübeli hoca, "Sayın Nevzat Şakar ile görüştüm. Şu anda sol kanat ve orta sahanın sağına takviyeye ihtiyaç duyduğumuzu söyledim. Transfer bitmedi, biz bekliyoruz. Yönetim de çabalıyor. Taraftarlar merak etmesin her şey iyi olacak" dedi. 

'Yeniler için erken' 
YENİ katılan oyuncuların durumunu da değerlendiren Doğan, "Takıma sonradan gelenler özellikle taktik anlamdaki uyumda sıkıntı yaşıyor. Sisteme uymaları için zamana ihtiyaç var" diye konuştu. Bazı sözlerinin yanlış aksettirilmesinden rahatsızlık duyduğunu tekrarlayan Trabzonspor'un hocası "Kampa gelirken söylediklerimin arkasındayım. Ama bunu çok değişik boyutlara taşıdılar. Çarpıtmalar doğru değil" yorumunu yaptı. 

Rakipler kapışıyor 
TRABZONSPOR'UN, Şampiyonlar Ligi ikinci ön eleme turundaki muhtemel rakipleri Riga Letonya ile RHYL Galler bugün ilk tur ilk maçında karşı karşıya gelecekler. Teknik Direktör Ziya Doğan da, Letonya'daki mücadeleyi takip ederek, rapor tutacak. Doğan, bu nedenle Osnabürück maçında takımın başında yer alamayacak. 

Osnabürück sınavı 
KARADENİZ ekibi, Almanya kampındaki beşinci hazırlık maçında bugün Alman 2. Lig takımlarından VFL Osnabürück ile Hameln kentinde saat 20.00'de karşı karşıya gelecek. Bu maçta sakatlıktan kurtulan Tolga ve Fatih'in ilk onbirde sahaya çıkması bekleniyor. Ziya Doğan, "Trabzon'a gidene kadar ideal kadromuza kavuşmak istiyoruz" diye konuştu. 

İbrahim Ege talebi 
KAMP yapılan otelde bir kadına tacizde bulunduğu gerekçesiyle kadro dışı bırakılan İbrahim Ege için Trabzonspor'a teklifler gelmeye başladı. Diyarbakırspor'un Asbaşkan Nevzat Şakar'ı arayarak, İbrahim'e talip olduklarını bildirdikleri öğrenildi. Genç oyuncu için Ankaraspor ve Kayserispor'un da devreye girmeye hazırlandığı bildirildi. 





</TEXT>
</DOC>
