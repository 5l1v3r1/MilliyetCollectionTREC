<DOC>
<DOCNO> 294362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/kohen.html </URL>
<DATE> 2004/12/03/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Tanımanın tanımı... 
</HEADLINE>
<TEXT>


AB dönem başkanı Hollanda'nın Türkiye'yle ilgili karar taslağını sunduğu gün, bir Avrupalı diplomat bize şöyle diyordu "Şimdiden telaşlanmaya gerek yok. Bu ilk taslak. Üzerinde çok konuşulacak, değişiklikler yapılacak. Bu tartışma ve pazarlıklar zirvede, 17 Aralık karar günü son saate kadar devam edebilir"... 
Durum da bunu gösteriyor. Hollanda, çıkan tartışmalardan sonra, ilk sunduğu taslağı geri çekti. Şimdi ikinci bir taslak hazırlıyor. Herhalde bunun üzerinde de görüşmeler günlerce sürecek, metnin her satırı, mercek altına alınacak, uzlaşma sağlamak için her türlü "laf cambazlığı" yapılacak .. 
Anlaşılan bu yeni metin, aslında ana hatlarıyla son tartışılan taslaktan pek farklı olmayacak. Veya en azından bunda da temel unsurlar - belki sadece değişik bir dil kullanılarak - yer alacak. 
Türkiye'nin çok önemsediği hususlardan biri, nihai kararın müzakerelerin tam üyeliği hedeflediğini veya başka amaçlar gütmediğini net şekilde ifade etmesidir. Diğer bir deyişle AB zirvesinden çıkacak metinde, son günlerde bazı ülkelerin sözünü ettiği "imtiyazlı ortaklık" gibi seçeneklere hiçbir atıfta bulunulmaması büyük önem taşıyor. 
İlk taslakta bu nedenle ilgili 5'inci madde "boş" bırakıldı. Şimdi yeni metinde nasıl bir ifade kullanılacağını göreceğiz. Gelişmelerin içindeki bir Hollandalı diplomat, "imtiyazlı ortaklık" veya benzer bir terimin kullanılmayacağını Fransa ve Avusturya'nın da bunda ısrar etmeyeceğini düşünüyor. 

TÜRKİYE açısından büyük önem taşıyan bir başka husus da, Kıbrıs'la ilgili. İlk taslakta Kıbrıs adı zikredilmeden, Türkiye'nin Kıbrıs Rum yönetimini tanıması gerektiği anlamında kısa bir paragraf yer aldı. Bu, Ankara'nın hoşuna gitmedi. Türk diplomasisi karar metninde böyle bir göndermenin yapılmasını önlemeye çalışıyor... Buna karşılık, aynı ifade, Rum tarafını da pek tatmin etmedi. Onlar da kulis yapıp bu ifadeyi daha kesinleştirip bir ön şart haline getirmek çabasındalar... 
Bakalım diplomatlar ikinci taslakta ne gibi bir kelime akrobasisi sergileyecekler... Şu muhakkak görünüyor Çıkacak metnin bir yerinde dolaylı ve muğlak biçimde de olsa, Kıbrıs'ın tanınması konusuna değinilecek. Ancak AB kaynaklarının bize söylediğine bakılırsa, bu ifade, Türkiye'nin 17 Aralık zirvesine kadar Kıbrıs Rum yönetimini resmen tanıması gibi bir ön şart olarak görülmemeli. Bu bağlamda, Başbakan Erdoğan'ın NTV'ye demecinde kullandığı şu sözler, karşılıklı bir anlayışın özünü oluşturabilir "Önce 17 Aralık'ta beklentilerimizi bulalım, sonra müzakere süreci içinde bunu oturup konuşuruz"... 

DAHA önceki yazılarımızda belirttiğimiz gibi, müzakereler başladığında Türkiye Kıbrıs Rum yönetimine muhatap olacak. Onunla bir şekilde ilişki içinde olması kaçınılmaz. Ama bunun çeşitli yolları, yani "tanıma"nın "tanımı" ile ilgili çeşitli formüller var. Örneğin "AB zemininde fonksiyonel tanıma" bunlardan biri olabilir. 
Ancak bu arada, AB'den de KKTC'yle ilgili vaatlerini yerine getirmesi gerekir. Bu bakımdan "tanıma sorunu" Ankara'nın eline Türk tarafının beklentilerinin yerine getirilmesi hususunda bir koz da vermiş oluyor. 



</TEXT>
</DOC>
