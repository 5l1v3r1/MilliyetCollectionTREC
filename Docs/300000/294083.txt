<DOC>
<DOCNO> 294083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun24.html </URL>
<DATE> 2004/12/02/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Ermenistan, 17 Aralık öncesi sınırın açılmasını istiyor 
</HEADLINE>
<TEXT>

     Ermenistan Cumhurbaşkanı Robert Koçaryan'ın, AB'den, 17 Aralık'taki zirvede kapalı olan Türk-Ermeni sınırı konusunu ele almasını istediği bildirildi. 
     Mediamax ajansının haberine göre, Ermenistan Dışişleri Bakanı Oskanyan, Ermeni devlet televizyonuna yaptığı açıklamada, ''cumhurbaşkanının, birliğe başvurarak, 17 Aralık zirvesinde Türkiye'nin kapalı tuttuğu Ermenistan sınırı konusunu ele almasını istediğini'' söyledi. 
     ''Türkiye'nin AB'ye giriş sürecinde Türkiye-Ermenistan sınırının açılmasının önkoşul olmasını beklemediklerini'' ifade eden Oskanyan, ''Bununla birlikte, AB ile üyelik görüşmeleri yapacak bir ülkenin Avrupa'nın komşuluk politikası içinde yer alan bir başka ülkeyle sınırlarını kapalı tutmasının kabul edilemez olduğunu dile getirmek istiyoruz'' diye konuştu. 
     Oskanyan, ''bu konuda ciddi bir çalışma sürecine girdiklerini'' ifade etti. 
     Oskanyan, ''Yukarı Karabağ ile ilgili süreçte iktidar ve muhalefetin Azerbaycan'a karşı tek cephe olmaları gerektiğini'' de söyledi. 
     ''Yukarı Karabağ'ın siyasi statüsü belirlenmeden denetimimiz altındaki toprakları bırakmayacağız'' diyen Oskanyan, ''muhalefet yanlılarının süreçle ilgili eleştirilerinin gerçeği yansıtmadığını'' savundu. 
     ''Yukarı Karabağ konusunun iç politika malzemesi olmasını istemediklerini'' kaydeden Oskanyan, ''Ermenistan'ın bugünkü konumunun daha iyi olduğunu, Azerbaycan'ın ise konuyu çeşitli uluslararası platformlara taşıyarak saldırgan tavır takındığını'' ileri sürdü. 
     Oskanyan, Yukarı Karabağ ile ilgili olarak Azerbaycan Dışişleri Bakanı Elmar Memmedyarov ile AGİT Minsk Grubu eşbaşkanlarının da katılımıyla gelecek hafta başında Sofya'da bir araya geleceklerini de söyledi. 
     
</TEXT>
</DOC>
