<DOC>
<DOCNO> 286365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko12.html </URL>
<DATE> 2004/11/05/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şükrü Binay 2005'te büyümenin motoru inşaat sektörü olacak 
</HEADLINE>
<TEXT>

     Merkez Bankası Başkan Yardımcısı Şükrü Binay, 2005 yılında büyümenin motorunu yeni inşaatlar ve gayrimenkulün oluşturacağını düşündüklerini bildirdi. 
     Şükrü Binay, Türk Ekonomi Bankası TEB tarafından düzenlenen ''YTL ve Etkileri'' konulu toplantıda yaptığı konuşmada, Ramazan'ın getirdiği mevsimsellik ve tarımdaki fiyat artışlarının Ekim'deki enflasyonu yüksek hale getirdiğini kaydetti. 
     İç talebin, 2005 yılında, 2004 yılına göre yüksek olmayacağı yönünde değerlendirmede bulunan Binay, şunları söyledi 
     ''İç talebin kompozisyonu değişecek büyük ihtimalle. Reel faizlerde azalma devam edebilirse, iç talep önemli bir şekilde gayrimenkule kayacak. Nasıl ki 2001 krizinden sonra uzun süre otomotiv ve dayanıklı tüketim mallarında iç talep ertelendi, aynı şey gayrimenkul için de söz konusuydu. 2005 senesinde de her şey iyi giderse gayrimenkulde, yeni inşaatlarda önemli talep artışı beklemek gerekiyor. 2005'te büyümenin motorunu yeni inşaatlar ve gayrimenkul oluşturacak diye düşünüyoruz'' Binay, konuşmasında YTL'ye geçildikten sonra ciddi bir yuvarlama olup olmayacağına ilişkin tereddütlere de işaret ederek, perakende sektöründe tarihin belki de en keskin rekabetinin şu anda yaşandığını belirtti. 
     ''Ekmekte kredi kartına 8 taksit uygulayan herhalde başka bir ülke yok'' diyen Binay, perakende sektöründe yaşanan bu yoğun rekabetin fiyat dışı gerçekleştirilmeye çalışıldığını, ancak YTL'ye geçtikten sonra bunun mutlaka fiyat rekabetine dönüşmek zorunda olduğunu vurguladı. 
     Bunun ön belirtilerini şimdiden aldıklarını, bazı marketlerin zam yapmayacaklarını, yuvarlamayı aşağıya doğru yapacaklarını ilan ettiklerini hatırlatan Binay, hem perakende sektöründe yaşanan rekabet, hem iç talep noktasında reel ücretleri artırıcı yönde bir gelişme olmaması, hem de geçmişte tüm fiyatların yuvarlanmış olması nedeniyle yuvarlama etkisinin son derece düşük gerçekleşeceğini düşündüklerini söyledi. 

     
</TEXT>
</DOC>
