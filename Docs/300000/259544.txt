<DOC>
<DOCNO> 259544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/soneko04.html </URL>
<DATE> 2004/07/31/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Üretilen sütün yüzde 20'si çöpe gidiyor... 
</HEADLINE>
<TEXT>

     Süt inekçiliği yapan hayvan sahiplerinin, hijyene yeteri kadar önem vermemesi ve süt toplayıcıların fabrikalara geç ulaştırmasının, süt kayıplarına neden olduğu bildirildi. 
     Konya Tarım İl Müdürlüğü Kontrol Şube Müdürü Fahri Dönmez, AA muhabirine yaptığı açıklamada, değerli bir besin maddesi olan sütün bileşiminin mikroorganizmaların yaşaması için çok uygun olduğunu söyledi. 
     Bu nedenle, sütün, sağlıklı hayvandan, hijyenik şartlar altında ve eğitimli personel tarafından sağılsa bile mutlaka belirli miktarlarda mikroorganizma barındırdığını belirten Dönmez, Tarım ve Köyişleri Bakanlığı'nın belirlediği sınırlara göre, bir mililitrede mikroorganizma sayısı 1 milyonu geçtiğinde ürünün veriminin düştüğünü ifade etti. 
     Bu yönüyle sütün kısa sürede, saklama koşullarına bağlı olarak bozulabildiğini ve tüketildiğinde insanlar için tehlike oluşturduğunu kaydeden Dönmez, son zamanlarda yapılan incelemelerde çiğ sütteki mikroorganizma sayısının bir hayli yükseldiğinin tespit edildiğini belirtti. 
     Sütün besin kayıplarını en az düzeyde tutarak, insan için zararlı olan unsurlarından muhakkak temizlenmesi gerektiğinin altını çizen Dönmez, şunları söyledi 
     ''Çok değerli bir besin maddesi olan sütün, sağlıklı bir şekilde tüketime sunulabilmesi için, diğer gıda maddeleriyle kıyaslanamayacak ölçüde teknoloji, teknik bilgi ve dikkat gerekmektedir. Genellikle Türkiye'de süt sağımı sırasında, gerekli hijyenik ortam sağlanamadığı için bu konuda büyük sıkıntılar yaşanıyor. Aynı şekilde süt toplayıcılar da tankların temizliğini yeterince yapmayınca, işlenmek üzere fabrikalara ulaşan sütte mikroorganizma sayısı yükseliyor. Ya da süt, fabrikaya geç ulaştırıldığı için bozulabiliyor.'' 
     
     ÜRETİLEN SÜTÜN YÜZDE 20'Sİ KAYIP 
     İşletmelerin topladığı sütten yeteri kadar faydalanamadığını anlatan Dönmez, ''İşletmeciler, sütün yüzde 20'lik bir bölümünün çöpe gittiğini belirtiyor. Bu sütlerin ya bozuk olarak geldiğini ya da mikroorganizmalardan dolayı yeteri kalitede üretim yapamadıklarını ifade ediyor. Yılda ortalama üretilen 8 milyon ton sütün yüzde 20'sinin çöpe gitmesi, ciddi bir ekonomik kayıptır'' dedi. 
     Bu amaçla Tarım İl Müdürlüğü olarak yeni bir proje başlattıklarını belirten Dönmez, çiftçileri, süt toplayıcılarını ve işletme sahiplerini biraraya getireceklerini söyledi. 
     Her hafta bir işletmenin temin ettiği araçla, Tarım İl Müdürlüğü yetkilileriyle birlikte köylerdeki çiftçilere ve süt toplayıcılarına ulaşacaklarını kaydeden Dönmez, şöyle devam etti 
     ''Köylerde yapacağımız toplantılarda, sütün hijyenik olarak sağımı, dikkat edilmesi gereken noktalar anlatılacak. Çiftçiler sütlerini temiz bir şekilde toplayıcılara verir, toplayıcılar da tanklarına gereken özeni gösterirse bu kayıpların önüne geçirilir. Tabiki işletme sahipleri de bu konuda yönlendirici olmalıdır.'' 
     
</TEXT>
</DOC>
