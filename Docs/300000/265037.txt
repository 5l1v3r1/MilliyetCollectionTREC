<DOC>
<DOCNO> 265037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo01.html </URL>
<DATE> 2004/08/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Şule Şahbaz Türkiye'ye döndü Doping yapmadım, şu an çok kötüyüm... 
</HEADLINE>
<TEXT>

     28. Yaz Olimpiyat Oyunları'nda dopingli çıktığı açıklanan ve oyunlardan men edilen 75 kilo haltercisi Şule Şahbaz, Türkiye'ye döndü. 
     THY'nin tarifeli uçağıyla Atina'dan İstanbul'a gelen ve bitkin olduğu gözlenen Şahbaz, kendisini bekleyen gazetecileri görünce bir süre yüzünü kapatarak yürüdü. 
     Gazetecilerin soruları üzerine kısa bir açıklama yapan Şule Şahbaz, ''Doping yapmadım. 5 kez teste girdim. Şu an çok kötüyüm. Gerekli açıklamayı ileride yapacağım'' dedi. 
     Konuşurken gözyaşlarına hakim olamayan Şahbaz, daha sonra bir taksiyle havalimanından ayrıldı. 
     
     OKULUNA DÖNÜYOR... 

     28. Yaz Olimpiyat Oyunları'nda dopingli olduğu için yarışmalardan ihraç edilen 75 kilo haltercisi Şule Şahbaz'ın, eğitimini sürdürdüğü Gazi Üniversitesi'ne bağlı Kastamonu Beden Eğitimi ve Spor Yüksek Okulu'nda BESYO geçen yıl dondurduğu kaydını yenilemek için okul yönetimine başvurduğu öğrenildi. 
     Kastamonu BESYO'ya milli sporcuların girdiği kontenjandan 1997 yılında kayıt yaptıran Şule Şahbaz'ın, 2. sınıfa 4 yılda geçebildiği ve halen son sınıf öğrencisi olduğu bildirildi. 
     4 yıllık okulu 7 yılda bitirme zorunluluğu olduğu için bu öğretim döneminde mutlaka kaydını yaptırıp okulu bitirmesi gereken Şule Şahbaz'ın, dopingten dolayı alacağı cezalardan sonra spor yaşantısının bittiği ve tek şansının okulu bitirmek olduğu ifade edildi. 
     Dün gece Atina'dan İstanbul'a dönen Şahbaz'ın, Türkiye'ye gelir gelmez Kastamonu BESYO Müdür Yardımcısı Şakir Erdem'i aradığı ve okula bu yıl kaydını yenileyip son şansını kullanmak istediğini bildirdiği kaydedildi. 
     

     
</TEXT>
</DOC>
