<DOC>
<DOCNO> 293075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko36.html </URL>
<DATE> 2004/11/29/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Doğuş otomotiv'den treyler yatırımı... 
</HEADLINE>
<TEXT>

     Doğuş Otomotiv Servis ve Ticaret A.Ş., 2003 yılında distribütörlüğünü aldığı treyler markası Krone için 150 bin euroluk montaj hattı yatırımı yapacak. 
     Doğuş Otomotiv'den Borsa'ya gönderilen açıklamada, Gebze'de şirkete ait Scania marka ağır ticari araçlar ve Krone marka treylerlerin satış ve satış sonrası servis hizmetlerinin verildiği merkez servise, 2005'de montaj hattı yatırımı yapılacağı bildirildi. 
     Açıklamaya göre, 2005'in ilk aylarında başlayacak yatırımlar, 21 bin metrekare alan üzerine kurulu Gebze servis tesislerinin kullanılabilir alanının 3 bin metrekare daha büyütülmesi ile gerçekleşecek. Yaklaşık 150 bin euro değerinde bir yatırımla kurulacak montaj hattında, günde ortalama 2 adet Krone treylerin montajının yapılması hedefleniyor. 
     Açıklamada, şirketin Gebze merkez serviste Krone montaj hattı yatırımının yanı sıra müşterilere en kısa sürede ve en kaliteli şekilde hizmet verilebilmesi için Castrol madeni yağlar sponsorluğunda 200 bin dolar tutarında, fren testi, bilgisayarlı rot ayarı, dingil boşluk testi, far ayarı, yağlama ekipmanları, kompresör ve ilave hava tesisatları, servis kanalı inşaatı ve muhtelif servis alet ve takımlarını kapsayan son model teknolojik makine ve ilave ekipman yatırımı da yapacağı bildirildi. 
     Açıklamaya göre, servis bölgesinde ayrıca Krone ve Scania ağır ticari araçların lojistik hizmetlerinin verilebilmesi için açık alan düzenlemesi de yapılacak. 
     
</TEXT>
</DOC>
