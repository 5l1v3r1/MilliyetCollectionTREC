<DOC>
<DOCNO> 273951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko28.html </URL>
<DATE> 2004/09/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İtalya Ulaştırma Bakanı, Lufthansa'yı, Air France'ye tercih etti 
</HEADLINE>
<TEXT>

     İtalyan Ulaştırma Bakanı Pietro Lunardi'nin mali açıdan zor durumdaki ulusal havayolu şirketi Alitalia'nın Alman Lufthansa'yla işbirliğine gitmesinden yana olduğu bildirildi. 
     Il Tempo gazetesine açıklamalarda bulunan Ulaştırma Bakanı Lunardi, sıkıntılı günler yaşayan Alitalia'nın Avrupalı bir havayoluyla işbirliğine gitmesinin önemini vurgulayarak, ''Alitalia eğer Air France ile daha sıkı ortaklığa giderse, her zaman küçük ortak olarak kalır. Zaten Fransızlar hiçbir zaman İtalyanlara karşı samimi olmadı'' dedi. 
     Almanları ise ''daha güvenilir'' bulan Lunardi, ''Bu yüzden Lufthansa ile ortaklık fikrini daha ciddi olarak değerlendirmeliyiz. Almanlar şirketimiz için iyi bir ortak olabilir'' diye konuştu. 
     Mali krizle boğuşan devlet kontrolündeki Alitalia, ''başarmak ya da ölmek'' parolasıyla başlatılan yeniden yapılandırma programı kapsamında sendikalarla yürüttüğü müzakerelerde çalışma süresini uzatarak maaşlarda kesinti sağlamıştı. 
     Halen Air France ile süren işbirliğini yeniden gözden geçireceklerini kaydeden Alitalia'nın CEO'su Giancarlo Cimoli'nin bu ifadesinin ardından şirketin Lufthansa'ya göz kırptığı yorumları yapılmıştı. 
     
</TEXT>
</DOC>
