<DOC>
<DOCNO> 282069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yasam/axyas01.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'AIDS'li cenaze imamı korkuttu 
</HEADLINE>
<TEXT>


Iğdır'da imam Yusuf Aladağ, yıkadığı M.'nin AIDS'ten öldüğünü öğrenince telaşlandı. Aladağ, işlemi plastik eldiven takarak bitirdi 

AYDIN DENİZ Iğdır DHA 

Iğdır'da yabancı bir hayat kadını ile girdiği ilişki sonucu AIDS'e yakalanan İ.M. öldü. M.'nin ölüm nedenini cenazesini yıkarken öğrenen imam Yusuf Aladağ, büyük korku yaşadı. 
Sağlık sorunları nedeniyle Iğdır Devlet Hastanesi'ne giden M.'den alınan kan örneğinde HIV bulundu. Eşine de HIV bulaştıran M., Sağlık Müdürlüğü tarafından tedavi için Ankara'ya gönderildi. Ancak Ukraynalı bir kadınla girdiği cinsel ilişki nedeniyle AIDS'e yakalanan M., dün hayatını kaybetti. Müftülükte görevli imam Aladağ, M.'nin cenazesini evinin bahçesinde yıkamaya başladı. 

'Yıkamakla HIV bulaşmaz' 
Yıkama işleminin ortasında Aladağ, çevredekilere dönerek, "Çok gençmiş. Hastalığı neydi " diye sordu. Aladağ, "AIDS'ten" yanıtını alınca rengi kaçtı. Oldukça tedirginleşen imam, yıkama işine ara verdi. Aladağ, daha sonra plastik eldiven takarak, yıkama işlemini tamamladı. Cenazenin defin işleminin kurallara göre yapılmasını sağlayan Sağlık Müdür Yardımcısı Dr. Mehmet Kum, Aladağ'ı rahatlattı. Avrupa'da AIDS'lilere artık "öcü gibi bakılmadığını", insanların hastalarla tokalaştığını anlatan Kum, "Yıkamakla HIV bulaşmaz" dedi. Kum, M.'nin toprağa nasıl verileceğine ilişkin Sağlık Bakanlığı'ndan bilgi aldıklarını belirtti. 
M.'nin cenazesi, 2.5 metre derinliğinde kazılan mezara kireç döküldükten sonra defnedildi. 




</TEXT>
</DOC>
