<DOC>
<DOCNO> 253400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sontur30.html </URL>
<DATE> 2004/07/06/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Arama yapmak isteyen polise bıçak ve tuğlalarla saldırı 
</HEADLINE>
<TEXT>

     Uşak'ta, esrar satıldığı gerekçesiyle bir evde mahkeme kararıyla arama yapmak isteyen polise, bıçak, keser ve tuğlalarla saldırıldığı, olayla ilgili aynı aileden 5 kişinin gözaltına alındığı kaydedildi. 
     Alınan bilgiye göre, Uşak Emniyet Müdürlüğü ekipleri, ''esrar satıldığı'' ihbarını aldığı Karaağaç Mahallesi'ndeki bir evde, mahkeme kararıyla arama yapmak istedi. 
     Ev sahibi Erdoğan Ş, kardeşi Menderes Ş, annesi Portakal Ş, babası Mustafa Ş, yengesi Necla G, oğulları Mustafa Ş. ve Müslüm Ş, eve girmek isteyen polise keser ve tuğla fırlatarak saldırdı. 
     Daha sonra bıçak ve av tüfeğiyle polise karşı direnen Mustafa ve Müslüm Ş, görevli emniyet amirini bıçaklama teşebbüsünde bulundu. Emniyet amiri, saldırı esnasında üzerinde çelik yelek bulunmasından dolayı yara almadı. 
     Erdoğan ve Menderes Ş, daha sonra suç aleti tüfekle birlikte olay yerinden kaçtılar. Polis, çağrılan takviye ekiplerle birlikte söz konusu kişileri etkisiz hale getirdikten sonra eve girdi. 
     Evde yapılan aramada, içilmiş esrarlı sigara zıvanaları, halının altında 3 gram esrar, güvercin kümesinde 2 torba kenevir, ekim için saksılarda hazırlanmış kenevir bitkisi ile olayda kullanılan bıçak, keser, nacak ve ruhsatsız av tüfeği ele geçirildi. 
     Evde bulunan çok sayıda elektronik eşya ve cep telefonu ise 'çalıntı olabileceği' şüphesiyle, olay yerine gelen Asayiş Şube Müdürlüğü Hırsızlık Büro Amirliği görevlilerine teslim edildi. 
     Gözaltına alınan Mustafa Ş, Portakal Ş. ve Necla G, Kaçakçılık ve Organize Suçlar Şube Müdürlüğü'ne götürüldü. Yaşları küçük olan Mustafa ve Müslüm Ş, Çocuk Şube Müdürlüğü'ne teslim edildi. Zanlılar, ''Teşekkül halinde uyuşturucu ticareti yapmak'' ve ''Görevli memura mukavemet'' suçlarından adliyeye sevk edilirken, polise saldırdıktan sonra kaçan Erdoğan ve Menderes Ş'nin yakalanmasına çalışıldığı bildirildi. 
     
</TEXT>
</DOC>
