<DOC>
<DOCNO> 265446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sondun05.html </URL>
<DATE> 2004/08/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İran'ın ilk nükleer santralinin hizmete girmesi 2006'ya ertelendi 
</HEADLINE>
<TEXT>

     İran'ın ilk nükleer santrali Buşehir'in, planlandığı gibi 2005'te değil, 2006 yılında hizmete gireceği bildirildi. 
     İran Atom Enerjisi Kurumu tarafından düzenlenen basın toplantısında dağıtılan bildiride, santrali yapan Rusların, santralin anahtarlarını, Ekim 2006'da İranlılara resmi olarak teslim edeceği belirtildi. 
     İran Nükleer Santraller Projesi Direktörü Asadullah Saburi, bir santralin hizmete girme prosedürünün 7 ay sürdüğünü belirterek, santralin 2006 yılının ilk aylarında tamamlanacağını, ancak tamamen hizmete girmesinin ekim ayını bulacağını kaydetti. 
     ABD ve İsrail, nükleer santral hazırlığındaki İran'ın, elektrik üretme kisvesinde gizlice atom bombası yapabileceği uyarısında bulunmuş, ancak Tahran bu iddiaları reddederek, nükleer programının sadece sivil amaçlarla kullanılacağını açıklamıştı. 
     Uluslararası Atom Enerjisi Ajansı UAEA Genel Direktörü Muhammed El Baradei, haziran ayında yaptığı açıklamada, Buşehir santraliyle ilgili hiçbir ''endişesinin'' bulunmadığını belirtmişti. 
     BM bünyesindeki UAEA'nın Yöneticiler Konseyi'nin, eylül ayında yapacağı toplantıda, Buşehir santrali dosyasını tartışması bekleniyor. 
     Buşehir Santrali, İran'ın güneydoğusunda Körfez bölgesinde Ruslar tarafından inşa ediliyor. 
     
</TEXT>
</DOC>
