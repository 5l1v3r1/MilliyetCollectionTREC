<DOC>
<DOCNO> 253894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo20.html </URL>
<DATE> 2004/07/08/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ahmet Hassan Yapılan transferlerin hepsi çok kaliteli 
</HEADLINE>
<TEXT>

     Beşiktaş'ın Mısırlı futbolcusu Ahmed Hassan Kamel ''Kadronun geniş olması rekabeti getirir. Rekabet de her zaman için başarı demektir'' diye konuştu. 
     Mısır Milli Takımı kampından dün akşam dönerek, siyah-beyazlıların Avusturya'daki kampına katılan Ahmed Hassan, kulübün resmi internet sitesine açıklamalarda bulundu. 
     Milli takımda bulunduğu için şu ana dek yapılan çalışmalarda yer alamayan Mısırlı futbolcu, Dünya Kupası eleme grubu maçları nedeniyle 3 haftadır kampta olduğunu ve son maçlarında bir de gol attığını söyledi. 
     Kampa katıldığı için çok mutlu olduğunu belirten Ahmed Hassan, şunları kaydetti 
     ''Geçen sezonun son haftalarında sakatlığım nedeniyle oynayamamıştım. Bu süreçte ülkeme giderek hem tedavimi orada sürdürdüm, hem de biraz dinlenme fırsatı buldum. Şimdi tek düşüncem iyi futbol oynamak. İnşallah takım olarak burada iyi bir hazırlık geçirip lige çok iyi bir başlangıç yapacağız. Yapılan transferlerin hepsi çok kaliteli ve bize fayda sağlayacak oyuncular. Kadronun geniş olması rekabeti getirir. Rekabette her zaman için başarı demektir.'' 
     
     YÖNETİM KURULU ÜYESİ KAMIŞLI TAKIMIMIZ ÇOK İYİ YOLDA 

     Öte yandan Beşiktaş Kulübü Yönetim Kurulu Üyesi Erhan Kamışlı, Avrupa kupalarında başarıdan başarıya koşan bir Beşiktaş için çalıştıklarını söyledi. 
     Futbol takımı ile birlikte Avusturya kampında bulunan Kamışlı, kulübün internetteki resmi web sitesine verdiği demeçte, Avrupa şampiyonu bir Beşiktaş hayali içinde olduklarını vurgulayarak, ''Esas hayalimiz Avrupa'da şampiyonluk. Türkiye'de de başarı ve şampiyonluk hedefimiz. İyi bir kadro ve iyi bir futbol ile Avrupa'da başarıdan başarıya koşmak ve Avrupa şampiyonluğu yaşamak istiyoruz'' dedi. 
     
     ''TAKIMIMIZ ÇOK İYİ YOLDA'' 

     Geniş bir kadroya sahip olduklarını belirten Kamışlı, futbolcuların yaratılan rekabet ortamından son derece memnun olduklarını kaydetti. 
     Teknik direktör Vicente Del Bosque için söylenecek çok fazla söz bulunmadığını ifade eden Erhan Kamışlı, ''Kampta futbolcularla çok yakınız ve aldığımız elektriğe göre onlar da çalışmalardan ve yaratılan rekabet ortamından çok memnunlar. Kısacası takımımız çok iyi yolda'' diye konuştu. 
     
     ''LİGDE ZEVKLİ BİR YARIŞ OLACAK'' 

     Siyah-beyazlı kulübün yöneticisi, Birinci Süper Lig'in 2004-2005 sezonunun zevkli bir mücadeleye sahne olacağını kaydetti. 
     Kulübün kuruluşunun 100. yılında elde ettikleri şampiyonluğun iyi futbol oynamaları sonucunda geldiğini hatırlatan Kamışlı, ''Kazandığımız şampiyonluğun ardından Avrupa'da elde ettiğimiz başarılarla bunu ispatladık. Yeni sezonda ligde zevkli bir yarış olacağına inanıyorum. İyi olan ve hak eden şampiyon olacak. Bu takımın Beşiktaş olması için elimizden gelen fedakarlıkları yapıyoruz ve yapacağız'' şeklinde konuştu. 
     Beşiktaş'ı diğer kulüplerden ayıran en önemli özelliğin kurumsal yapılarının güçlülüğü olduğunu anlatan Kamışlı, ''Beşiktaş'ta kişilere bağlı olmayan bir yapı var. Her gelen yeni yönetim bir öncekinden aldığı bayrağı daha yukarıya çıkarmak istiyor''dedi. 
     Son olarak taraftarlara mesaj gönderen Kamışlı, taraftarın takımı hiçbir zaman yalnız bırakmamasını isteyerek, ''Bu sene onlara çok güveniyoruz. Stadımızın kapasitesini artırdık. Ürün yelpazemizi de genişletiyoruz. Kombine kartlarını alıp lisanslı ürünlerimizi giyerek 15 Eylül'den sonra BJK İnönü Stadı'na gelmelerini bekliyoruz'' diyerek sözlerini tamamladı. 
     
</TEXT>
</DOC>
