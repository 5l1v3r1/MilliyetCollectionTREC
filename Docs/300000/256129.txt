<DOC>
<DOCNO> 256129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonsiy06.html </URL>
<DATE> 2004/07/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Meclis üyeleri istifa edince kaymakam, belediye başkan vekili oldu 
</HEADLINE>
<TEXT>

     Eskişehir'in Sarıcakaya İlçe Belediye Başkanı Ali Kahya ile tüm meclis üyelerinin istifa etmesi üzerine 19 Eylül'de yapılması kararlaştırılan seçime kadar belediye başkan vekilliği görevine İlçe Kaymakamı Mehmet Özel atandı. 
     AA muhabirinin aldığı bilgiye göre, 1580 sayılı Belediyeler Kanunu'nun 94. maddesine göre Bakanlar Kurulu'nun kararı doğrultusunda mansup atanmış bir kişi belirleninceye kadar İlçe Kaymakamı Mehmet Özel aynı zamanda belediye başkan vekili olarak görev yapacak. 
     Yasaya göre İçişleri Bakanlığı'nın atanmış belediye başkanını belirleyip, Bakanlar Kurulu'na bildirmesinin ardından Cumhurbaşkanı tarafından onaylanması gerekiyor. Bu işlemin zaman alacağı göz önüne alındığından Sarıcakaya Belediye Başkanlığı makamının boş kalmaması için Eskişehir Valiliği tarafından bu göreve Kaymakam Özel önce vekil olarak atandı. 
     Atamaya gerekçe olarak, Sarıcakaya Belediye Meclis üyelerinin asilleri ve yedeklerinin tamamının da görevlerinden istifa etmesi ve makama vekalet edecek kimsenin kalmaması gösterildi. 
     
     BAŞKAN VE MECLİS ÜYELERİNİN İSTİFALARI 
     Sarıcakaya Belediye Başkanı Ali Kahya ile DYP'li 3, AK Parti'li 4 ve MHP'li 2 belediye meclis üyesi, adliyenin kapatılmasına tepki göstermek amacıyla 28 Haziran'da istifa etmişti. 
     Sarıcakaya İlçe Seçim Kurulu, belediye başkanlığı ve belediye meclis üyeliği seçiminin 19 Eylül Pazar günü yapılmasına karar vermişti. Seçimde, yeni adaylık başvuruları yapılacak, istifa edenler de yeniden aday olabilecek. 
     Bakanlar Kurulu'nun yeni belediye başkanı seçilinceye kadar mansup belediye başkanınca görevin yürütülmesine ilişkin kararı Resmi Gazete'nin dünkü sayısında yayımlanmıştı. 
     
</TEXT>
</DOC>
