<DOC>
<DOCNO> 276606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur39.html </URL>
<DATE> 2004/10/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Tokat'ta vatandaşlardan ölen teröristlerin yakınlarına taş ve yumurta 
</HEADLINE>
<TEXT>

     Tokat'ta, terör örgütü DHKP-C'ye yönelik operasyonlarda ölü olarak, silahlarıyla birlikte ele geçirilen teröristlerin cenazeleri yakınlarına teslim edildi. 
     Tokat'ın Yağmurlu Beldesi kırsal alanında düzenlenen operasyonda ölü olarak, silahlarıyla birlikte ele geçirilen terör örgütü DHKP-C'nin bölgedeki grup liderleri ''Niyazi'' kod adlı Sebahattin Yavuz 30 ve ''Lütfiye'' kod adlı Songül Koçyiğit 33 ile ''Feride'' kod adlı Devrim Ağırman 23 , ''Erdoğan'' kod adlı Mustafa İşeri 33 ve örgütün kuryesi olduğu bildirilen Salih Çınar'ın cenazeleri Tokat Dr. Cevdet Aykan Devlet Hastanesi'ndeki otopsi işlemlerinin ardından yakınlarına teslim edildi. 
     İlk olarak kurye Salih Çınar'ın cenazesi ailesi ve Kınık Belediye Başkanı Mustafa Gürsoy'un da aralarında bulunduğu grup tarafından alınarak, Almus'un Kınık Beldesi'nde toprağa verildi. 
     Diğer örgüt üyelerinin cenazelerini almak üzere İstanbul'dan 2 otobüs ile gelen yakınlarının da aralarında bulunduğu gruptan bazılarının slogan atması üzerine bir süre gerginlik yaşandı. 
     Yoğun güvenlik önlemlerinin alındığı hastane çevresinde bekleyen çok sayıda vatandaşın tepkisine neden olan bu durum karşısında güvenlik güçleri, vatandaşları sakinleştirerek hastane önünden uzaklaştırdı. 
     Teröristlerin cenazelerinin yakınları tarafından teşhis edilmesinin ardından cenazeyi alan gruba, hastane çıkışında bazı vatandaşlar araçlarına taş ve yumurta atarak tepki gösterdi. 
     Teröristlerden Songül Koçyiğit toprağa verilmek üzere Sivas'ın Ulaş İlçesi'ne, Mustafa İşeri, Devrim Ağırman ve Sebahattin Yavuz ise İstanbul'a götürüldü. 
     
     KADIN TERÖRİSTİN GÖĞSÜNÜ ALDIRMA NEDENİ 
     Bu arada yetkililer, terör örgütü DHKP-C'nin grup liderlerinden 33 yaşındaki ''Lütfiye'' kod adlı Sivas nüfusuna kayıtlı Songül Koçyiğit'in cesedi üzerinde yapılan otopside, sağ göğsünün olmadığını bildirdiler. 
     Yetkililer bu durumun kadın teröristin suikast silahı ''kanas'' gibi uzun namlulu tüfekleri daha iyi kullanabilmek için özellikle yapıldığını vurguladılar. 
     
</TEXT>
</DOC>
