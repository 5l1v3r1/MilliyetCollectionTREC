<DOC>
<DOCNO> 252461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy17.html </URL>
<DATE> 2004/07/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
CHP'den TRT'ye tepki .. 
</HEADLINE>
<TEXT>

     CHP Genel Başkan Yardımcısı ve Basın Sözcüsü Eşref Erdem, TRT'nin haber içeriklerine ilişkin yayın politikasını eleştirerek, ''TRT, Türkiye'yi çok yakından ilgilendiren Kıbrıs, Kerkük, Kuzey Irak ve terör konularında, kamuoyunun sağlıklı ve serbestçe oluşumuna hizmet etmeyen, tek yönlü ve taraf tutan bir yayın yapmaktadır'' dedi. 
     CHP'den yapılan yazılı açıklamaya göre, Erdem, haberlerin toplanması, seçilmesi ve yayınlanmasında TRT Yasası'nın 5. maddesinin öngördüğü tarafsızlık ilkesinin ihlal edildiği iddiasıyla TRT Genel Müdürü Şenol Demiröz'e yazılı başvuruda bulundu. 
     Yazılı başvurusunda, TRT Yasası'nın 5. maddesi hükümlerine değinerek, son dönemdeki yayınların bu maddeye aykırılık taşıdığını öne süren Erdem, ''Büyüteç'' ve Devlet Bakanı Beşir Atalay'ın konuk edildiği ''Günün Konusu'' programlarının bu aykırılıkların somut örnekleri olduğunu savundu. 
     Erdem, TRT'nin, Türkiye'yi çok yakından ilgilendiren Kıbrıs, Kerkük, Kuzey Irak ve terör konularında, kamuoyunun sağlıklı ve serbestçe oluşumuna hizmet etmeyen, tek yönlü ve taraf tutan bir yayın yaptığını ileri sürdü. 
     TRT Yasası'nın 20. maddesinin, siyasi partilerin açıklama ve faaliyetlerinin yayınlanmasını düzenlediğini, Türkiye'nin temel sorunları ile ilgili olarak Anamuhalefet Partisi Genel Başkanı Deniz Baykal'ın açıklamalarının da haber değeri taşıdığını ifade eden Erdem, kamuoyunun sağlıklı ve serbestçe oluşabilmesinin, hükümetin görüşlerinin yanısıra anamuhalefet partisi CHP'nin de açıklamalarına yer verilmesi ile sağlanabileceğini kaydetti. 
     Eşref Erdem, Hükümet'in açıklamaları karşısında, Kıbrıs, Kerkük, Kuzey Irak, terör, AB, dokunulmazlıklar, yolsuzluklarla mücadele ve işsizlik konularında görüşlerini açıklamak üzere, Başbakan Recep Tayyip Erdoğan'a verilen yayın saati ile süresi kadar, Baykal'a da canlı yayında konuşma olanağı sağlanmasını istedi. 
     
</TEXT>
</DOC>
