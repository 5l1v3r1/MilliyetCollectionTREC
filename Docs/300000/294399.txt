<DOC>
<DOCNO> 294399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun28.html </URL>
<DATE> 2004/12/03/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İtalya Türkiye'nin 2014'te üyeliği için Avrupa'da mutabakat var 
</HEADLINE>
<TEXT>

     İtalya Dışişleri Bakanı Gianfranco Fini, Türkiye'nin AB'ye tam üyeliğinin 2014 yılında gerçekleşebileceği konusunda Avrupa'da ''temel bir görüş birliği'' bulunduğunu söyledi. 
     Fini, Mecliste, Dışişleri Bakanı sıfatıyla yaptığı ilk konuşmada, İtalya olarak Türkiye ile müzakerelerin 2005'in ilk altı ayında başlatılmasından yana olduklarını da kaydetti. 
     Gianfranco Fini, ''Avrupa Birliği bünyesinde, Türkiye'nin en iyi ihtimalle 1 Ocak 2014'te birliğe kabul edilebileceğini öngören senaryo üzerinde temel bir mutabakat var'' dedi. 
     Fini, İtalyan hükümetinin 2005'in ilk altı ayı içinde Türkiye ile müzakerelerin başlatılmasından yana olduğunu da yineleyerek, şöyle konuştu 
     ''Hükümet olarak arzumuz, 17 Aralıkta toplanacak Avrupa Konseyi'nin, Türkiye ile müzakerelerin tercihen 2005'in ilk yarısında başlatılması konusunda bir karar alması ve bir tarih belirlemesidir.'' Türkiye'nin üyeliğinin Avrupa Birliği'ne de ''önemli avantajlar'' sağlayacağını belirten Fini, şöyle dedi 
     ''Üyelik sürecinin sebepsiz yere aksaması, Türkiye'de derin bir kimlik krizi doğmasına ve de AB kapılarında ciddi bir istikrarsızlık döneminin başlamasına neden olabilir. Verilebilecek en iyi yanıt, Türkiye'nin Avrupa demokrasileri ailesine katılmasını sağlayacak biçimde, halen devam eden dönüşüm sürecinin sürdürülebilirliğini garantilemek olmalıdır.'' 
     
</TEXT>
</DOC>
