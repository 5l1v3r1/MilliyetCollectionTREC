<DOC>
<DOCNO> 283904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas05.html </URL>
<DATE> 2004/10/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Bebeğe yapılan masaj, boy uzatıyor... 
</HEADLINE>
<TEXT>

     İZMİR, DHA 

EGE Üniversitesi Hemşirelik Yüksekokulu Çocuk Sağlığı ve Hastalıkları Hemşireliği Anabilim Dalı'nca gerçekleştirilen bir araştırmada, bebeklere doğumunun 15'inci gününden itibaren uygulanan masajın boy ve kilo artışı sağladığı, uykuyu düzenlediği ortaya çıktı. 
     Ege Üniversitesi Hemşirelik Yüksekokulu öğretim üyesi Prof.Dr. Zeynep Conk yönetiminde Arş. Gör. Hatice Bal Yılmaz tarafından Osmangazi Seher Şükrü Ergil Sağlık Ocağı'nda yürütülen 9 ay süreli doktora araştırmasında bebek masajının faydaları incelendi. Bornova Osmangazi Seher Şükrü Ergil Sağlık Ocağı'na gelen 60 bebek ve anneleri üzerinde yürütülen araştırma, bebeklerin evlerinde de sürdürüldü. Sağlıklı ve ailelerinin sosyal ve demografik özellikleri, gelir düzeyleri, doğum şekli, çocuk sırası, emzirme süreleri, bebeğe bakan kişi, evde yaşayan birey sayısı gibi değişkenler de dikkate alınarak 30 bebeğe masaj uygulanırken, aynı özelliklere sahip 30 bebek de test grubu olarak seçildi. 
     
     UYKU DÜZENİ 

     Araştırma kapsamına giren masaj grubu ve kontrol grubu bebeklerin dördüncü ayın sonunda gündüz, gece ve 24 saatlik uyku sürelerinde masaj grubu lehine anlamlı bir farklılık görüldü. Masaj uygulamasının bebeklerin ağırlık ve boy artışları üzerinde de olumlu etki yaptığı, erkek bebeklerin ağırlık ve boy artışında kızlara oranla daha etkili olduğu saptandı. 
     
     DAHA AKTİF OLUYORLAR 

     Araştırmayı yürüten Arş. Gör. Hatice Bal Yılmaz, masaj uygulanan bebeklerin diğerlerine göre daha fazla çevreyle ilgili, aktif ve canlı davranış sergilediklerini, eline verilen nesneleri ağzına götürebilme ve hareket eden cisim ya da kişileri takip etme sürelerinin daha erken gerçekleştiğini belirtti. Dr. Hatice Bal Yılmaz, "Doğumdan itibaren sevgi dolu ve güven verici dokunuşlar ve kucaklamalar bir bebeğin sağlıklı gelişiminde ve anne-babası ile daha sağlıklı bir etkileşim geliştirmesinde büyük önem taşır. Bebek masajı da bu birliktelik için eşsiz bir fırsattır'' dedi. 
     
     BEBEK MASAJI NASIL UYGULANIYOR 

     Arş. Gör. Hatice Bal Yılmaz bebek masajının, bebeğin doğumunu takip eden 15. günden itibaren yapılabileceğini, ancak masaj için hijyenik ortamla birlikte oda sıcaklığı ve masajı uygulayacak kişinin bazı kurallara uyması gerektiğini vurgulayarak şunları söyledi 
     "Oda ısısının bebeği üşütecek kadar soğuk ve terletecek kadar sıcak olmaması, odanın ışık alan aydınlık bir ortam olması gerekiyor. Masaj yapacak kişinin el hijyeni, tırnaklarının kesilmiş olması ve cilt rahatsızlıklarının bulunmaması önemli. Masaj yapacak kişi rahat bir pozisyonda olması lazım. Bebeğinde keyfinin yerinde olması gerekiyor. Ayrıca bebeğin herhangi bir rahatsızlığı, ateşi, ağrısı, yarası olmamalı. Bebeğin cildi çok hassas olduğu için, ellerimizi kayganlaştıracak bir bebek losyonu önerilebilir. Onun dışında küçük temiz bir havlu, yedek bir havlu ve yedek bebek bezinin bulunması yararlı olacaktır. Bebeğin masajına vücudun herhangi bir yerinden başlanabiliyor. Ancak bebeğin hoşlandığı alan belirlendiğinde bu bölgeden başlanması başarıyı kolaylaştırıyor. Yüz masajı yapılırken ele herhangi bir şey sürülmemesi gerekir. Masaja mutlaka bir uzmanın kontrolünde başlanması önerilir.'' 
     
</TEXT>
</DOC>
