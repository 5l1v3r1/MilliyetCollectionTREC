<DOC>
<DOCNO> 252206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy18.html </URL>
<DATE> 2004/07/01/ </DATE>
<TIME> 18.07 </TIME>
<AUTHOR>  </AUTHOR>
<HEADLINE>
TCK değişiyor... Töre cinayetine ağır ceza geliyor 
</HEADLINE>
<TEXT>

     Töre saikiyle işlenen cinayetlerde ağırlaştırılmış müebbet hapis cezası verilecek. 
     TBMM Adalet Komisyonu, TCK Tasarısı üzerindeki çalışmasını bugün sürdürdü. Komisyon, öğleden sonra ''hayata karşı suçlar'' bölümünü ele aldı. 
     Alt Komisyon'un, kasten adam öldürme suçunu işleyen kimsenin müebbet hapis cezasıyla cezalandırılmasını, suçun ani bir kararla işlenmesi durumunda kişiye 24 yıldan 30 yıla kadar hapis cezası verilmesini öngören maddesi, uzun süren görüşmelere rağmen aynen kabul edildi. 
     CHP Adana Milletvekili Ziya Yergök, nitelikli hallerde kasten öldürme suçunu düzenleyen maddeye, ''töre saiki ile...'' fıkrasının eklenmesini istedi. 
     Komisyon üyesi olmayan CHP Ankara Milletvekili Oya Araslı, töre cinayetlerinin toplumun kanayan yarası olduğunu, insanları bundan vazgeçirmenin yolunun eğitim olduğuna işaret ederek, bunun uzun zaman alacağından hukukun yardımcı olması gereğini vurguladı. Cezaların ağırlaştırılmasının töre cinayetleri için caydırıcı olacağına dikkati çeken Araslı, ''Töre cinayetleri, nitelikli adam öldürme sayılsın'' dedi. 
     CHP Adana Milletvekili Gaye Erbatur da kısa bir süre önce yaşanan bir olayda, bakire olmadığı gerekçesiyle öldürülen bir genç kızın adli tıpta bakire olduğunun anlaşıldığını belirterek, soruna çözüm getirilmesi için söz konusu fıkranın TCK'da yer alması gereğini savundu. 
     
     YARGITAY TEMSİLCİLERİ DESTEKLEDİ 
     Komisyon görüşmelerine katılan Yargıtay temsilcileri de bu yönde düzenleme yapılmasından yana olduklarını ancak tasarıya konulacak ifadelere özen gösterilmesi gerektiğini söylediler. 
     Yargıtay 1. Ceza Dairesi adına görüşlerini belirten Osman Şirin, yargının da Türkiye gibi değiştiğini belirterek, töre cinayetlerini çözmenin yalnızca yasalarla mümkün olmayacağını dile getirdi. 
     Yargıtay 1. Ceza Dairesi'ne gelen davalar hakkında örnekler sunan Şirin, töre cinayetlerinin ''nitelikli adam öldürme'' olarak değerlendirilmesinden yana olduklarını ifade etti. Yargıtay'ın adını koymasa da töre cinayetleri davalarında dikkatli olduğunu kaydeden Şirin, tanım yapılmadan ''töre saiki ile...'' ibaresine yer verilmesini destekledi. 
     
     YARGITAY'A ''GELENEKÇİ YAKLAŞIM'' ELEŞTİRİSİ 
     CHP Niğde Milletvekili Orhan Eraslan, Alt Komisyon çalışmaları sırasında töre cinayetlerini madde içine almak istediklerini ancak bazı kişi ve kurumların ''töre'' yerine ''namus'' kavramının kullanılması teklifine sıcak bakmadıkları için istenen değişikliğin tam olarak yapılamadığını bildirdi. 
     Şirin'in, Yargıtay'a gelen ''fuhşa sürüklenen kız kardeşini öldüren kişiye haksız tahrik indirimi yapıldığını'' söylemesi üzerine Eraslan, ''Fuhşa sürüklenmeyle haksız tahrikin bağlantısını anlamakta güçlük çekiyorum. Her satıcının alıcısı var. Kimse durduk yerde batağa düşmez. Bu, gelenekçi bir yaklaşımdır'' dedi. 
     
     '' TÖRE CİNAYETLERİNE CEVAZ VERİYOR DENMESİN'' 
     AK Parti Manisa Milletvekili İsmail Bilen ''töre saiki'' ibaresinin konulmasının sıkıntı yaratacağını savunarak, ''Töre cinayetleri eğitim sorunudur, Türkiye insanlarını eğitmeli'' dedi. Komisyon çalışmalarına katılan öğretim üyeleri de ''töre saiki'' ibaresinin maddeye alınmasını istedi. 
     Adalet Bakanı Cemil Çiçek, milletvekillerinin görüş ve eleştirilerini yanıtlarken, kamuoyunun beklenti içinde olduğu bir konunun tartışıldığına dikkati çekerek, ''Bu sorun, sadece ülke açısından değil, AB bakış açısında da Türkiye'ye sıkıntı yaratıyor'' dedi. 
     Komisyonda bulunan hiç kimsenin suç işlenmesinden yana olmadığını, görüş belirten bazı kişilerin konuşmaları nedeniyle kamuoyuna ''töre cinayetlerine cevaz veriliyor'' şeklinde yansıtılmasının doğru olmayacağına kaydeden Çiçek, ''20 yıl sonra çocuğu bir görev almak istese babası töre cinayetlerine cevaz vermişti denir. Yıllarca bu alnında bir leke olarak kalır. Kimse burada iyi niyetli konuşmalardan şüphe duymamalı'' diye konuştu. 
     Uzun süren tartışmaların ardından töre saikiyle işlenen cinayetlerin nitelikli adam öldürme halleri arasında sayılmasını ve ağırlaştırılmış müebbet hapis cezasıyla cezalandırılmasını içeren önerge, kabul edildi. Bazı AK Parti'li milletvekilleri önergeye ret oyu verdi. 
     Maddenin kabul edilmesini alkışlayan CHP'li Erbatur, Komisyon Başkanı Köksal Toptan'ın uyarısı üzerine, ''Çok heyecanlıyım, herkese çok teşekkür ediyorum'' derken, CHP'li Araslı, hala bazı tereddütleri olduğunu, maddenin gerekçesinde de aynı ibarelere yer verilmesini istedi. 
     
     İŞKENCE 
     Komisyon, işkence ile ilgili maddeyi görüşürken, işkence yapan kamu görevlisi hakkında daha önce 5 yıl olan alt sınırı, 3 yıl hapis cezasına indirdi. Ayrıca, yapılan bir değişiklikle, ''işkence suçunun, kasten ihmali durumunda suçu işleyenin kamu görevlisi gibi cezalandırılması'' hükmü de benimsendi. 
     Komisyon, yarın çalışmalarına tasarının 101. maddesinden başlayacak. TCK Tasarısı, 348 maddeden oluşuyor. 
     
</TEXT>
</DOC>
