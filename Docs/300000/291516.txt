<DOC>
<DOCNO> 291516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur11.html </URL>
<DATE> 2004/11/23/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Laf atma cinayetinde ağır tahrik indirimi .. 
</HEADLINE>
<TEXT>

     
     İsmail AKDUMAN SAMSUN, DHA 
     

SAMSUN'da parkta otururken, kız arkadaşına laf atttığını öne sürdüğü 38 yaşındaki Mustafa Kuruali'yi bıçaklayarak öldürdüğü iddiasıyla, 24 yıl hapis istemiyle tutuklu yargılanan 18 yaşındaki Samet Girmeç, cinayeti ağır tahrik altında işlediğine hükmedilerek 6 yıl 8 ay hapis cezasına çarptırıldı. 
     Cumhuriyet Parkı'nda 5 ay önce meydana gelen olayda, simitçi Samet Girmeç, kız arkadaşı 18 yaşındaki Hatice Koçak'la bankta oturup sohbet ederken, yanlarına gelen 4 kişiden Mustafa Kuruali, iddiaya göre laf attı. Kız arkadaşına "Ne güzel saçların varmış senin'' diyen Mustafa Kurali'yi bacağından bıçaklayan Samet Girmeç kaçtı. Arkadaşları tarafından hastaneye kaldırılmak istenen Mustafa Kuruali kan kaybından yolda yaşamını yitirdi. Polise teslim olan Samet Girmeç, tutuklandı. 
     Adam öldürmek suçundan 24 yıl hapis istemiyle Samsun 1. Ağır Ceza Mahkemesi'nde yargılanan Samet Girmeç, dün son kez yargıç önüne çıktı. Mustafa Kuruali'yi kazayla öldürdüğünü öne süren Samet Girmeç, "Kız arkadaşıma sözle tacizde bulundular. Ardından buradan gidin deyip, 4 kişi bana sopayla saldırdı. Kız arkadaşıma kaçmasını söyledikten sonra cebimdeki bıçakla kendimi korumaya çalıştım. Bu sırada rastgele savurduğum bıçak Mustafa Kuruali'ye isabet etti. Çok üzgünüm'' dedi. 
     Mahkeme heyeti, Samet Girmeç'e, cinayeti ağır tahrik altında işlediği gerekçesiyle 6 yıl 8 ay hapis cezası verdi. 
     
</TEXT>
</DOC>
