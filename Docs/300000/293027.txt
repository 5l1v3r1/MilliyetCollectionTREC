<DOC>
<DOCNO> 293027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sondun32.html </URL>
<DATE> 2004/11/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Filistin'den ılımlı adımlar 
</HEADLINE>
<TEXT>

     Filistin Kurtuluş Örgütü FKÖ lideri Mahmut Abbas'ın resmi medyadan, İsrail'in kendisine karşı kışkırtıcılık olarak algılayabileceği yayınlardan kaçınmasını istediği bildirildi. 
     Filistin Yayın Kuruluşu başkanı Rıdvan Ebu Ayyaş, Abbas'ın söz konusu talimatı geçen hafta kurumun yetkilileriyle yaptığı görüşmede ilettiğini, kendilerinden yayınlanmadan önce programları gözden geçirmelerini istediğini söyledi. 
     Ayyaş, Abbas'ın '' İsrail'in kışkırtıcılık olarak algılayabileceği haberleri içermediğini garanti etmek için programlara kendi sansürlerini uygulamalarını istediğini'' söyledi. 
     
     ÜRDÜN ZİYARETİ 
     Bu arada Mahmut Abbas, Ürdün Başbakanı Faysal El Fayiz ile görüşmesinden sonra gazetecilere yaptığı açıklamada, Ürdün'ün barış sürecinin canlandırılması için yardım sözü verdiğini söyledi. 
     Ürdün Başbakan Yardımcısı Mervan Muaşer de, ''Barış sürecini rayına oturtmak için bir şans bulunduğunu hissediyoruz. Filistin yönetimine tam desteğimizi ilettik. Şu anda odak noktası siyesi süreçte olacak'' diye konuştu. 
     Muaşer, İsrail'e de görüşmelerin başlaması için daha yapıcı bir atmosfer yaratması çağrısında bulundu. 
     Filistin Kurtuluş Örgütü lideri Mahmut Abbas, Başbakan Ahmet Kurey ve geçici Devlet Başkanı Ruhi Fettuh, hafta sonunda ziyaret ettikleri Kahire'den sonra Ürdün'e gelmişlerdi. 
     Filistinli liderler, Fayiz'le görüşmelerinde kendisine İsrail ile barış görüşmelerinin başlama olanağıyla ilgili bilgi verdiklerini söyledi. 
     
</TEXT>
</DOC>
