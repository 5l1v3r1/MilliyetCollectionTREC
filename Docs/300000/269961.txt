<DOC>
<DOCNO> 269961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/kohen.html </URL>
<DATE> 2004/09/08/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Terörün yan etkileri... 
</HEADLINE>
<TEXT>


KUZEY Osetya faciasından günler sonra, 350 kişinin ölmesine, 400 kişinin yaralanmasına yol açan eylemle ilgili pek çok soru henüz aydınlanmış değil. En basiti teröristler kimdi, kaç kişiydi Rehinelerin 1200'ü bulan sayısı başta neden 300 civarında gösterildi Rus istihbarat ve güvenlik birimleri neden bu kadar beceriksiz davrandı Onların da çeşitli olasılıklara göre eylem planları yok muydu 
Devlet Başkanı Vladimir Putin olayda Rus güvenlik güçlerinin başarısızlık gösterdiğini kabul etti ama bu, olup bitenlere açıklık getirilmesini bekleyen Kuzey Osetyalıları ve Rus halkını tatmin etmekten uzak. Nitekim Rus medyası ve parlamenterleri de şimdi bunun hesabını soruyor ve hükümeti baskı altında tutuyor... 

BU olay Rusya'nın iç ve dış politikasında çok ciddi sarsıntılar yaratacak gibi görünüyor. 
Rus halkı, vahşi eylemin şokunu hala yaşıyor ve teröristleri nefretle lanetleniyor. Moskova'da ve Kuzey Osetya'da dün yapılan gösteriler bunu açıkça ortaya koydu. 
Ancak bu büyük facianın yarattığı öfkenin "beceriksizlik" gösteren güvenlik birimlerine veya "yalan" söyleyen yetkililere karşı giderek yönelmekte olduğunu görüyoruz. Hatta Putin de bizzat sert tepkilere hedef oluyor... 
Bu, Rusya'nın "Güçlü Adam"ının şimdiye kadar karşılaştığı en ciddi kriz. Putin'in popülaritesi bundan derin bir yara alabilir. Veya kendisi otoritesinin zayıfladığını hissetmesi karşısında daha sert davranabilir, muhaliflerini susturmaya yeltenebilir... 
Rus liderin son demeçleri bu ikinci şıkkı daha olası kılıyor. 

ESAS tehlike, olayın yarattığı kızgınlığın, bazı provokasyonlarla, bölgede etnik gerginliğe yol açması ihtimalidir. Bu, Rusya Federasyonu'nun Kuzey Kafkasya bölgesinin kızışması ve hatta etnik çatışmalara sahne olması demektir. 
Beslan'daki cenaze törenlerinde halkın İnguşlara ateş püskürmesini, intikamdan söz etmesini, tehlike çanlarının çalması şeklinde algılamak mümkün. Okulu basan teröristler arasında İnguşların bulunduğunun açıklanması, Osetyalılara, komşu İnguşetya ile yakın geçmişteki çatışmaları anımsatmıştır. İki bölgenin halkları arasındaki eski sürtüşmelerin alevlenmesi, gerçekten vahim sonuçlar yaratabilir. 
Aslında Moskova'nın da öteden beri korktuğu şey budur yani Rusya Federasyonu'nun bu çok hassas bölgesinde, Çeçenlerin, Osetyalıların, İnguşların birbirine girmesi, Kuzey Kafkasya'nın istikrarsızlaşmasıdır. 
Böyle bir durum, tüm Kafkasya ve komşu ülkeleri için büyük bir tehlike oluşturmuş olur. 

KUZEY Osetya'daki facianın yan etkileri, Rusya'nın dış politikasında da hissedilecektir. 
Putin, bu olayı uluslararası terörizmle irtibatlandırıp, özellikle Batı'nın desteğini sağlamaya uğraşıyor. Başkan Bush ve bazı Avrupa liderleri, bu konuda Rusya'ya arka çıkmış bulunuyor. Ancak ABD basınının bir kesimi ve özellikle Avrupa siyasi çevreleri, Putin'in çağrısına daha ihtiyatlı yaklaşıyor. AB dönem başkanı Hollanda Dışişleri Bakanı'nın bu konudaki "şüpheci" beyanı, Putin'i kızdırdı tabii. O da şimdi Avrupalıları "çifte standart" uygulamakla suçluyor. 
Hasılı, Putin'in içte durumu zor ama dışta da sıkıntısı çok. Terörün yan etkileri hep böyle olur zaten... 



</TEXT>
</DOC>
