<DOC>
<DOCNO> 286957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/ekonomi/eko01.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
303 bin devlet malı işgal altında 
</HEADLINE>
<TEXT>


Hazine'ye ait 15 bin bina, 47 bin arsanın da aralarında olduğu, 303 bin adet devlet malı işgal altında 


Çoğu arazi ve dükkan olmak üzere, devletin, 2 milyon 241 bin metrekare tutarındaki gayrimenkulünün işgal altında bulunduğu, bunları kullanan binlerce işgalcinin her yıl 400 trilyon liranın üzerinde devlete zarar verdiği belirtildi. 
Maliye Bakanlığı bürokratı İlhami Söyler'in doktora tezi için yaptığı araştırmada ortaya çıkan rakamlar, 'devlet malı deniz' zihniyetini gözler önüne seriyor. Araştırmada devlet mallarına yönelik şu tespitler yer alıyor 
"Haziran 2004 sonu itibarıyla ülke genelinde 15 bin bina, 47 bin 126 arsa, 24 bin 592 arazi, 174 bin tarla, 19 bin 814 bağbahçe, dokuz bin orman alanı, yedi bin 220 orta malı, dört bin deniz dolgu alanı, bin 106 su ve su ürünü alanı, 534 tarih ve kültür alanı, 140 adet de maden ve ocak alanı olmak üzere toplam 303 bin adet devlet malı işgal edilmiş durumda bulunuyor." 
Toplam büyüklüğü 2 milyar 241 milyon 76 bin 612 metre kare olan bu alanlardan devlet, ecri misil alıyor. 2004 yılında buralardan 50 trilyon lira ecri misil geliri beklendiği dikkate alındığında, işgal edilen bu alanlar için devlete metre kare başına yıllık ortalama 22 bin 310 lira ödeniyor. 
Orman Bakanlığı, ülkemizde orman vasfını yitirmiş araziler üzerindeki kaçak yapıların sayısını yaklaşık 400 bin olarak veriyor. Bunların altyapılarının devletçe sağlanmış olması da bir başka çarpıcı gerçek olarak ortada duruyor. 

Devlet koruyamıyor 
Devlet mallarının korunması ile görevli kurum ve kuruluşlar, personel, araç ve gereç yetersizliği nedeniyle özellikle Hazine arazileri ve Vakıflara ait taşınmaz mallara yönelik tecavüzleri önleyemiyor. 
Örneğin çoğu Osmanlı devletinden kalma 220 milyon metre kare vakıf arazisi ve dükkanını izinsiz kullanan 25 bin 718 işgalcinin devlete verdiği zarar, 400 trilyon lira olarak ifade ediliyor. Hiç kira ödenmeden işgal edilen vakıf arazileri arasında İstanbul'un Okmeydanı, Sarıyer ve Beykoz gibi yerleşim yerlerindeki arazilerle, tarihi Mısır çarşısındaki dükk nlar da bulunuyor. 

'Devlet malı deniz' 
Söyler'in araştırmasında devlete ait taşınmazların işgalini kolaylaştıran etkenlerin başında, "devlet malı deniz" zihniyetinin varlığı ve toplumca olağan karşılanması geliyor. 
Nüfus artışı, yoğun göçün ortaya çıkardığı konut ve işyeri ihtiyacı, politik kaygılar ve devletin koruma konusunda yetersiz kalması bu işgale zemin hazırlıyor. 




</TEXT>
</DOC>
