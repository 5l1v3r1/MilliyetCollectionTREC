<DOC>
<DOCNO> 271651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun40.html </URL>
<DATE> 2004/09/14/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Ermenistan - AB ilişkileri... 
</HEADLINE>
<TEXT>

     Ermenistan ile AB arasındaki ilişkilerin geliştirilmesini amaçlayan ''İşbirliği Konseyi''nin 6'ncı toplantısı Brüksel'de yapıldı. 
     Merkezi Erivan'da bulunan Mediamax'ın haberine göre, Ermeni Dışişleri Bakanı Vartan Oskanyan ile AB Dönem Başkanı Hollanda Dışişleri Bakanı Bernard Bot'un başkanlığında heyetlerarası görüşme şeklinde yapılan toplantıda, AB'nin Kafkasya'ya yeni yaklaşımı çerçevesinde Ermenistan'daki ekonomik ve siyasi reformlar, enerji konuları ve bölgesel konular ele alındı. 
     Toplantıda ülkesinin Azerbaycan ve Gürcistan ile birlikte AB'nin ''komşuluk politikası'' içinde görülmesinin memnuniyet verici olduğunu söyleyen Oskanyan, AB'nin deneyim ve kaynaklarından yararlanmaya ihtiyaçları olduğunu ve karşılıklı çıkarlar doğrultusunda ilişkileri geliştirmeye hazır olduklarını kaydetti. 
     Ülkedeki hukuki yapının AB standartlarına uyumu için çalıştıklarını ifade eden Oskanyan, şimdiye kadar yapılan faaliyetlerin yanı sıra ek yasal düzenlemeler gerçekleştirmeyi de planladıklarını dile getirdi. 
     Nükleer kaza tehdidi oluşturan Metzamor santralinin kapatılmasının halen AB'nin gündeminde bulunduğunu belirtilmesi üzerine Ermeni heyeti, santralin güvenliğinin sağlandığı güvencesi verdiklerini, ayrıca güvenli bir alternatif enerji kaynaklarının bulunması amacıyla çalışmalar yapıldığını dile getirdi. 
     Bölgedeki işbirliği, sorunların çözümü ve bölge istikrarı konularının ele alındığı toplantıda, Ermeni işgali altındaki Yukarı Karabağ ile ilgili sorunun çözüm süreci ve Türkiye-Ermenistan ilişkileri de ele alındı. 
     
</TEXT>
</DOC>
