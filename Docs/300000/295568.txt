<DOC>
<DOCNO> 295568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy05.html </URL>
<DATE> 2004/12/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kızıltepe soruşturması gizli yürütülecek 
</HEADLINE>
<TEXT>

     Kızıltepe Savcılığı, 12 yaşındaki Uğur ile babası Ahmet Kaymaz'ın ölümüyle ilgili soruşturmanın gizli yürütülmesine karar verdi. 
     Karar nedeniyle, ailenin avukatlarının dosyayı inceleme talepleri de reddedildi. 
     Gizlilik kararının, soruşturmanın selameti ve yargılamanın adil biçimde yapılabilmesi amacıyla alındığı öğrenildi. Kararda, operasyona katılan polislerin 'aile yapılarının' dikkate alınmasının da önemli bir etken olduğu belirtildi. 
     
     Dört polisin ifadesi alındı 
     Savcılık tarafından soruşturma kapsamında kimlikleri gizli tutulan ve operasyonda görev alan Mardin Emniyet Müdürlüğü Özel Harekat Şubesi'nde görevli dört polisin de ifadeleri alındı. 
     
     Aile avukatı Cangir'e de bilgi verilmedi 
     Gizlilik kararı nedeniyle, ailenin avukatı Hüseyin Cangir'e de soruşturma dosyasıyla ilgili bilgi verilmedi. Davaya müdahil olmak isteyen başka bir avukatın talebi de, gerekçe gösterilmeksizin reddedildi. 
     
     Baba-oğulun elbiseleri Adli Tıp Kurumu'nda 
     Bu arada, baba-oğulun elbiseleri üzerindeki incelemeler Diyarbakır Adli Tıp Kurumu'nda yürütülüyor. 
     Yetkililer, elbiseler üzerindeki incelemenin, olayda yakın mesafeden atış yapılıp yapılmadığı yönünde sürdüğünü, elbiseler üzerinde yanık ve barut izlerinin belirgin biçimde tespit edilmesi durumundaysa, baba-oğulun yargısız infaz edildikleri iddialarının güçleneceğini belirtti. 
     
     Uğur-Ahmet Kaymaz'ın öldürülmesi 
     Mardin'in Kızıltepe ilçesindeki operasyonda, terörist’ oldukları gerekçesiyle Ahmet Kaymaz ve 12 yaşındaki oğlu Uğur Kaymaz'ın öldürülmüştü. Olayın ardından polis yetkilileri aralarında çatışma yaşandığını söylerken, Kaymaz ailesi ise Ahmet Kaymaz ve oğlunun 'yargısız infaz' edildiklerini savunmuştu. 
     
</TEXT>
</DOC>
