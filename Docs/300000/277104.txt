<DOC>
<DOCNO> 277104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun19.html </URL>
<DATE> 2004/10/04/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Metin Kaplan, 150 bin euro yardım parası almış 
</HEADLINE>
<TEXT>

     Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın bugüne kadar Alman devletinden yaklaşık 150 bin euro sosyal yardım parası aldığı bildirildi. 
     Berliner Kurier gazetesi, Kaplan'ın, eşi ve 3 çocuğu için 1988 ve 1999 yılları arasında ''mülteci'' sıfatıyla sosyal yardım parası aldığını, daha sonra polisin evinde yaptığı bir arama sırasında kirli çamaşırlar arasında 2 milyon mark ve külçe altın bulunduğunu yazdı. 
     Kaplan'ın Alman mahkemeleri ile ''kedi-fare oyunu'' oynadığı belirtilen haberde, Kaplan'ın her zaman sınır dışı edilmesini önlemesini bildiği kaydedildi. 
     Haberde ayrıca, Avrupa'daki gizli servislerin terörist listelerinin başında yer alan 34 yaşındaki Tunuslu bir terör zanlısının da Almanya'nın Regensburg kentinde yaşadığı ve devletten her ay 2700 euro sosyal yardım alarak geçindiği ifade edildi. 
     
</TEXT>
</DOC>
