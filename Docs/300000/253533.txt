<DOC>
<DOCNO> 253533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun29.html </URL>
<DATE> 2004/07/07/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Ya KKTC tanınırsa Rumlarda ve Yunanistan'da korku başladı 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen'in, Kıbrıslı Türklere yönelik ambargonun kaldırılmasına ilişkin çalışmalar sırasında Yunanistan ve Kıbrıs Rum kesiminin endişelerini yatıştırmak için büyük çaba harcadığı ortaya çıktı. 
     Edinilen bilgiye göre, AB Komisyonu'nun öneri paketinin tartışmaları sırasında Kıbrıs Rum kesimi ve Yunanistan, KKTC ile doğrudan ticarete başlanmasının, bu ülkenin zaman içinde tanınması sonucunu doğuracağını savundular. 
     Komisyon'un ambargoyu kaldırma çerçevesinde Türklere yapılmasını öngördüğü 259 milyon euro tutarındaki mali yardıma itiraz etmeyen Yunanistan ve Kıbrıs Rum kesimi, KKTC ile doğrudan ticarete başlanması durumunda işlemlerin geçerli olabilmesi için resmi belgeler hazırlanacağına, havaalanları ve limanların çalışmaya başlayacağına dikkati çektiler. 
     Yunanistan ve Rum Kesimi, bu tür gelişmelerin zaman içinde KKTC'nin ''adım adım tanınmasına'' neden olacağını ifade ederek, endişe duyduklarını belirttiler. 
     Komisyon yetkilileriyse endişeleri yersiz bulduklarını, Yunanistan ve Kıbrıs Rum kesiminin korkularının gerçekleşmeyeceğini dile getirdiler. 
     Komisyon içindeki bu görüş ayrılığı son ana kadar aşılamadı ve paket, Yunanistan ve Kıbrıs Rum kesiminin çekinceleriyle sunuldu. 
     Verheugen, paketi tanıttığı basın toplantısında, Yunanların ve Kıbrıslı Rumların endişelerini gidermek için ambargonun kaldırılmasının KKTC'nin tanınması anlamına gelmeyeceğini, AB'nin böyle bir niyeti olmadığını defalarca tekrarladı. 
     Paketin hazırlık çalışmaları sırasında Yunan ve Kıbrıs Rum tarafına endişelerinin gerçekçi olmadığı, ticaret için adaya gelen işadamlarının resmi belge ihtiyacı duymayacakları, AB kimliklerinin adada geçerli olduğu anlatıldı. 
     Komisyon yetkilileri, taraflar arasında anlaşmazlık olduğu taktirde AB'nin uzmanlarının konuya müdahale edeceklerini, KKTC makamlarının konuya dahil olmayacağını dile getirdiler. 
     Görüşmeler sırasında, Yunanistan ve Kıbrıs Rum kesimine olası anlaşmazlıkların çözülememesi halinde tarafların Avrupa mahkemelerine başvurabileceği ifade edildi. 
     Kıbrıs Rum yönetimi, adayı kendisinin temsil ettiğini öne sürerek, AB'nin KKTC ile yapacağı ticaretin kendisi üzerinden yapılması ısrarını sürdürüyor. 
     
</TEXT>
</DOC>
