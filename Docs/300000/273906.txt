<DOC>
<DOCNO> 273906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun35.html </URL>
<DATE> 2004/09/22/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hani kadın tutuklu yoktu 
</HEADLINE>
<TEXT>

     ABD'den Irak'ta kadın tutuklu olup olmadığıyla ilgili 4 gün içinde birbirinden tamamen farklı iki açıklama geldi. Bugün ABD Büyükelçiliği kadın tutukluların kısa süre içinde serbest bırakılmayacağını açıklarken, 18 Eylül'de ordu sözcüsü Yarbay Barry Johnson cezaevlerinde kadın tutuklu olmadığını söylemişti. 
     İşte iki farklı haber... 
     
     Serbest bırakılmayacaklar 
     Irak'taki Amerikan Büyükelçiliği, Iraklı kadın tutukluların kısa süre içinde serbest bırakılmayacağını bildirdi. 
     Bağdat'taki Amerikan elçiliği sözcüsü, ''kadın tutukluların Irak'taki çokuluslu gücün yasal gözetimi altında bulunduğunu, hiçbirinin yakın zamanda serbest bırakılmayacağını'' söyledi. 
     Ebu Musab Zerkavi'nin iki Amerikalı ve bir İngiliz'i kaçıran Tevhid ve Cihad örgütü, kadın tutukluların serbest bırakılmaması halinde rehineleri öldürme tehdidinde bulunmuş, isteklerinin zamanında yerine getirilmemesi üzerine 2 Amerikalı rehineyi öldürmüştü. 
     Irak Adalet Bakanlığı, Iraklı yetkililerle Amerikan askerlerinin, ''Doktor Mikrop'' olarak tanınan Rihab Raşit Taha'nın kefaletle serbest bırakılması konusunda anlaştığını açıklamıştı. 
     Amerikalıların elinde ayrıca ''Bayan Şarbon'' olarak bilinen Hüda Salih Mehdi Ammaş bulunuyor. 
     
     Kadın tutuklu yok 
     Tevhid ve Cihad örgütünün, Bağdat'ta önceki gün kaçırılan 2 Amerikalı ve 1 İngiliz'in hayatı karşılığında Irak'taki kadın tutukluların serbest bırakılması talebi üzerine, ABD ordusu yetkilileri ülkede kadın tutuklu olmadığını söyledi. 
     Amerikan ordusunun Bağdat'taki bir sözcüsü Yarbay Barry Johnson, koalisyon kuvvetlerinin kontrolündeki Ebu Garib cezaevi ya da Ümmü Kasr'daki Kamp Buka'da, kadın tutuklu olmadığını bildirdi. 
     Johnson, ülkede ''üst düzeyde önemli'' 2 kadın tutuklu olduğunu, onların da yaklaşık 100 kişiyle birlikte gizli bir yerde tutulduğunu belirtti. 
     Irak'taki inşaat işlerinde çalışan Amerikalı Jack Hensley ve Eugene Armstrong ve İngiliz Kenneth Bigley'i kaçıran Ebu Musab El Zerkavi'ye bağlı Tevhid ve Cihad örgütü, Ebu Garip ve güneydeki Ümmü Kasr cezaevlerinde tutulan Iraklı kadınların 48 saat içinde serbest bırakılmasını talep etmişti. 
     
</TEXT>
</DOC>
