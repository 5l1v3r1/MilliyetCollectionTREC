<DOC>
<DOCNO> 299700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/guncel/axgun02.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan, Bush'u aradı 
</HEADLINE>
<TEXT>


Erdoğan, Musul'daki saldırı için dün Bush'u arayarak, "Bu hadisenin mutlaka aydınlatılması lazım" dedi. Bush, "Olayı derinlemesine inceletme" sözü verdi 

Abdullah Karakuş - Ankara 

Başbakan Recep Tayyip Erdoğan, Musul'da 5 özel harek t görevlisinin öldürülmesinin ardından, dün ABD Başkanı George Bush'u arayarak faillerin bulunmasını talep etti. Bush'a, "Bu hadisenin mutlaka aydınlatılması lazım" diyen Erdoğan, PKK KONGRA - GEL'in Irak'taki mevcudiyetine de artık son verilmesi gerektiğini kaydetti. "Olayı derinlemesine inceletme" sözü veren Bush da, Türkiye ile işbirliği yapılacağı garantisi verdi. Erdoğan, olayın Türkiye'nin karşısındaki tehdidin ne denli büyük olduğunu bir kez daha gösterdiğini kaydetti. ABD Olympia Görev Kuvveti'nin duruma müdahale ederek, bazı teröristleri ele geçirdiğini öğrendiğini söyleyen Erdoğan, şöyle devam etti 
"Kuvvetleriniz olay sırasında yaralanan bir güvenlik görevlimize acil tıbbi müdahalede bulunmuş. Çokuluslu gücün hastanesine nakledilmiş. Bu konuda ve şehitlerimizin cenazelerinin Türkiye'ye nakledilmesinde işbirliği yapan yetkililerinize teşekkür ederim." 
Bush'a işbirliği çağrısı da yapan Erdoğan, "Olayı bütün yönleriyle araştırtıyorum, işbirliğinize güveniyoruz. Makamlarınız bizimle temasta olursa çok memnun oluruz" dedi. 

Talimat verdim 
Bush'tan "işbirliği" sözü alan ve Irak'taki güvenlikten duyduğu endişeyi dile getiren Erdoğan, Musul'daki çatışmaların Kerkük'e sıçramaması gerektiğini de vurguladı. Bush da dün Musul'da gerçekleşen patlamayı anımsatarak, "Generallerimle bu konuyu konuştum. Durumu kontrol altında tutmaya çalışıyoruz. Irak'ın toprak bütünlüğünün korunması gerektiğine inanıyoruz" diye konuştu. Erdoğan Bush'a, Başkan Yardımcısı Dick Cheney'le görüşmesinde, Irak - ABD - Türkiye arasında üçlü görüşme yapılmasını kararlaştırdıklarını da anımsattı. Erdoğan'ın, güvenlik toplantısının Türkiye'de yapılmasının uygun olacağını söylemesi üzerine Bush, "Irak'taki güvenlik durumu biraz daha düzelince konuyla yakından ilgileneceğiz" karşılığını verdi. 


</TEXT>
</DOC>
