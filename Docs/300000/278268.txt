<DOC>
<DOCNO> 278268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/axspo01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapma Cim-Bom 
</HEADLINE>
<TEXT>


Galatasaray yönetimi, MİLLİYET'te geçtiğimiz gün yer alan "Kutsal vergi avcısı" başlıklı habere internet sitesinde yanıt verirken, gerçekleri saptırdı ve kamuoyunu yanıltma yoluna gitti 

CEMAL ERSEN 


İDDİA 
- Galatasaray Sportif Sınai ve Ticari Yatırımlar A.Ş, sermayesinin büyük bir bölümünün kulübün olduğu ve profesyonel futbolla ilgili gelirlerin çatısı altında toplandığı halka açık bir şirkettir. 

YANIT 
- Kulüp kamuoyunu yanıltıyor. İMKB'de faaliyet gösteren bu şirket, profesyonel futbolla ilgili gelirleri çatısı altında toplamamamıştır. Bakınız İMKB internet sitesi, şirketler bölümü, GSRAY ve faaliyet konusu bölümü . 

İDDİA 
- Profesyonel futbolculara ödenecek 5 milyon dolar karşılığı 2 milyon dolar vergi ödemekten kaçtığımız iddiası hayal ürünüdür. 

YANIT 
- Haberde 7 futbolcuya üç yıl boyunca ortalama verilecek ücret asgari 5 milyon dolar olarak düşünülmüştür. Evet bu bir hatadır. Aslında bu rakamın asgari 10 milyon dolar civarında olması gerekmektedir. Aksi takdirde bu futbolcuların resmi sözleşmelerinde belirtildiği gibi asgari ücretin biraz üzeri bir rakamla top koşturuyor olmaları gerekirdi . 

İDDİA 
- Galatasaray, bu sezon başladığından beri profesyonel futbolcuların ücretlerine ilişkin beyan ettiği vergi matrahı 6 trilyon 826 milyan 926 milyon 700 bin lira olduğu belirtilmiş ve bunun karşılığı 1 trilyon 55 milyar 562 milyon 700 bin lira stopaj verildiği belgeleri ile sitede yer almıştır. 

YANIT 
- Galatasaray'ın, federasyon kayıtlarına göre şu anda 57 futbolcusu bulunmaktadır. Bunların 28'i lisanssızdır, 29'una ise lisans çıkartılmıştır. Ancak aralarında 6'sı yabancı uyruklu, yıldız oyuncuların bulunduğu 29 oyuncuya yaklaşık 6.9 trilyon değer biçilmiştir. Yani bu rakam 4.6 milyon dolara gelmektedir. Başka bir deyişle futbolcu başına ödenen para 170 milyar lira civarındadır. Ayrıca stopaj da 650 bin dolar gibi komik bir değerde kalmıştır. Kısaca Galatasaray, tıpkı federasyona bildirdiği rakamlar gibi şampiyonluğa oynayan kadrosuna düşük değer biçmiştir. 

İDDİA 
- Futbol Federasyonu'nun kulüplerden istemiş olduğu "Tek Tip Sözleşmeler", kulübümüzün sporcularla yapmış olduğu sözleşmeleri içerik bakımından karşılamamaktadır. Bu nedenle federasyona verilen sözleşmeler lisans alınmasına yöneliktir. 

YANIT 
- Ne acıdır ki, Galatasaray gibi Türk futbolunun gururu olmuş bir kulübü yönetenler, h l UEFA ve FIFA talimat, kural ve yaptırımlarından habersizdir. Futbol Federasyonu yıllardır, özel sözleşmelerin, anlaşmazlık durumunda hiçbir geçerliliği olmadığını, resmi sözleşmelerin esas alınacağı bas bas bağırmaktadır. Yakın geçmişte Lukunku, Felipe, Batista ve Bratu ile ile yaşanan sorunlarda, FIFA'nın hangi sözleşmeleri esas aldığı unutulmaktadır. Ve federasyonun PROFESYONEL FUTBOL VE TRANSFER TALİMATI'nın SÖZLEŞME başlıklı 25. maddesinin 3. bendinde, tek tip sözleşme konusunda uyarılar bulunmaktadır. Bu arada, gerçek rakamları federasyona bildiren Beşiktaş ile Fenerbahçe'nin, tek tip sözleşmelerin sadece lisans alma işlemine yaradığını bilmemeleri de hayret vericidir. 

SONUÇ 
- Galatasaray'ın geçen yıl yapılan Mali Genel Kurulu'nda Divan Başkanı Semih Haznedaroğlu'nun, "Türkiye mucizeler ülkesi. Vergi affı olmasaydı, borcumuz 140 milyon dolar olacaktı. Yeni mucizeler sonucu bu borçlarımız da azalabilir" diye zabıtlara geçen konuşması, Sarı - Kırmızılı kulübün vergi barışı yasasından yararlanarak nasıl on milyonlarca dolar borçtan kurtulduğunu özetliyor. Galatasaray bu sezon resmi sözleşmelere bedelleri düşük yazarak daha az vergi yoluna gitmiştir. İnkar mümkül değildir. Aksi takdirde futbolcularına yaptıkları gerçek ödemeleri açıklayıp, ne kadar vergi ödediklerini belgeleriyle internet sitelerinde yayınlamaları gerekecektir. Zaten müfettişlerin araştırmaları, her zaman olduğu gibi gerçeği ortaya çıkaracaktır. 


</TEXT>
</DOC>
