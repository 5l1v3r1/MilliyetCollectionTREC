<DOC>
<DOCNO> 284225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/ekonomi/aeko.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce köpeklere arattılar sonra madalya verdiler 
</HEADLINE>
<TEXT>


Paris'e fuara giden 62 Türk firmasına ait gıda ürünleri, gümrüklerde köpeklere arattırıldı. Narkotik polisi ikinci bir baskınla tekrar arama yaptı. Fuar yönetimi ise yaptığı değerlendirme sonucunda Türk aşuresine 'Altın - Sial' ödülü verdi 


Fransa'nın başkenti Paris'te düzenlenen 21. Uluslararası Sial Gıda Fuarı'na katılmak için bu ülkeye giden Türk firmalarının başına gelmeyen kalmadı. Fransız gümrük yetkilileri, geçiş kontrolü sırasında zeytinyağlı dolma, aşure gibi sergilenmek üzere götürülen gıda paketlerini köpeklere arattı. Fuar yönetimi ise Türk aşuresine 'Altın madalya' verdi. 
İstanbul Ticaret Odası Yönetim Kurulu Başkanı Mehmet Yıldırım ve Fuarlar ve Turizm Şubesi Başkanı Özlenen Sezer'den alınan bilgilere göre olay şöyle oldu 62 gıda firması, Paris'te 17 - 21 Ekim tarihleri arasında düzenlenen 21. Ulusal Sial Gıda Fuarı'na, İTO şemsiyesi altında katılmak üzere yola çıktı. Fransa gümrüklerine ulaştıklarında aksilikler de başladı. 'Türkiye'den geliyor' gerekçesi ile gıda maddeleri taşıyan TIR'lar, Fransız gümrük yetkilileri tarafından 'özel bir alana' çekildi. Zeytinyağlı dolmadan, reçele, aşureden kayısıya kadar pek çok ürün araçlardan indirilerek polis köpeklerine arattırıldı. 
Fuarlara giden gıda ürünleri satış amaçlı olmadığı ve fuar sonrası da imha edilerek geri götürülmedikleri için böyle bir uygulama her bakımdan gereksiz olduğu halde, firma sahipleri ve İTO yetkilileri, 'daha büyük aksilikler çıkmasın' diye gümrük yetkililerinin bu özel muamelesine sert tepki göstermedi. 

Fuarda madalya aldı 
Ancak kötü muamele bununla da kalmadı. Türk firmalarının ürünlerini taşıyan iki TIR, fuar alanında Fransız narkotik polisinin baskınına uğradı. TIR'lar gümrükte arandıkları halde, fuar alanında da polis tarafından tekrar indirilerek ikinci kez arandı. 
Ancak gümrük ve Fransız emniyet yetkililerinin bu olumsuz tavrına karşılık, Türk şirketi Tukaş'ın aşuresi, fuarda 'Altın - Sial' ödülü aldı. Fuarı düzenleyen İTO'nun Yönetim Kurulu Başkanı Mehmet Yıldırım, "Fransız makamlarının sıkı arama ve tacizinden nasibini alan ürünler arasında olan bir Türk firmasının ürettiği aşure, fuar yönetimi tarafından 'Altın - Sial' ödülüne layık görüldü" diyerek uygulamaya tepki gösterdi. 

Yıldırım Bu tacizdir İstanbul Ticaret Odası İTO Yönetim Kurulu Başkanı Mehmet Yıldırım, Türk mallarının götürülmesi sırasında gümrükte sıkıntılarla karşılaşıldığını belirterek, "Fransız gümrük makamlarının gereksiz, temelsiz ve sebepsiz katı tutumu nedeniyle hem ülke olarak rencide olduk, hem de fuar mallarımızı fuara yetiştirebilmede sıkıntı yaşadık. Fransız makamlarının sıkı arama ve tacizine maruz kaldık" dedi. Başka ülkelere bu tür eziyetler yapılmadığını vurgulayan Yıldırım, şunları kaydetti 
"Fransız gümrük makamlarının gereksiz, temelsiz ve sebepsiz katı tutumu nedeniyle, hem ülke olarak rencide olduk hem de fuar mallarımızı fuara yetiştirebilmede sıkıntı yaşadık. Bu mallar, normal ihraç malı olmayıp, sergilenmek ve geri getirilmemek üzere, özel olarak fuara giden mallar olduğu için bu kadar katı gümrük denetimi, AB mevzuatına da genel ticari kurallara da aykırı ve ayrıca maalesef onur kırıcı. Fransız makamlarının, AB üyeliği için son derece gayretli bir ülke olan Türkiye'ye bu tavrı reva görmelerini kınıyoruz." 


</TEXT>
</DOC>
