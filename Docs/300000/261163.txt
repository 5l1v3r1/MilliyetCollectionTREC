<DOC>
<DOCNO> 261163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo23.html </URL>
<DATE> 2004/08/06/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Ümit Aydın Denizlispor'da Beşiktaş'a çok iyi şekilde dönmek istiyorum 
</HEADLINE>
<TEXT>

     Denizlispor, 5 futbolcuyla sözleşme imzalarken, yeşil-siyahlı takıma katılan Ümit Aydın, sezon sonunda Beşiktaş'a çok iyi bir şekilde dönmek istediğini söyledi. 
     Kulüp binasında Profesyonel Futbol Şubesi Başkanı Turgut Dalaman'ın da katıldığı törenle Milanlı Muhammed Sar, Beşiktaşlı Ümit Aydın, Ankagücü'nden Mehmet Türkmehmet ve Almanya'dan Gökhan, kendilerini yeşil- siyahlı renklere bağlayan imzayı attılar. Galatasaraylı Eyüp ise kampta olduğu için imza törenine katılamadı. 
     İmza töreninde konuşan Dalaman, transferi tamamladıklarını, ancak Ömer Rıza'nın Türk vatandaşlığı işlemlerinin tamamlanması halinde bir yabancı futbolcu daha alacaklarını söyledi. 
     Takımdan ayrılan futbolcuların yerini genç ve yetenekli isimlerle doldurduklarını belirten Dalaman, ''5 arkadaşımızın daha takıma katılmasıyla daha da güçlendik. Birkaç hafta sonra futbolseverler gerçek Denizlispor'u izlemeye başlayacak'' dedi. 
     Lisansı yetişmesi durumunda Ankaragücü maçında oynayabileceği ifade edilen Ümit Aydın ise Beşiktaş'ta yaşadıklarının her futbolcunun başına gelebileceğini, kendisiyle ilgili bir tasarrufta bulunulduğunu, bunun üzerine de Denizlispor'u seçtiğini söyledi. 
     Kadro dışı kalmayı beklemediğini, ancak gelişmelerle ilgili fazla konuşmak istemediğini kaydeden Ümit Aydın, ''Ben profesyonel bir futbolcuyum. Futbol yaşantımın devamı için bir tercihte bulunmam gerekiyordu. Ben, Denizlispor'a geldim. Doğru bir karar verdiğime inanıyorum. İnşallah takımım ve ben iyi bir sezon geçiririz. Sezon sonunda Beşiktaş'a çok iyi şekilde dönmek istiyorum'' diye konuştu. 
     Denizlispor, Muhammed Sar ve Mehmet Türkmet ile 3, Gökhan ile 5, Eyüp ile 2 ve Ümit Aydın ile bir yıllık sözleşme imzaladı. 
     
</TEXT>
</DOC>
