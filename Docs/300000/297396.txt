<DOC>
<DOCNO> 297396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/ekonomi/eko02.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel'de varlık satışı yöntemi 
</HEADLINE>
<TEXT>


Tekel, tütün işletmeleri için yeniden ihaleye çıkıyor. Bu kez 'blok' değil, varlık satışı yöntemi ile ihale yapılacak 

ANKARA Milliyet 

TEKEL'in tütün işletmeleri için yeniden ihaleye çıkılıyor. Şirkete ait Adana, Ballıca, Malatya, Tokat Sigara Fabrikaları ve ilgili varlıkları ile TEKEL'e ait idare stoku tütünler 'satış' ve İstanbul Sigara Fabrikası ve taşınmazları 'mülkiyetin gayri ayni hak intifa tesisi' yöntemi varlık satışı ile bir bütün halinde özelleştirilmek üzere ihaleye çıkıldı. 
Özelleştirme İdaresi Başkanlığı'nın bugünkü gazetelere verdiği ilanlarla çıkılan ihale, kapalı zarf içerisinde teklif almak ve görüşmeler yapmak suretiyle 'pazarlık usulü' ile gerçekleştirilecek. Teklifler, en geç 18 Şubat 2005 Cuma günü saat 17.00'ye kadar İdareye elden teslim edilecek. Teklif verme tarih ve saatinden sonra İdareye verilecek teklifler değerlendirmeye alınmayacak. İhaleye gerçek veya tüzel kişiler ile ortak girişim grupları katılabilecek. Teklif sahiplerinden ihaleye katılabilmek için 30 milyon dolar tutarında nakit veya banka teminat mektubu olarak geçici teminat alınacak. 

Amaç yüksek fiyat 
Tekel'in geçen yılki ihalesinde Japon Tobacco 1 milyar 150 milyon dolar fiyat teklif etmiş, ancak bu rakam düşük bulunduğu için satış gerçekleşmemişti. Tekel'in, yeni ihalede, daha yüksek bir fiyat yakalamak için blok satış yönetiminden vazgeçerek, varlık satışı yöntemini benimsediği belirtiliyor. 




</TEXT>
</DOC>
