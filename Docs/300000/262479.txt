<DOC>
<DOCNO> 262479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo36.html </URL>
<DATE> 2004/08/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Atalay Süreyya bizim kızımız, doping yaptığına inanmıyorum... 
</HEADLINE>
<TEXT>

     Gençlik ve Spor Genel Müdürü Mehmet Atalay, Türk sporcuların Atina Olimpiyat Oyunları'na en iyi şartlarda hazırlandığını belirterek, ''Atina'ya tüm Türk milletinin duasını bekliyoruz'' dedi. 
     Olimpiyat kafilesi başkanı Gençlik ve Spor Genel Müdürü Mehmet Atalay ile bazı idareci ve sağlık görevlilerinden oluşan 8 kişilik ana kafile Atina'ya gitti. 
     Atalay, hareketinden önce Atatürk Havalimanı VIP Salonu'nda yaptığı açıklamada, olimpiyatlarda Türkiye'yi 45'i erkek, 66 sporcunun temsil edeceğini belirtti. 
     Olimpiyat kafilesinin 121 kişi olduğunu kaydeden Atalay, yelken, atıcılık, boks, okçuluk ile 4 kişiden oluşan ilk halter kafilesinin Atina'ya ulaştığını, atletizm, serbest güreş, grekoromen güreş, tekvando ve son halter kafilesinin de daha sonra Atina'ya gideceğini söyledi. 
     Sporcuların Atina Olimpiyatları'na iyi şartlarda hazırlandığını ifade eden Atalay, şöyle dedi 
     ''Sporcularımızın özellikle son bir yıl içersindeki kamp ve sağlık programları mümkün olduğunca uygulandı. Kendilerine diledikleri yerlerde kamp yaptırdık. 60 değişik ülkede ve Türkiye'nin çok değişik vilayetlerinde kamplar oldu. Biz performanslarının en yüksek olabileceği bir programı onlara sunduk, daha sonra onların hazırlayıp bize verdiği programları uyguladık.'' Atina'nın yakın olması nedeniyle sporcuları toplu olarak göndermediklerini belirten Atalay, sporcuların müsabakaları yaklaştıkça Atina'ya gideceklerini kaydetti. 
     
     TÜRK MİLLETİNİN DUASI 
     Atina Olimpiyatları'nda Türk sporculardan 5'i altın, 10 madalya beklediğini ifade eden Atalay, şöyle devam etti 
     ''Atina'ya tüm Türk milletinin duasını bekliyoruz. Ciddi bir temsil. Sporcularımızın zeki, çevik, ahlaklı olmasını mutlaka bekliyoruz. Şampiyon olabilirsiniz ama şampiyonluğa yaraşır davranmak zorundasınız. Bütün bunları onlara ezberletiyoruz. 
     Yunanistan ile son zamanlarda siyaseten başlayan dostluk ilişkilerinin olimpiyatlarda doruğa ulaşacağına inanıyorum. Yunan halkının kendi milli takımlarından sonra en çok bizi destekleyeceğine inanıyorum. Ege'nin iki yakası, spor, dostluk köprüsüyle bu şekilde bir araya gelecek diye düşünüyorum. Arkadaşlarımıza güveniyoruz, inşallah mahcup olmayız.'' Atalay, Atina Olimpiyatları dönüşünden sonra, bir sonraki olimpiyatın çalışmalarının hemen başlayacağını belirterek, ''Bizim çok çalışmamız lazım. Ülke olarak yeterli sayıda sporcuyla katıldığımız söylenemez. Yarınlar için tam bir milli seferberlik olması gerekiyor, çünkü Türk sporu çok daha iyi yerlere layık'' diye konuştu. 
     Daha sonra basın mensuplarının sorularını yanıtlayan Atalay, milli atlet Elvan Abeylegesse'nin Etiyopya'ya girişinin yasak olduğu şeklinde çıkan haberlerin sorulması üzerine, bunun eski bir haber olduğunu, şu an için böyle bir problemin olduğunu zannetmediğini söyledi. Atalay, ''Elvan kızımız Etiyopyalılarla sıcak diyaloğunu devam ettiriyor. Etiyopya'yı inkar etmiş değil'' dedi. 
     
     ''SÜREYYA BİZİM KIZIMIZ'' 
     Süreyya Ayhan ile ilgili son gelişmelerin sorulması üzerine de Atalay, artık bu olayın kapanmasını ve dikkatlerin madalya beklenen diğer sporculara çevrilmesi gerektiğini söyledi. 
     Süreyya Ayhan'dan beklentilerin büyük olması nedeniyle konun bu kadar uzadığını dile getiren Atalay, şöyle konuştu 
     ''Süreyya bizim kızımız, ben doping yaptığına inanmıyorum. Süreyya'nın dopinge ihtiyacı da yok. Ancak eğer dopingde zorluk çıkarırsanız uluslararası federasyon size ceza verebilir. İnşallah dopingli muamelesi görmez ve bu işten ceza almadan kurtulur. Önce onu bekliyoruz. Eğer ceza alırsa bu da dünyanın sonu değil, her sporcunun başına gelebiliyor. Kendisinin de psikolojisi bozuldu. Ona da yardımcı olma açısından devlet olarak elimizde geldiği kadar destekleyeceğiz. Nasıl verimli olur, nasıl çalışır, ona bakacağız. Ama sıkıntı yaratan etkenler neyse, bu faktörleri de ortadan kaldırmak vazifemiz. Tertemiz, şaibesiz, lekesiz, daha iyi ortamlarda sporcularımızı çalıştıracağımızı söyleyebilirim. Bunu sağlamak devletin vazifedir.'' 
     
</TEXT>
</DOC>
