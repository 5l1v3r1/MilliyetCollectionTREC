<DOC>
<DOCNO> 276928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun16.html </URL>
<DATE> 2004/10/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"İsrail cezaevlerindeki Filistinliler için dayak rutin" 
</HEADLINE>
<TEXT>

     Filistinli bir avukat, İsrail cezaevlerinde bulunan Filistinlilere dayak ve kötü muamelenin ''rutin'' olduğunu söyledi. 
     Filistin'deki bir haber sitesinde, avukat Ferid Hamid Havaş'ın, İsrail cezaevlerindeki Filistinlilerin durumuna ilişkin sözlerine yer verildi. 
     Cenin'li avukat Havaş, Salem'deki İsrail Askeri Hapishanesi yönetiminin, Filistinlilere ekmek ve ilaç verilmesini engellediğini söyledi. 
     Havaş'ın verdiği bilgiye göre, Filistinlilerin avukatlarıyla görüşmeleri de ''güvenlik gerekçesiyle'' yasaklandı. Havaş, cezaevinde her gece elektrik kesildiğini, hastaların tedavilerinin yapılmadığını ve ilaçlarının verilemediğini anlattı. 
     ''Hapishanede revir de yok. Hapishane yönetimi, Kızılhaç görevlilerinin bile mahkumlara yemek ve tıbbi gereç vermesine izin vermiyor'' diyen Filistinli avukat, Filistinlilerin sürekli dövülmesi ve hakarete uğramasının da ''rutin''den sayıldığını belirtti. 
     İsrail hapisanelerinde erkeklerin yanı sıra halen 100 dolayında Filistinli kadın ve 377 çocuğun bulunduğu belirtiliyor. Bu çocuklardan yüzde 80'inin kötü muamele ve işkenceye tabi tutulduğu, üçte birinin ''hasta olduğu'' öne sürülüyor. 
     
</TEXT>
</DOC>
