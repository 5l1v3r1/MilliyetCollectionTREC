<DOC>
<DOCNO> 258211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun30.html </URL>
<DATE> 2004/07/26/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
ITC Irak'lı Türkmenler, Irak Ulusal Kongresi'nden çekilebilir 
</HEADLINE>
<TEXT>

     Irak Türkmen Cephesi Türkiye Temsilciliği, Türkmenlerin Irak Ulusal Kongresi'nden çekilebileceklerini bildirildi. 
     ITC Türkiye Temsilciliği'nden yapılan yazılı açıklamada, ITC'nin ülkedeki etnik grupların nüfusları oranında Irak yönetimlerinde temsil edilmeyişinden duyulan rahatsızlık dile getirildi. Irak'taki Türkmenlerin ve haklarının, bazı kişi ve kuruluşların insafına bırakılmayacak kadar önemli ve büyük olduğunu belirten ITC şu görüşleri dile getirdi 
     "-ITC Irak Ulusal Kongresi'nde eski bir Türk şehri olan Erbil'i temsil edecek delegelerin sadece Mesut Barzani tarafından tespit edilmesini ve Türkmenlerin başvurusunun da dikkate alınmamasını etik bulmamaktadır. 
     -ITC Irak Ulusal Kongresi'nde Erbil'i temsilen en az 7 Türkmen delegenin yer almasını tarihi bir sorumluluk ve demokrasinin bir gereği olarak görmektedir. 
     -ITC Erbil'de Mesut Barzani'nin Saddam rejimini aratmayacak baskılarına ve dayatmalarına artık son vermesini ve gerçekleri görmesini dilemektedir. 
     -ITC Irak'ın dirliği ve birliği için çalışan Türkmenlerin temsil oranlarında oynanan oyunlara bir son verilmediği takdirde Irak Ulusal Kongresi'nden çekilmeyi düşünmektedir." Irak Türkmen Cephesinin açıklaması, Irak'taki Türkmen gerçeğinin artık sadece Irak değil tüm dünya tarafından fark edilmesinin zamanı geldiğini savundu. 
     
</TEXT>
</DOC>
