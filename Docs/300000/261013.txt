<DOC>
<DOCNO> 261013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/spor/spo02.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ALEX SAKAT ÇIKTI 
</HEADLINE>
<TEXT>


Fenerbahçe'nin Brezilyalı yıldızının dün çekilen MR'ında sağ ayak bileğinde ödem çıkması korku yarattı. Bu durumun önemsiz olduğu açıklanmasına rağmen Alex kadroya alınmadı 

YUSUF KOBAL 


Endişeli dakikalar 
SARI - Lacivertli takımın yıldız ismi Alex de Souza'nın yapılan kontrollerde çıkan sonuçlar kısa süreli bir korku yaşattı. Sabahki idmanda sakatlığını bildiren Brezilyalı futbolcunun, apar topar Özel Acıbadem Hastanesi'nde MR'ı çekildi. Hastaneye Kulüp Doktoru Ethem Kavukçu ile birlikte giden Brezilyalı yıldızın sağ ayak bileğinde ödem belirlendi. Ancak bu durumun önemsiz olduğu açıklanınca rahat nefes alındı. 

Tedavi görecek 
TEKNİK Direktör Daum, Sambacı'yı riske etmeyip, Çaykur Rizespor maçının kadrosundan çıkardı. Bu oyuncunun sakatlığının ilerlememesi için Samsunspor maçına kadar tedavi edilmesi kararı alındı. Daum'un, Alex'in ısrarına rağmen kendisini kafileye almadığı bildirildi. Kulüp Doktoru Ethem Kavukçu, Alex'te tespit edilen ödemin önemli olmadığını ve büyük bir sıkıntı yaratmayacağını açıkladı. 

Fenerbahçe eksik gitti 

YUSUF DURSUN 

Trabzon'dan geçtiler 
SAMANDIRA'DA dün yaptığı çalışmanın ardından hazırlıklarını tamamlayan Fenerbahçe, öğleden sonra Sabiha Gökçen Havaalanı'ndan kalkan özel uçakla Trabzon'un yolunu tuttu, buradan otobüsle Rize'ye geçti. Sarı-Lacivertliler'de kadroya tedavisi tamamlanan Marcio Nobre dahil edilirken, ödem tespit edilen Alex'in yanı sıra sakatlıkları bulunan Deniz, Kemal ve genç oyuncular Taylan ile Olcan kafilede yer almadı. 

Sakatlara tedavi 
ÖNCE Trabzon'a geçen kafile, daha sonra karayoluyla maçın oynanacağı Rize'ye geçti. Yolculuk öncesi son antrenmanını basına kapalı olarak yapan Fenerbahçe'de Deniz takımdan ayrı olarak antrenör İrfan Saraloğlu ile çalıştı. İdmana katılmayan Serhat ve Kemal'in tedavisine devam edildiği bildirildi. Sakatlıkları bulunan Nobre ile Serhat'ın durumları maç saatinde belli olacak. 

Daum unutamadı 

Alman hoca, geçen sezonun ilk haftasında alınan İstanbulspor yenilgisini hatırlatıp, oyuncularına uyarılar yağdırıyor 

Kaza istemiyor 
TEKNİK Direktör Christoph Daum, Çaykur Rizespor maçı öncesi yaptığı son toplantıda oyuncularının dikkatini çekti. Geçen sezon açılış sınavında İstanbulspor'a 3 - 0 yenildiklerini hatırlatan Alman hoca, "Bu yıl böyle bir kaza istemiyorum. Lige iyi başlamalıyız. Geçen yılki yenilgiyi unutmayın. Başlangıç her zaman çok önemlidir" diye konuştu. 

'Galip gelmeliyiz' 
TÜM futbolcularından kendilerini maça vermelerini isteyen Daum, sözlerini şöyle sürdürdü "Çaykur Rizespor ile geçen sezon kritik maçlar oynadık. Rakibimizin gücünü biliyoruz. Çok dikkatli olmamız gerekecek. Herkes birbiriyle yardımlaşsın. Enerjinizi doğru kullanın. Size güveniyorum. Galip gelmemiz gerek. Herkes bu bilinçle mücadele versin". 

Koray'a ceza 

FUTBOL Federasyonu Profesyonel Futbol Disiplin Kurulu PFDK , Çaykur Rizesporlu Koray Avcı'ya iki resmi maçtan men cezası verdi. TSYD Kupası'nda Samsun'da A.Sebat karşısında hakeme karşı sözlü hakarette bulunması nedeniyle tecrübeli oyuncuya ceza kesildi. Koray, Fenerbahçe ve Konyaspor maçlarında oynayamayacak. Rıza Çalımbay, Şener ve Okan'ın da sakat olduğunu hatırlattı "Eksiklerimize rağmen galibiyet için vargücümüzle çalışacağız" dedi. 

Ortega için 3 milyon dolar 

MEHMET ÇİFTÇİ 

SARI - Lacivertliler, Ortega için Newell's ile pazartesi İsviçre'de masaya oturmaya hazırlanıyor. Arjantin basınına, Newell's kulübünün yapacağı teklifin ayrıntıları da yansıdı. Buna göre, Newell's FIFA nezdinde koyulan yasakların kaldırılması için 3 milyon dolar teklif edecek. Fenerbahçe bu teklifi kabul etmezse, Newell's Arjantin'de bir yerel mahkemeye başvurarak, Ortega için lisans çıkartmaya çalışacak. Arjantin kulübünden 5 milyon dolar almayı planlayan Fenerbahçe, bu rakamı peşin istiyor. Ortega ise, üç yıllık sözleşme imzaladığı yeni takımı ile idmanları sürdürüyor. 

Yönetimin gözü federasyonda 

FENERBAHÇE İkinci Başkanı ve Basın Sözcüsü Nihat Özdemir, yabancı kontenjanın artırılması halinde bir kaleci alacaklarını söyledi. Özdemir, "Volkan'a güveniyoruz. Ancak üç cephede mücadele vereceğiz. Yabancı transferine izin çıkarsa, kaleci alacağız" dedi. Özdemir, lig yarışı için de, "Hedef yine şampiyonluk. Taraftarımıza bol gollü, güzel futbol seyrettirmek istiyoruz. Ligin de centilmenlik içinde, kardeşçe, adaletli bir şekilde geçmesini diliyoruz. Şampiyonlar Ligi'nde hedefimiz öncelikle gruptan çıkmak. 100. yılda da finali istiyoruz" diye konuştu. 

Çilingir Aurelio 

FENERBAHÇE'DE eksik oyuncular Daum'un planlarını alt üst etti. Sakatlıklar nedeniyle Çaykur Rize maçında kafasındaki ideal kadrodan faklı bir on biri sahaya sürmeye hazırlanan Daum'un, daha önce satılması yönünde rapor verdiği Aurelio'ya kilit görev vereceği öğrenildi. Kaptan Ümit de, Brezilyalı oyuncu ile birlikte orta sahada takımın belkemiğini oluşturacak. İyileşen Nobre ise, Hooijdonk ile beraber gol arayacak. 


</TEXT>
</DOC>
