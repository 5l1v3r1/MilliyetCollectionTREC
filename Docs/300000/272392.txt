<DOC>
<DOCNO> 272392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo22.html </URL>
<DATE> 2004/09/16/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yarım kalan Roma maçı İtalyan basınının manşetlerinde 
</HEADLINE>
<TEXT>

     Lütfullah Göktaş Bildiriyor 

Avrupa Şampiyonlar Ligi B Grubu'nda, dün gece ilk yarı sonunda tribünlerden atılan bir cisimle hakemin yaralanması sonucunda tatil edilen AS Roma-Dinamo Kiev karşılaşması, İtalyan spor gazetelerine manşet oldu. 
     İlk yarının Dinamo Kiev'in 1-0'lık üstünlüğüyle kapandığı karşılaşmada, İsveçli hakem Anders Fresk'i hedef alan cismin protokol tribününden atıldığına işaret eden İtalyan basını, Roma Olimpiyat Stadı'nın sürekli tatsız olaylara sahne olmasını eleştirdi. 
     Soyunma odasında tedavi görmek zorunda kalan hakemin başına 2 dikiş atıldığı ve AS Roma'yı bir dizi ağır cezanın beklediği vurgulandı. 
     
     TUTTOSPORT ''ROMA'DA CEHENNEM'' 
     Tuttosport Gazetesi ilk sayfada, ''Roma'da cehennem'' başlığını kullandı, spotta ise ''Çılgın taraftar hakemi yaralayınca maç tatil edildi'' cümlesine yer verdi. Gazete, konuya ilişkin iç sayfadaki haberinde, AS Roma'nın Avrupa kupalarına katılmaktan men edilme cezasını alma riskiyle de yüzyüze olduğunu savundu. 
     
     LA GAZZETTA DELLO SPORT ''ROMA'DA REZALET'' 
     La Gazzetta dello Sport da yaşanan olayın spora gölge düşürdüğünü vurgulayarak, ''Roma'da rezalet'' diye manşet attı. 
     Manşetin sağ tarafında da olayın vehameti şu cümlelerle özetlendi 
     ''Hakem Frisk sahadan kanlar içinde ayrıldı. Kendisi protokol tribününden atılan bir cisimle yaralandı. Maç tatil edildi. Roma Olimpiyat Stadı çok ağır bir ceza alma riskiyle karşı karşıya.'' 
     
     CORRIERE DELLO SPORT ''BİR DELİ ROMA'YI YAKTI'' 
     Corriere dello Sport ise 8 sütuna yaydığı manşetinde, ''Bir deli Roma'yı yaktı'' dedi. Alt başlıkta ise hükmen 3-0 yenik sayılacak olan AS Roma'nın, ayrıca ağır bir saha kapatma cezasına da maruz kalacağına işaret edildi. Roma Valisi Achille Serra'nın ''Geri zekalı bir taraftarın yaptığı bu işin uygar bir kentin imajına gölge düşürmesi kabul edilemez'' sözü de spottan verildi. 
     
</TEXT>
</DOC>
