<DOC>
<DOCNO> 258589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur30.html </URL>
<DATE> 2004/07/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
'Karısını döverek öldürme' davasında yeni ifadeler... 
</HEADLINE>
<TEXT>

     Adana'da, karısını döverek ölümüne neden olduğu iddiasıyla tutuklanan sanığın yargılanmasına devam edildi. 
     Adana 2. Ağır Ceza Mahkemesi'ndeki duruşmaya, ''adam öldürmek'' suçuyla hakkında müebbet hapis cezası istemiyle dava açılan tutuklu sanık Hüseyin Teke 30 ile ölen Nuray Teke'nin babası müşteki Mustafa Aksoy katıldı. 
     Hüseyin Teke, cinayet suçlamasını kabul etmedi ve karısının olay akşamı Huzurevleri Mahallesi 86 Sokak'taki evlerinde aldığı alkolün etkisiyle düşerek başını yere çarptığını öne sürdü. Teke, ''Ben karşı çıksam da sürekli içki içerdi. Olay günü de alkollüydü. Düşüp başını vurdu. Doktora götürmek istedim kabul etmedi. Suçsuzum'' dedi. 
     Tanık Ferit Engin, olaydan önce sanığın isteği üzerine para karşılığında Nuray Teke ile cinsel ilişkiye girdiğini söyledi. 
     Mavi Bulvar'da yürürken sanığın yanına yaklaştığını ve teklifte bulunduğunu belirten Ferit Engin, ''Ben de kabul ettim. Arkadaşımı da alıp eve gittim. 20 milyon lira karşılığında ilişkiye girdim'' dedi. 
     Sanık Hüseyin Teke'nin bir süre sonra telefonla arayarak kendisini tekrar eve çağırdığını belirten Engin, şöyle devam etti 
     ''İlk gittiğimde benim cep telefonumun numarasını almıştı. Karısı olduğunu bilmiyordum. Bir kez daha aynı arkadaşımla evine gittik. Üçüncü kez gittiğimde ise kadını kanlar içinde görünce orayı terk ettim. Gazetelerde de olayı öğrenince vicdan azabı çekerek Cumhuriyet Savcılığı'na suç duyurusunda bulundum.'' Sanık Hüseyin Teke'nin ablası Gülizar Sönmez ise olay günü kardeşinin ve Nuray Teke'nin rakı içtiğini söyledi. 
     Kardeşinin evinde misafir olarak bulunduklarını belirten Gülizar Sönmez, ''Kardeşimin uyarmasına rağmen Nuray sürekli içiyordu. Mutlu bir evlilikleri vardı. Ayrıca, kardeşim karısını satacak biri değildir'' dedi. 
     Müşteki Mustafa Aksoy ise sanığın, kızı Nuray Teke'yi koluna etil alkol şırıngalayarak zehirlediğini öne sürdü. 
     Mustafa Aksoy, ''Kızımı başkalarına peşkeş çekiyormuş. İfadelerini kabul etmiyorum ve davacıyım'' dedi. 
     Sanık avukatları ise ölen Nuray Teke'nin sürekli alkol aldığını kanıtlamak amacıyla mahkemeye içki içerken çekilen fotoğraflarını delil olarak sundu. 
     Mahkeme heyeti, diğer tanıkların ifadelerinin alınması ve dosyadaki eksiklerin tamamlanması için duruşmayı erteledi. 
     Nuray Teke, 3 Mayıs'ta fenalaşarak, Çukurova Üniversitesi Tıp Fakültesi Balcalı Hastanesi'ne kaldırılmış ancak kurtarılamamıştı. Eşinin ölümünün ardından gözaltına alınan Hüseyin Teke, sevk edildiği adliyede önce serbest bırakılmış, daha sonra Cumhuriyet Savcısı'nın bir üst mahkemeye itirazı üzerine tutuklanmıştı. 
     Savcılık iddianamesinde, sanık Hüseyin Teke'nin eşini darp ettiği, bunu gizlemek için tansiyon hastası olan kadına öldürücü nitelikte kaçak rakı içirerek zehirlediği belirtiliyor. 
     
</TEXT>
</DOC>
