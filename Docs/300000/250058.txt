<DOC>
<DOCNO> 250058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur40.html </URL>
<DATE> 2004/06/22/ </DATE>
<TIME> 19.27 </TIME>
<AUTHOR>  </AUTHOR>
<HEADLINE>
Amasya Tamimi'nin 85.yıl kutlamaları... 
</HEADLINE>
<TEXT>

     Başbakan Recep Tayyip Erdoğan, Amasya Genelgesi ile Türk Kurtuluş Savaşı'nın ''aksiyon safhasının su yüzüne çıktığını'' milli hakimiyet ve milli istiklale dayanan milli hareketin, ''haksızlığa karşı bir isyan parolası olarak belirdiğini'' ifade etti. 
     Başbakan Erdoğan, Amasya Tamimi'nin 85'inci yıldönümü kutlamalarına katıldı. 
     Amasya Yavuz Selim Meydanı'nda düzenlenen törende, önce Lokman Hekim İşitme Engelliler Okulu öğrencileri halk oyunları gösterisi sundu. 
     Erdoğan, gösteriyi sunan öğrencileri tek tek öperek, birlikte hatıra fotoğrafı çektirdi. 
     Daha sonra Atatürk Anıtı'na, sırasıyla Başbakan Erdoğan, Amasya Valisi Hüseyin Poroy, Garnizon Komutanı Tuğgeneral Hüseyin Çetinkaya ve Belediye Başkanı İsmet Özaslan tarafından çelenk konuldu, saygı duruşunda bulunuldu ve İstiklal Marşı okundu. 
     Başbakan Erdoğan, törende yaptığı konuşmada, 85 yıl önce bugün Amasya'da imzalanan Amasya Genelgesi'nin, ''milli mücadelenin temel gerekçe, amaç ve yöntemini ilk olarak kararlılıkla ortaya koyan, Türkiye tarihinin en önemli belgelerinden biri olduğunu'' belirtti. 
     Amasya Genelgesi ile Türk Kurtuluş Savaşı'nın ''aksiyon safhasının su yüzüne çıktığını'', milli hakimiyet ve milli istiklale dayanan milli hareketin, ''haksızlığa karşı bir isyan parolası olarak belirdiğini'' kaydeden Erdoğan, ''İstiklal, bu düzenin parolası, milli iradeye de dayanan, milli hakimiyet prensibi ve gücüdür'' dedi. 
     
     ''MİLLET MECLİSİ'NİN TEMELİNE KONAN İLK HARÇ'' 
     Mustafa Kemal Atatürk'ün Amasya Tamimi'nde yer alan ''Milletin istiklalini yine milletin azim ve kararı kurtaracaktır'' sözünün, ''zorla istiklali elde etme yolunda milli bir kararın ifadesi'' olduğunu dile getiren Erdoğan, şöyle devam etti 
     ''Milli irade esasına dayanan hükümet fikrinin ilk dayanağı da Amasya Genelgesi'dir. Bu tarih bizim için bu bakımdan da oldukça önemlidir. Bugün 85'inci yıldönümünü kutladığımız Amasya Genelgesi, hem Sivas ve Erzurum kongrelerine, hem de bunları takip eden ilk Büyük Millet Meclisi'nin temeline konan harçtır. Bu büyük temelin ilk harcının atılması için Amasya'nın düşünülmüş olması çok anlamlı ve bir o kadar da isabetlidir. 
     Amasya Müftüsü Hacı Tevfik Efendi'nin, Mustafa Kemal'in kendisine çektiği telgrafa verdiği şu cevap, milli mücadele ruhunu ifade etmesi acısından çok manidardır 'Amasya halkı, vatanın, dinin ve devletin korunması yolunda mücadele edenleri bağrına basmakla iftihar edecektir.' Sizler, bu ruhu temsil eden ve her vesileyle ortaya koyan o büyük insanların torunları olarak, Amasya Genelgesi'ne ev sahipliği yapmış olmanızla ne kadar gurur duysanız azdır. Biz de bu ruhla, dedelerimizin verdikleri mücadeleyle her zaman gurur duyuyor, onların aziz hatıralarını her zaman rahmetle, minnetle yad ediyoruz'' 
     
     ''BİZ FERHAT, SİZ DE ŞİRİN'SİNİZ'' 
     Başbakan Erdoğan, Türkiye Cumhuriyeti Devleti'nin, bugün de aynı azim ve kararlılıkla, milli mücadelesini sürdürdüğünü belirtti. Erdoğan, hükümetin her alanda ve her anlamda oldukça hızlı, etkili ve kapsamlı mücadeleler yürüttüğünü ifade etti. 
     Erdoğan, konuşmasını şöyle sürdürdü 
     ''Sıkıntılı olacağız onu biliyorum, yolumuz zor onu biliyorum. Hatırlarsanız, yine bu meydanda size yolumuzun ne kadar zor olduğunu, önümüzdeki yolculuğun ne kadar uzak olduğunu söylemiştim. Üçüncü yılın sonunda ceplerinizde bir şeylerin değişmeye başladığını göreceksiniz demiştim. 
     Bu il, Ferhat ile Şirin'in ili. Ferhat bu dağları deldi, vurdu avcunun içine ufak taş parçaları düştü, ama umutsuz olmadı, 'çoğu gitti azı kaldı' dedi. Vurdu avcunun içine yine bir parça daha düştü, 'çoğu gitti azı kaldı' dedi. O yürek Ferhat'ı Şirin'e kavuşturdu. İşte sizler millet olarak, biz de hükümet olarak, biz Ferhat, siz de Şirin'siniz. Unutmayın, biz size kavuşacağız. Aşkımız bu milletin mutluluğudur, bu milletin huzurudur. Bu mutluluğu bu aşkı, bu devlet, bu millet hep beraber yaşayacağız. Bu yolda bu mücadele devam ediyor, devam edecektir.'' 
     
     ''TÜRKİYE, 2005 YILINA ÇOK DAHA FARKLI GİRECEK'' 
     Başbakan Erdoğan, bugün Avrupa Konseyi Parlamenterler Meclisi'nin, Türkiye'nin Kopenhag Kriterleri'ni yerine getirdiği sonucuna vararak, Türkiye'yi siyasi denetimden çıkardığı konusunda karar aldığını da bildirdi. 
     Bunların, Türkiye'nin aldığı mesafeyi gösterdiğini ve 2005 yılına Türkiye'nin ''çok daha farklı'' gireceğini dile getiren Erdoğan, siyasetten ekonomiye, milli savunmadan dış politikaya, kültürden sağlığa, tarımdan spora kadar önemli adımlar atıldığını, Türkiye'yi Atatürk'ün ifadesinde yerini bulan muasır medeniyet çizgisiyle buluşturmanın heyecanını yaşadıklarını vurguladı. 
     Erdoğan, şöyle dedi 
     ''Bütün bunları yaparken Mustafa Kemaller'in, Kazım Karabekirler'in, Hacı Tevfik Efendiler'in, Abdurrahman Kamil Efendiler'in torunları olduğumuzu unutmuyoruz. Heyecanımızı ve azmimizi, Milli Mücadele'nin ruhundan alıyoruz. Bizlere emanet edilen bu kutsal vatanın her karışını aziz biliyor ve burada her ferdimize onurlu ve eşit birer Türk vatandaşı olduklarını hissettirmek istiyoruz'' Erdoğan, kendisine törenler için gönderilen davetiyede, Amasya'nın tarihi fotoğrafının yer aldığını, ancak şu anda o dönemdeki Amasya'dan eser olmadığını söyledi. Amasya'nın, gelip de görmek için yarış edilen şehirlerden biri olması gerektiğini kaydeden Erdoğan, el ele vererek şehirde tescilli tarihi konakların yeniden tüm insanlığa kazandırılacağını anlattı. 
     
     ''ÇAĞDAŞ DÜNYAYA ENTEGRE ÇALIŞMALARI...'' 
     Türkiye Cumhuriyeti'nin, dünyanın gündeminde önemli ve etkili bir devlet olduğunu belirten Erdoğan, Avrupa Birliği sürecinin istedikleri istikamette devam ettiği söyledi. 
     ''Özümüzü ve bizi biz yapan ortak paydalarımızı yitirmeden çağdaş dünya ile entegre olma çalışmalarımız hızla sürdürülmektedir'' diyen Erdoğan, Türkiye'de güven ve istikrar ortamının sürdürüldüğünü, kalkınma alt yapısının yeniden dizayn edildiğini söyledi. 
     Erdoğan, konuşmasını şu sözlerle tamamladı 
     ''Bütün bunları, bugün burada size aktarmamın nedeni, geçmiş ile geleceği buluşturan, birleştiren azmin, kararlılığın, ciddiyet ve samimiyetin devam ettiğini göstermektir. Amasya Genelgesi'yle resmiyet kazanan bu mücadele, milletimizle el ve gönül birliği ile ilelebet sürdürülecektir. 
     Biraz sonra 300 yataklı dev bir hastaneyi açacağız. Bu hastanenin temeli 13 yıl önce atıldı. Temeli atıldığı zaman bu hastanenin keşif bedeli 15 milyar liraydı. Hastane şimdi 27 trilyon liraya mal oldu. Hastanenin yapımı 1,5 yıl içinde hız kazandı. Bu hastane başladığı zaman, eğer planlandığı şekilde azami bitiş süresi olan 3 yıl da tamamlansaydı, maliyeti 100 milyar lirayı aşmazdı. Fakir fukara millet işte böyle bu hale getirildi. Şimdi ise tüyü bitmemiş yetimin hakkını yemeyen ve yedirtmeyen bir anlayış iş başındadır. Biz, başladığımız bir işi ya bitiririz, ya da bitiremeyeceğiz işe başlamayız. Arkadaşlarıma 'sakın ha yalan yanlış şeyler vaat etmeyin, milletimizi aldatmayın' diyorum. Çok aldandık, artık bu aldatanlardan da bıktık, onun için ne aldatan ne de aldanan olacağız. Gücümüz neye yetiyorsa onu yapacağız.'' Erdoğan, başta Mustafa Kemal Atatürk olmak üzere milli mücadeleye öncülük eden bütün kahramanları rahmet ve minnet ile yad ettiğini ve onların manevi huzurunda saygıyla eğildiğini ifade etti. 
     
     ÖZEL DEFTERİ İMZALADI 
     Başbakan Erdoğan, daha sonra Atatürk Anıtı özel defterini imzaladı ve milli mücadele meşalesini temsili olarak yaktı. Erdoğan, deftere şunları yazdı 
     ''Amasya, milli mücadele sürecinde müstesna bir yere sahiptir. Amasyalılar, 85 yıl önce Mustafa Kemal Atatürk ve arkadaşlarını yalnız bırakmayarak, milletimizin makus talihini yenmesine ve bağımsızlık sevdasına önderlik etmişlerdir. Kurtuluş destanının dönüm noktası olan Amasya Genelgesi'yle tüm dünyaya, milletimizin direnişi ve Türkiye Cumhuriyeti'nin doğuşu müjdelenmiştir. Kurtuluş Savaşı'nda gösterdikleri kahramanlık, fedakarlık ve vatanseverlik daima takdirle hatırlanacaktır. Cumhuriyetimizin kurucusu Mustafa Kemal Atatürk'ü, değerli dava arkadaşlarını, kurtuluş savaşına katılarak tarih yazan Amasyalılar'ı ve milletimizin istiklalini yine milletin azmi ve kararıyla kurtarmak yolunda canlarını feda eden tüm şehitlerimizi minnetle anıyorum'' 
     
     SERGİ GEZDİ 
     Başbakan Erdoğan, törenin ardından AK Parti Amasya İl Başkanlığı'na geçerek, İl Başkanı Mustafa Yıldız ile görüştü ve burada partililerle sohbet etti. 
     Erdoğan, buradan Bimarhane'ye geçerek PTT pul ve ebru sergilerini gezdi. Erdoğan'a, sergiyi gezerken, Kardelen Sontürk isimli küçük bir kız, geleneksel Türk sanatı ebru yöntemiyle yaptığı lale motifi sundu. 
     Başbakan Erdoğan da, Kardelen Sontürk'e bir bebe hediye etti. 
     Erdoğan, daha sonra bimarhanenin eyvan bölümünde oluşturulan şark köşesinde tasavvuf musikisi korosunu dinledi. 
     
     MUMCU'NUN SÖZLERİ 
     Kültür ve Turizm Bakanı Erkan Mumcu da kendi varlığını, ülkesinin, milletinin var oluşuna adamış bir avuç kahramanın geride bırakılmış uzun savaşlar, yorgunluklar, yılgınlıklar ve mağlubiyetlerin ötesinde bir iradeyi ortaya koyduğunu belirtti. 
     Atatürk'ün, Amasya Tamimi'nde yer alan, ''Milletin istiklalini yine milletin azim ve kararlılığı kurtaracaktır'' sözünü anımsatan Mumcu, Türk milletinde bağımsız ve özgür yaşama iradesi bulunduğunu kaydetti. 
     
</TEXT>
</DOC>
