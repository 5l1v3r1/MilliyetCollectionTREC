<DOC>
<DOCNO> 251464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo11.html </URL>
<DATE> 2004/06/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Galatasaray, Hollanda'ya gitti... 
</HEADLINE>
<TEXT>

     Galatasaray, yeni sezon hazırlıklarının ikinci etabı için Hollanda'ya gitti. 
     Hollanda'nın Arnhem kentinde 15 Temmuz'a dek yeni sezon hazırlıklarını sürdürecek olan sarı-kırmızılılar, bu süre içinde 4 hazırlık maçı yapacak. 
     Sarı-kırmızılılarda, 19 Yaşaltı A Genç Milli Takım kadrosunda yer alan Cafer Can'ın dışında kadrodaki tüm futbolcular Hollanda'ya götürüldü. 
     Galatasaray Kulübü İkinci Başkanı Ergün Gürsoy, Atatürk Havalimanı'nda gazetecilere yaptığı açıklamada, Gallardo ve Roque Junior'un transferleri için çalışmalarının sürdüğünü belirterek, ''Transferlerde sürekli eleştiriliyoruz. Ama yabancı oyuncular kılı kırk yarıyor. Rakiplerimiz Fenerbahçe ve Beşiktaş'ta da aynı sorunlar yaşanıyor. Fenerbahçe, Alex'i 6 ayda bitirebildi. 2 futbolcu için de temaslarımız sürüyor. Roque Junior'un eşini ikna etmek üzereyiz. Gallardo'nun ise henüz ligi bitmedi. Herşeye rağmen bu iki oyuncunun da alternatifleri var. 2 yabancı futbolcu alacağız'' diye konuştu. 
     Hakan Şükür'ün boş sözleşmeye imza attığını, kulüp başkanı Özhan Canaydın ve bazı yöneticilerin yurtdışında bulunmaları nedeniyle resmi sözleşme imzalamadıklarını anlatan Gürsoy, ''Hakan ile aramızda anlaştık. Benim Hakan'a sunduğum sözleşmedeki maddeler kabul edilmezse, Hakan'a elimdeki sözleşmeyi iade edeceğim. Bu konuda kendisine söz verdim'' dedi. 
     Hakan Şükür ise iyi bir kamp dönemi geçirmeyi hedeflediklerini anlatarak, ''Kamp dönüşü bizi zorlu bir sezon bekliyor. 100. yıl bizim için çok önemli. Arkadaşlarımla birlikte bu önemli yılda şampiyonluğu hedefliyoruz. Bunu da başaracağımıza inanıyoruz'' diye konuştu. 
     Hakan, transferiyle ilgili sorulara ise, ''Henüz resmi imza atmadım. Ergün Gürsoy ile görüştük ve anlaştık. Kamp dönüşü başkanımız Özhan Canaydın ile biraraya gelerek resmi sözleşmeyi imzalayacağıma inanıyorum'' dedi. 
     
</TEXT>
</DOC>
