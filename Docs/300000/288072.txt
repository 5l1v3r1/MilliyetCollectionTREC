<DOC>
<DOCNO> 288072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy13.html </URL>
<DATE> 2004/11/11/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Meclis'ten Şaron'a tepki... 
</HEADLINE>
<TEXT>

     Türkiye Filistin Parlamentolararası Dostluk Grubu Başkanı ve AK Parti Manisa Milletvekili Hüseyin Tanrıverdi, Filistin Devlet Başkanı Yaser Arafat'ın, İsrail Başbakanı Ariel Şaron'un tavrı nedeniyle Kudüs'e gömülme vasiyetinin yerine getirilemediğini belirterek, bunun tarihe düşmüş kara bir leke olduğunu söyledi. 
     Tanrıverdi, TBMM'de düzenlediği basın toplantısında, yaşamını yitiren Arafat'a rahmet, Filistin halkına da başsağlığı diledi. Hüseyin Tanrıverdi, Arafat'ın, Filistin halkının özgürlük ve bağımsızlık mücadelesinin yılmaz neferi, sadece kendi halkının değil dünyanın kalbinde taht kurmuş bir lider olduğunu ifade etti. 
     Arafat'ın ölümünün Türkiye için de büyük bir kayıp olduğunu belirten Tanrıverdi, Dostluk Grubu olarak Filistin'e yaptıkları ziyareti ve Arafat ile görüşmelerini anlattı. Bu görüşmede Arafat'ın barış adına yaptıkları çabaları dile getirdiğini belirten Tanrıverdi, ancak karşı taraftan aynı anlayışı göremediklerinden yakındığını anımsattı. 
     Ziyaretleri sırasında, son günlerdeki kadar belirgin olmasa da Arafat'ın rahatsız olduğunu gözlemlediklerini bildiren Tanrıverdi, şöyle konuştu 
     ''Arafatın hastalanması, hastalığının yoğunlaşması ve bunun üzerine Fransa'ya götürülmesi sözkonusu olunca tüm dünya kamuoyu bir kere daha görmüştür ki Arafat hapsedilmiş, hastalığının tedavisi için yurtdışına çıkışları bile Şaron beyefendinin iznine tabi... Çıkışına izin veriliyor ama dönüşünün garantisi verilmiyor. Bu sorun çözüldükten sonra cenazesinin defni noktasında Sayın Arafat'ın vasiyeti dikkate alınmıyor. 
     Ben Kudüs'e gömdürmem gibi bir beyan, bir devlet başkanına yakışmamıştır ve Şaron'un vicdansız, acımasız yüzü bir defa daha ortaya konmuştur.'' 
     
     ''TARİHE DÜŞMÜŞ LEKE'' 
     Tanrıverdi, Şaron'un bu tutumuna karşın Filistin yönetimi ve halkının barış adına yumuşama sergilediğini belirterek, Arafat'ın Ramallah'ta toprağa verilmesinin kararlaştırdığını belirtti. Tanrıverdi, ''Ama bu insanlık adına, medeniyet adına tarihe düşmüş önemli bir lekedir'' dedi. 
     Tanrıverdi, Arafat'ın ölümünün Filistin davasında ve barışa yönelik çabalarda bir aksamaya neden olmayacağını, Türkiye-Filistin ilişkilerinin de hiçbir değişiklik meydana gelmeyeceğini vurguladı. 
     Yaser Arafat için yarın Kahire'de cuma namazının ardından cenaze töreni düzenleneceğini belirten Tanrıverdi, cenazenin helikopterle Ramallah'a götürülerek burada toprağa verileceğini söyledi. Cenaze törenine katılmak için çok sayıda milletvekili, sivil toplum örgütü temsilcisi ve vatandaşın kendilerini aradığını, bu istemleri Dışişleri Bakanlığı'na ilettiklerini bildiren Tanrıverdi, kesin olmamakla birlikte cenazeye katılmak için yarın sabah erkenden özel bir uçakla Kahire'ye gidilebileceğini kaydetti. 
     Tanrıverdi, Arafat'ın zehirlendiği yolundaki spekülasyonların hatırlatılması üzerine, bu tür iddiaların sadece Arafat için değil başka bazı liderler için de gündeme getirildiğini anımsattı. Tanrıverdi, ''Delil yok ama ihmal edilmemesi gereken bir konu olduğunu söyleyebilirim'' dedi. 
     
</TEXT>
</DOC>
