<DOC>
<DOCNO> 298197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko24.html </URL>
<DATE> 2004/12/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Brisa'nın kampanyası, en iyi sosyal sorumluluk kampanyası seçildi 
</HEADLINE>
<TEXT>

     Brisa'nın Türkiye'de Bridgestone markasıyla yürüttüğü ''Farım da hep açık, yolum da'' başlıklı kampanyası, Pazarlama Ajansları Derneği Marketing Agencies Association adlı uluslararası kuruluş tarafından yapılan değerlendirmede, dünyanın en iyi sosyal amaçlı pazarlama kampanyası dalında birinciliğe layık görüldü. 
     Sabancı Holding Yönetim Kurulu Başkanı Güler Sabancı, Brisa'nın Maa Globes ödülünün açıklandığı basın toplantısında, Brisa'nın Avrupa Birliği AB ile Gümrük Birliği'ne girildiği 1996 yılında da Avrupa Kalite Büyük ödülünü alan ilk kuruluş olduğunu hatırlattı. 
     Bugün de, uluslararası bir kuruluşun objektif kriterlere dayanılarak, kurumun sosyal sorumluluk bilinciyle yürüttüğü kampanyayı ödüllendirmesinin sevindirici olduğunu vurgulayan Güler Sabancı, ''İşte dünyalı olmak, işte medeniyet, işte Avrupalı olmak böyle bir şey. Artık bunları konuşacağız'' dedi. 
     Brisa Genel Müdürü Ahmet Piker de, Sabancı Holding şirketlerinin sosyal sorumluluk alanlarındaki görevlerinin hep bilincinde olduğunu ve bu görevleri her zaman en iyi şekilde yerine getirmeye çalıştıklarını kaydetti. 
     Piker, Bridgestone markaları ile yıllar önce başlattıkları ''Farım da hep açık, yolum da'' kampanyasının, bu görev bilincinin Brisa'ya düşen bölümü olduğunu, bundan sonraki yıllarda da Brisa'nın bu ve benzeri kampanyaları desteklemeye devam edeceğini bildirdi. 
     Ahmet Piker, 400'den fazla ürünü piyasaya sunan Brisa'nın, 2004-2008 yılları arasında üretim adetlerinde yüzde 90 büyüme hedeflediğini, 30 milyon doları bu yıl olmak üzere, toplam 168 milyon dolarlık yatırımla, bu hedefin gerçekleştirileceğini söyledi. 
     İhracatlarının yüzde 80'ninin Avrupa ülkelerine olduğunu belirten Piker, yaptıkları yatırımlarla 300 civarında kişiye yeni istihdam sağlanacağını bildirdi. 
     Genel Müdür Yardımcısı Hakan Bayman da, farların açık kalmasının ölümlü, yaralamalı ve hasarlı trafik kazalarını azalttığına ilişkin istatistiklere işaret etti. 
     Bayman, ''Farım da hep açık, yolum da'' kampanyasının iki yıl önce çocukları da içine alacak şekilde daha da genişletildiğini belirterek, kampanya kapsamında yürütülen etkinliklerle, gündüz açık far kullanım oranının binde 7'lerden yüzde 20'ye geldiğini kaydetti. 
     
</TEXT>
</DOC>
