<DOC>
<DOCNO> 287207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur11.html </URL>
<DATE> 2004/11/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kızılay yöneticilerine hapis istemi .. 
</HEADLINE>
<TEXT>

     Ankara Cumhuriyet Başsavcılığı, Türkiye Kızılay Derneği'nin Olağanüstü Genel Kongresi'nin 7 Ağustos 2004 tarihinde yapılmasıyla ilgili olarak, Kızılay Genel Başkan Talat Yılmaz ve 6 yönetim kurulu üyesi hakkında, ''ihtiyati tedbir kararına muhalefet ettikleri'' gerekçesiyle dava açtı. 
     Edinilen bilgiye göre, Cumhuriyet Savcısı Abbas Özden, Türkiye Kızılay Derneği eski Başkanvekili Özbek Saran'ın suç duyurusu üzerine başlattığı soruşturmayı tamamladı. 
     Savcı Özden'in asliye ceza mahkemesine açtığı davanın iddianamesinde, Kızılay Genel Başkanı Talat Yılmaz, yönetim kurulu üyeleri Sirel Atay, Ahmet Haldun Ertürk, Ahmet Lütfi Akar, Hüseyin Ataman Yalgın, Heybet Terece ve Tekin Küçükali'nin, Olağanüstü Genel Kongre'nin 7 Ağustos 2004 tarihinde, çoğunluk sağlanamadığı takdirde ise 15 Ağustos 2004'de yapılmasına karar verdikleri belirtildi. 
     Eski Kızılay yöneticilerinin, kararın ilan edilmesinin ardından Ankara 8. Asliye Hukuk Mahkemesi'ne başvurdukları anlatılan iddianamede, mahkemenin, Olağanüstü Genel Kongre'nin yapılmasının Hukuk Usulü Muhakemeleri Kanunu'nun HUMK 101 ve devamı maddelerince ihtiyati tedbir yoluyla durdurulmasına karar verdiği anımsatıldı. 
     İddianamede, ihtiyati tedbir kararının Kızılay yöneticilerine tebliğ edildiği, buna rağmen sanıkların tedbir kararına muhalefet ederek 7 Ağustos tarihinde Kızılay'ın Olağanüstü Genel Kongresi'ni yaptıkları ve derneğin yeni yönetim kurulu üyelerini belirledikleri kaydedildi. 
     İddianamede, Başkan Yılmaz, yönetim kurulu üyeleri Atay, Ertürk, Akar, Yalgın, Terece ve Küçükali hakkında, HUMK'ın ''ihtiyati tedbir kararına uymama'' suçunu düzenleyen 113 A. maddesi uyarınca 1'er aydan 6'şar aya kadar hapis istendi. 
     
</TEXT>
</DOC>
