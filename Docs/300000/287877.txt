<DOC>
<DOCNO> 287877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonyas18.html </URL>
<DATE> 2004/11/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Yusuf İslam'a Cat Stevens 'Nobeller Nobeli' 
</HEADLINE>
<TEXT>

     Yıllar önce Müslüman olarak Yusuf İslam adını alan İngiliz müzisyeni Cat Stevens, Roma'da ''Nobeller Nobeli'' olarak nitelendirilen barış ödülüyle taltif edildi. 
     İslam, Nobel ödülü kazanmış şahsiyetleri bir araya getiren toplantıda, ödülünü eski Sovyet lideri Mihail Gorbaçov'un elinden aldı. 
     Beşincisi düzenlenen Nobel sahipleri toplantısı, cuma sona erecek. 
     Gorbaçov, resmi adıyla ''Barış adamı ödülü''nü İslam'a takdim ederken, aralarında Şimon Peres, Lech Walesa, Rigoberta Menchu gibi isimlerin bulunduğu Nobel barış ödülü sahiplerine çağrıda bulundu ve onlardan, dünyada barış sürecini güçlendirip kolaylaştırabilecek girişimlerde bulunmalarını istedi. 
     Mihail Gorbaçov, ''Böylece barışın hüküm süreceği bir dünya için sözleşme hazırlayabilir, bunu gelecek toplantımızda bütün dünya halklarına sunabiliriz'' dedi. 
     ''Barışı ve halklar arasında uzlaşmayı yücelten ve terörizmi kınayan'' çabaları dolayısıyla ödüle layık görüldüğü açıklanan Yusuf İslam da ödülünü aldıktan sonra konuşurken, ''müziğin hem tabuları yıkmak gerektiğini göstererek, hem de gençlere umut ve zafiyetlerini dile getirme fırsatı vererek toplumun gelişmesine katkıda bulunduğunu'' söyledi. 
     
     MÜZİĞE DÖNECEĞİM 

     Yıllar önce Müslüman olarak Yusuf İslam adını alan İngiliz müzisyeni Cat Stevens, Roma'da ''Nobeller Nobeli'' diye nitelenen barış ödülüyle taltif edilmesi vesilesiyle İngiliz Reuters haber ajansına, ''Müziğe döneceğim'' dedi. 
     Nobel Ödülü'nü kazanmış şahsiyetleri bir araya getiren toplantıda, ödülünü SSCB'nin son Devlet Başkanı Mihail Gorbaçov'un elinden alan Yusuf İslam, şunu söyledi 
     ''Zihnimde artık devamlı çok sesli müziğe dönüş anıyla ilgili noktayı kurmaya başladım. Yaratıcı fikirleri işlemek gerekiyor. Bunun için ceketimin mendil cebinde devamlı minik teyp taşıyorum.'' 11 Eylül'le bağlantılı ''şüpheliler listesi'' çerçevesinde uçağının ABD toprakları üzerinde çevrilmesiyle ilgili olarak, Yusuf İslam şunu belirtti 
     ''ABD'de bu hadiseden üzüntü duyan ve özür dileyen o kadar çok kişi oldu ki...'' İslam, Londra'da Müslüman ilköğretim okulu işlettiğinden, bu meseleyi İngiltere Dışişleri Bakanı Jack Straw ve ABD Dışişleri Bakanı Colin Powell'a iletmişti. 
     SSCB'nin son lideri Gorbaçov, resmi adıyla ''Barış Adamı Ödülü''nü Roma'da İslam'a takdim ederken, aralarında Şimon Peres, Lech Walesa ve Rigoberta Menchu gibi isimlerin bulunduğu Nobel Barış Ödülü sahiplerine çağrıda bulundu. 
     Yusuf İslam da, ''Barışı ve halklar arasında uzlaşmayı yücelten ve terörizmi kınayan'' çabaları dolayısıyla Barış Adamı Ödülü'nü aldıktan sonra konuşurken, ''Büyük tedavi imkanı sağlayan müzik, hem tabuları yıkmak gerektiğini göstererek, hem de gençlere umut ve zaaflarını dile getirme fırsatı vererek toplumun gelişmesine katkıda bulunuyor'' dedi. 
     
     18 YIL ÖNCE ANKARA VE 8 YIL ÖNCE BOSNA 

     1971-73 arası ''Tea for the Tillerman'', ''Teaser and the Firecat'' ve ''Catch Bull at Four'' adlı büyük albümlerini yayınlayan İslam, 1974'te son büyük eseri ''Buddha and the Chocolate Box'' albümünü çıkardı. 
     Yusuf İslam, 18 yıl önce ilk kez Türkiye'ye gelmişti. 5 Nisan 1986 tarihinde yaptığı ziyaret sırasında Ankara'da TOBB konferans salonunda müzik yaşamı ve Müslümanlığı seçişinin öyküsünü anlatan Yusuf İslam, mecazi vurgu yaparak, ''Eskiden sakattım, iki koltuk değneğim vardı. Bu koltuk değnekleri piyanom ve gitarımdı. İkisini de defettim gitti'' demişti. 
     İslam, 8 yıl önce Bosna-Hersek'i ziyareti sırasında da, ülkenin müziğinden çok etkilendiğini söylemiş ve bu coşkuyla çok sesli müziğe dönebileceğinin işaretini vermişti. Yusuf İslam, ''Bosna şarkıları beni müzik alanına zorluyor'' demişti. 
     Kıbrıslı Rum baba, İngiliz annenin çocuğu olarak Londra'da dünyaya gelen Cat Stevens, 1979'da müziği bırakmıştı. 
     İlk adı Stefan Dimitri Yorgo olan Yusuf İslam'ın Müslüman olduktan sonra yaptığı ilk kayıt, 1995 yılında Hz. Muhammed'in hayatını anlatan 66 dakikalık albümdü. 

     
</TEXT>
</DOC>
