<DOC>
<DOCNO> 292706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonyas07.html </URL>
<DATE> 2004/11/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Londra Türk Film Festivali 3 Aralık'ta başlayacak... 
</HEADLINE>
<TEXT>

     12. Londra Türk film festivali 3-12 Aralık tarihleri arasında yapılacak. 
     Türk sinemasının dikkat çekici filmlerinin gösterime gireceği festivalde kısa filmlerden belgesellere kadar sinemanın değişik örnekleri seyirciyle buluşacak. 
     Açılışı 3 Aralık'ta Kuzey Londra'daki Rio sinemasında yapılacak olan festivalde, Ahmet Uluçay'ın otobiyografik unsurlar taşıyan filmi ''Karpuz Kabuğundan Gemiler Yapmak'', Çağan Irmak'ın ''Mustafa Hakkında Her şey'', Ömer Kavur'un ''Karşılaşma'', Yağmur ve Durul Taylan'ın ''Okul'', Reis Çelik'in ''İnat'' filminin de aralarında olduğu pek çok film gösterime girecek. 
     Festivalde ayrıca, Ömer Vargı'nın ''İnşaat'', Zeki Demirkubuz'un ''Bekleme Odası'', Ezel Akay'ın ''Neredesin Firuze'', Fatih Akın'ın ''Duvara Karşı'' ve Nuri Bilge Ceylan'ın ''Uzak'' filmi Londralı sinema seyircileriyle buluşacak. Bu arada festival kapsamındaki özel bir programda da Kıbrıs ile ilgili bir belgesel yayımlanacak ve konu izleyiciler arasında tartışmaya açılacak. 
     Ayrıca genç sinemacıların yer aldığı kısa film etkinliği de festival çerçevesinde izleyicilere sunulacak. 
     Londra'daki Goldsmith College'in katkılarıyla festival çerçevesinde ''Avrupa'da Türk sineması'' konulu bir de panel düzenlenecek. 
     Panelde İngiltere ve Türkiye'den film yönetmenleri, sinema eleştirmenleri, akademisyenler Türk sineması konusundaki görüşlerini anlatacak. 
     Film festivali çerçevesinde Türkiye'den film eleştirmeni Fırat Yücel, yönetmen ve yapımcı Ezel Akay, oyuncu Meltem Cumbul ile televizyoncu ve yönetmen Rüstem Batum'un da Londra'ya gelmesi bekleniyor. 
     
</TEXT>
</DOC>
