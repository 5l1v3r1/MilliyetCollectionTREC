<DOC>
<DOCNO> 251067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sondun19.html </URL>
<DATE> 2004/06/26/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Paris'te eşcinseller yürüyüş yaptı 
</HEADLINE>
<TEXT>

     Fransa'nın başkenti Paris'te binlerce eşcinsel gösteri yürüyüşü yaptı. 
     Eşcinsellerin gösterisine, Sosyalist, Yeşil ve Komünist Parti yöneticileri ile 90'a yakın sivil toplum örgütü destek verdi. 
     Paris'in eşcinsel belediye başkanı Bertrand Delanoe, eski Kültür Bakanı Jack Lang ile eski Ekonomi Bakanı Dominique Strauss Kahn'ın da aralarında bulunduğu kortejin başında, ''İki yüzlülüğe son, eşitlik şimdi'' yazılı büyük bir pankart yer aldı. 
     Eşcinsellerin evliliğine karşı çıkan hükümetin sloganlarla sık sık eleştirildiği gösteri yürüyüşü, Fransız medyası tarafından, eşcinsellerin şu ana kadar gerçekleştirdiği en büyük ''siyasi protesto'' olarak değerlendirildi. 
     Bu arada, sağcı hükümetin ve yargı organlarının itirazına rağmen bir süre önce eşcinsel iki erkeğin resmi nikahını kıyan Yeşil Parti yöneticisi ve Begles Kasabası Belediye Başkanı Noel Mamere, gösterinin en popüler kişisi olarak ön plana çıktı. 
     Fransız eşcinseller, gösteri sırasında, Mamere'e yoğun sevgi gösterisinde bulundu. 
     İçişleri Bakanlığı, geçen hafta, eşcinsel çiftin nikahını kıyarak yasaları ihlal ettiği gerekçesiyle, Mamere'in belediye başkanlığı görevini bir ay süreyle askıya almıştı. 
     Denfert-Rochereau meydanında öğle saatlerinde başlayan gösteri yürüyüşü, akşam saatlerinde Bastille meydanında düzenlenen bir konserle sona erecek. 
     
</TEXT>
</DOC>
