<DOC>
<DOCNO> 291961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun09.html </URL>
<DATE> 2004/11/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Rusya'da asker dehşeti 2 polisi öldürüp bazı kişileri rehin aldılar 
</HEADLINE>
<TEXT>

     Rusya'nın başkenti Moskova'da birliklerinden firar eden kardeş 2 asker, 2 polisi öldürdükten sonra bir taksi dolmuşu durdurup içindeki 2 kadının başına silah dayadı. Firari askerler, ellerindeki kadınların kaçmasıyla bir eve girip bu kez evde bulunan bazı kişileri rehin aldı. Eve yapılan operasyonda rehineler sağ olarak kurtarılırken askerlerden biri intihar etti, diğeri sağ olarak yakalandı. 
     Rusya'yı ayağa kaldıran olay şöyle gerçekleşti Kardeş 2 asker, Moskova yakınlarında bulunan Solneçnogorsk'daki birliklerinden dün gece geç saatlerde 2 Kalaşnikov marka silahla firar etti. 
     Firari askerleri bir kahvehanede yakalamaya çalışan 2 polis memuru, bu kişilerce öldürüldü. Firariler daha sonra bir taksi dolmuşu durdurarak içindeki 2 kadını rehin aldı. Bu kadınların kaçmayı başarmasından sonra Moskova'nın Dimitrov semtinde bir eve giren firariler, bu kez bu evde bulunan bazı kişileri rehin aldı. 
     Evi ablukaya alan güvenlik güçleri yaptıkları operasyonda eve girerek rehineleri sağ olarak kurtardı. 
     Güvenlik güçlerinin eve operasyonu sırasında askerlerden biri intihar ederken, diğeri silahıyla birlikte teslim oldu. 
     Radyo Eko Moskova da askerlerin ikiz kardeş olduğunu duyururken, Savunma Bakanlığı'ndan bir yetkili de yaptığı açıklamada, ''Askerlerin elinde rehin bulunan 2 kişi de kurtarıldı. Ne rehineler, ne de operasyona katılan güvenlik güçleri yaralandı. Askerlerden Aleksandır Oparin intihar ederken kardeşi de silahıyla birlikte güvenlik güçlerine teslim oldu'' dedi. 
     
</TEXT>
</DOC>
