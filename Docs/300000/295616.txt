<DOC>
<DOCNO> 295616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo26.html </URL>
<DATE> 2004/12/07/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Uşakspor-Fenerbahçe maçının A Tribünü bilet fiyatı 300 milyon lira 
</HEADLINE>
<TEXT>

     Türkiye Kupası'nda Fenerbahçe'yi konuk edecek Uşakspor'un başkanı Asım Kalelioğlu, bu maç için A Tribünü bilet fiyatını 300 milyon lira olarak belirlediklerini söyledi. 
     Kalelioğlu, düzenlediği basın toplantısında Fenerbahçe ile yapacakları Türkiye Kupası ikinci kademe karşılaşmasının bilet fiyatlarını açıkladı. 
     Yönetim kurulu toplantısında fiyatları belirlediklerini anlatan Asım Kalelioğlu, şöyle dedi 
     ''Fenerbahçe maçının bilet fiyatları A Tribün 300 milyon, B Tribün 250 milyon, C Tribün 100 milyon ve açık tribün 40 milyon lira olarak belirledik. Karaborsa satışını önlemek için de gerekli tedbirleri aldık. Stat içerisinde değişiklik yaparak 600 kişilik ilave tribün koymayı planlıyoruz.'' Karşılaşmayı başka bir yerde oynamayı asla düşünmediklerini kaydeden Kalelioğlu, ''Maçı Uşak'ta oynayacağız. Bunun başka alternatifi yok. Başka bir ilde oynanması için 1 trilyon lira bile teklif edilse kabul etmeyiz. Kabul edersek Uşaklı'ya ve Uşaklı gençlere hesap veremeyiz'' diye konuştu. 
     Biletler 11 Aralık'tan itibaren Tiritoğlu Parkı, Bir Eylül Stadyumu ve Uşakspor Tesisleri'nde satılmaya başlanacak. 
     Türkiye Kupası ikinci kademesinde 22 Aralık Çarşamba günü Fenerbahçe'yi konuk edecek Uşakspor, İkinci Futbol Ligi B Kategorisi A Grubu'nda başarılı bir grafik çiziyor. 
     14 karşılaşmada 13 galibiyet alan ''Aşigolar'' bir maç eksiğine rağmen en yakın rakiplerinin 12 puan önünde lider durumda bulunuyor. 

     
</TEXT>
</DOC>
