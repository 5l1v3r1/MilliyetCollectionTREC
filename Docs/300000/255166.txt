<DOC>
<DOCNO> 255166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur10.html </URL>
<DATE> 2004/07/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Antalya... Güneş çarpması vakalarının sayısı artıyor... 
</HEADLINE>
<TEXT>

     Antalya Devlet Hastanesi yetkilileri acil servise günde ortalama 20 güneş çarpması vakasının geldiğini bildirdiler. 
     Devlet Hastanesi Acil Servis Sorumlusu Dr. Arife İmak, Antalya'da gölgede 40 dereceye kadar yükselen hava sıcaklığı nedeniyle Acil Servis'e gelen vaka sayısının arttığını bildirdi. Arife İmak, sıcakların yaşlılar başta olmak üzere her yaştan insanı etkilediğini belirtti. Bir haftadan beri, Acil Servis'te güneş çarpması nedeniyle tedavi gören hasta sayısının 300'ü aştığını belirten İmak, ''Güneş çarpması, bulantı, kusma ve baş dönmesi şeklinde ortaya çıkıyor. Bu şikayetlerle ayda bir kez gelen bir hasta son günlerde havaların ısınmasından sonra aynı şikayetlerle 4-5 kez gelmeye başlıyor'' dedi. 
     İmak, ''Özellikle tansiyon, şeker, kalp ve astım hastalarının şikayetlerinde büyük artış var. Bu hastalıkları taşıyan kişiler güneşe çıkmasa dahi yüksek ısı ve nem nedeniyle sıkıntıya girerek rahatsızlanıyorlar'' diye konuştu. 
     Terleme nedeniyle sıvı kaybının fazla olduğuna da işaret eden İmak, ''Yaşlı insanlar bir bardak su içerek rahatladıklarını düşünüyorlar. Oysa vücut litrelerce su kaybediyor. Bunu da aynı oranda alınacak sıvıyla dengelemek gerekir'' dedi. 
     Bronzlaşmak isterken vücudunu yakanların sayısında da artış olduğunu belirten İmak, ''Özellikle bronzlaşmak ve güzel görünmek isteyen kadınların daha çok yandıkları görülüyor. Oysa güneş ışınlarının dik geldiği saatlerde deniz kenarı da olsa güneş ışınlarına maruz kalmamak gerekir. Aksi taktirde vücutta yanıklar oluşur.'' Vatandaşlara uyarılarda da bulunan Arife İmak, hava sıcaklığının yüksek olduğu 10.00-16.00 saatleri arasında zorunlu olmadıkça dışarı çıkılmamasını, karpuz gibi sulu meyveler tüketilmesini ve sıcağa çıkmak zorunda kalınırsa ince giysi giyilmesi ve şapka takılması gerektiğini belirtti. 
     
</TEXT>
</DOC>
