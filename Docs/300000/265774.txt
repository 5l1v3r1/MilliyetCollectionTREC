<DOC>
<DOCNO> 265774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur15.html </URL>
<DATE> 2004/08/23/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kamu yöneticilerinde yetki kullanımı az, takım ruhu çok... 
</HEADLINE>
<TEXT>

     Erciyes Üniversitesi EÜ tarafından yapılan bir araştırma, kamu yöneticilerinde stres ve yetki kullanımının az olduğunu, çatışma ortamı ve takım ruhu oluşumunun ise fazla olduğunu ortaya koydu. 
     EÜ İktisadi ve İdari Bilimler Fakültesi tarafından yapılan araştırmada, kamu ve özel sektör yöneticilerinin çalışma koşulları, davranışsal açıdan incelenerek, kişisel farklılıklar değerlendirildi. 
     Özel sektörden 42, kamu sektöründen 38 yöneticinin katıldığı araştırmada, özel sektördekilerin 1-5 yıldır, kamu sektöründekilerin ise 21 yıl ve daha fazla süredir aynı kurumda çalıştıkları belirlendi. 
     Kamu sektörü yöneticilerinde stres ortalamasının yüzde 60.57, özel sektörde ise yüzde 70.24 olduğu ortaya çıktı. Yöneticilerle çalışanlar arasında çatışma düzeyinin kamuda yüzde 40.45, özel sektörde ise yüzde 30.42 olduğunu ortaya koyan ankette, kamu sektörü yöneticilerinin yüzde 57.9'un da takım ruhunun oluştuğu, özel sektörde ise bu oranın yüzde 31.7'de kaldığı belirlendi. 
     Araştırmada, kamu sektöründeki yöneticilerin yüzde 97'si her iki sektörün de kendine göre zorlukları ya da kolaylıkları olduğunu ifade ederken, özel sektör yöneticilerinin yüzde 50'si, kamu sektöründe çalışmanın daha kolay olduğunu belirtti. 
     Araştırmada, kamu sektöründeki yöneticilerin orta yaş üzeri, eğitim düzeyi yüksek ve özel sektöre göre daha uzun süre yöneticilik yapan kişiler olduğu sonucuna ulaşıldı. 
     Kamu sektörü yöneticilerinin, daha az yetki kullandıklarının, daha düşük oranda inisiyatif sahibi olduklarının tespit edildiği araştırmada, kamu sektöründe takım ruhunun özel sektöre göre daha gelişmiş olduğu da ortaya çıktı. 
     
     ŞEKİLCİLİK TARZI YÖNETİM ANLAYIŞI HAKİM 
     Araştırma sonucuna göre, kamu yöneticilerinin belirgin özellikleri şöyle sıralanıyor 
     ''Kamu yöneticisi gücünü yasalardan, yönetmeliklerden veya atama organından alır. Temel görevi, kamu hizmetinin görülmesidir ve kamunun çıkarı her şeyden önce gelmelidir. Planlanmış faaliyetlerin etkin bir şekilde yürütülmesini ve kontrolünü sağlar, mülkiyet hakları bulunmadığından, yani kar ya da zararı her durumda devlet elde edeceğinden risk alma eğilimi oldukça düşüktür. Bu nedenle kırtasiyecilik ya da şekilcilik tarzı bir yönetim anlayışı hakim olmaktadır. Kamu yöneticisi açısından başarı ya da başarısızlık kamuya aittir. Kamu sektörü yöneticileri risk alma konusunda isteksizdir. Kamuda hizmetlerin görülmesi yeterlidir.'' 
     
     İŞİ KAYBETME RİSKİ YÜKSEK 
     Araştırmanın, özel sektör yöneticileri açısından ortaya koyduğu sonuçlar ise şöyle 
     ''Özel sektörde önemli olan başarıdır. Başarılı olamayan yöneticiler için önemli yaptırımlar vardır. Yöneticilerin işini kaybetme riski yüksektir. Çalışma koşulları, yoğun rekabet nedeniyle ağırdır ve değişkendir. Buna uyum sağlayabilmek için yöneticilerin dinamik olması gerekir. Özel sektör için zaman çok önemlidir. Çünkü, rekabet şartları zamanın etkin kullanımını zorunlu hale getirmektedir. Kültür açısından bakıldığında, kamu kuruluşlarında olduğu gibi rol kültürü değil, güç kültürü, başarı kültürü ya da destek kültürünün bulunduğu görülmektedir.'' 
     
</TEXT>
</DOC>
