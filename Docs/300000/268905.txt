<DOC>
<DOCNO> 268905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/guncel/gun04.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitim-Sen uyarısı askerden gelmiş 
</HEADLINE>
<TEXT>


Genelkurmay'ın, Çalışma ve Sosyal Güvenlik Bakanlığı'na, "Sendika tüzüğündeki 'ana dilde eğitim'e ilişkin ifade Anayasa'ya aykırı" uyarısında bulunduğu, kapatma davasının bunun üzerine açıldığı ortaya çıktı... 

BELMA AKÇURA İstanbul 

Eğitim, Bilim ve Kültür Emekçileri Sendikası Eğitim-Sen hakkında açılan kapatma davasına, Genelkurmay'ın Çalışma ve Sosyal Güvenlik Bakanlığı'na gönderdiği "gizli" ibareli yazının neden olduğu anlaşıldı. 
Genelkurmay Başkanlığı adına Harekat Başkanı Korgeneral Köksal Karabay, 27 Haziran 2003'te, Çalışma ve Sosyal Güvenlik Bakanlığı'na yazı göndererek, Eğitim - Sen'in tüzüğündeki ikinci maddenin b fıkrasında yer alan "Bireylerin ana dillerinde öğrenim görmesini ve kültürlerini geliştirmesini savunur" ifadesinin değiştirilmesi için girişimde bulunulmasını istedi.Yazıda, tüzüğün Anayasa'nın 3. ve 42. maddelerindeki hükümlere aykırı olduğu belirtildi. 
Eğitim-Sen tüzüğünün yasalara aykırı olmadığını, 1.5 yıl önce sendikaya bildiren Çalışma ve Sosyal Güvenlik Bakanlığı ise Genelkurmay'ın yazısı üzerine, Genel Müdür Ömer Benokan imzasıyla "gizli" ibareli bir yazıyla Ankara Valiliği'nden sendikaya dava açmasını istedi. 
Ankara Valiliği, bakanlığın yazısını Ankara Cumhuriyet Savcılığı'na gönderdi. Savcılık da Eğitim-Sen hakkında davayı açtı. 


</TEXT>
</DOC>
