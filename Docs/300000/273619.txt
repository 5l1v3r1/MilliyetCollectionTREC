<DOC>
<DOCNO> 273619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko01.html </URL>
<DATE> 2004/09/21/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Borsada gündem değişmedi, gözler siyasette... 
</HEADLINE>
<TEXT>

     Hükümetin TCK'yı komisyona geri çekmesinin ardından başlayan zina tartışmaları ve borsadaki düşüş süreci dün de devam etti. 
     Borsanın bugün zina ile ilgili siyasilerden ve AB yetkililerinden gelecek açıklamalara göre hareket etmesi bekleniyor. 
     Hükümetin zina konusunda geri adım atacağı ve AB ilişkilerin tekrar düzeleceği yolundaki beklentinin geçerliliğini koruduğu görülürken, gözler Başbakan Erdoğan'ın çarşamba günü başlayacağı Brüksel ziyaretine çevrildi. Piyasalarda genelde Brüksel'de Erdoğan'ın AB'nin kaygılarını gidereceğini düşünürken, uzmanlara göre bu beklenti piyasadaki sert düşüşlerin de önüne geçiyor. 
     Bugüne bakıldığında dün Bakanlar Kurulu'ndan istediği mesajları alamayan borsanın güne düşüşle başlaması beklenirken, Erdoğan'ın Brüksel ziyareti ile ilgili beklentilerin piyasayı dengeleyeceği tahmin ediliyor. 
     
     FED toplantısı bugün 

     Öte yandan Amerikan Merkez Bankası FED'in bugün yapacağı toplantı da piyasalar açısından önem taşıyor. FED'in toplantıda 0.25 puanlık bir faiz artırımı yapması beklenirken, Greenspan'ın önümüzdeki döneme ilişkin faiz politikası hakkında vereceği mesajlar da kritik önem taşıyor. 
     
     20 binlerde tutunur 

     Ata Yatırım Araştırma Müdürü Nergis Kasabalı, zina konusunda uzlaşma olacağı ile ilgili beklentinin piyasayı 20 binlerin üzerinde tutacağını söyledi. 
     Yaşanan son hareketin piyasalarda önemli bir güzevsizlik yarattığını ve geri dönüş yönünde olumlu mesajlar verilse bile yatırımcıların temkinli olacağına dikkat çeken Kasabalı, bu tip mesajların gelmmesi durumunda da 20 binlerin altının görüleceğini ifade etti. 
     6 ekimden sonra yaşanacak sürece de işaret eden Kasabalı, rapor açıklandıktan sonra çeşitli yorumlar geleceğini ve o dönemde daha dalgalı bir trend beklemenin normal olduğunu kaydetti. 
     Yatırımcılara da tavsiyelerde bulunan Kasabalı, bir miktar kar realizasyonu yapılabileceğini, ayrıca 22 binlere kadar olan yükselişte yeteri kadar getiri sağlamamış olan hisselere kayılabileceğini söyledi. 

     
</TEXT>
</DOC>
