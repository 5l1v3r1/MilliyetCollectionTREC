<DOC>
<DOCNO> 271783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur18.html </URL>
<DATE> 2004/09/14/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dalgın sürücü 4 ton buğdayı yola saçtı .. 
</HEADLINE>
<TEXT>

     Sivas'ta, Toprak Mahsulleri Ofisi'ne traktörüyle buğday götüren sürücü, yanlışlıkla römorku kaldırınca, yaklaşık 4 ton buğdayı, kentin en işlek caddesine saçtı. 
     AA muhabirinin aldığı bilgiye göre, sabah saatlerinde, Hafik'ten yüklediği yaklaşık 6 ton buğdayı, 58 DN 282 plakalı traktörüyle Sivas'taki Toprak Mahsulleri Ofisi'ne götüren Ömer Çil, bir anlık dalgınlık sonucu römorkun damperini kaldırdı. 
     Durumu fark etmeyen sürücü Çil, yaklaşık 4 ton buğdayı, kentin en işlek trafik alanlarından biri olan Turgut Özal Caddesi'nde yola saçtı. 
     Yaklaşık 400 metre, buğdayı yola sererek giden Çil, çevredeki vatandaşların ve diğer sürücülerin uyarıları sonucu aracını durdurdu. 
     Arkasına baktığında bütün buğdayın yola saçıldığını fark eden dalgın sürücü Çil, traktörünü güvenli bir yere park ettikten sonra, dökülen buğdayı toplamaya başladı. 
     Yoldan geçen bir gençle de 5 milyon lira karşılığında anlaşarak, kendisine yardımcı olmasını isteyen Çil, buğdayların bir anlık dalgınlığına kurban gittiğini söyledi. 
     Çil'e, çevredeki vatandaşlar da yardımcı oldu. 
     
</TEXT>
</DOC>
