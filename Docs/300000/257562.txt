<DOC>
<DOCNO> 257562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun05.html </URL>
<DATE> 2004/07/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Irak'ta 2 ABD askeri daha öldü... 
</HEADLINE>
<TEXT>

     Irak'ın Samarra kenti yakınında yola yerleştirilen bombanın patlaması sonucu 2 Amerikan askerinin öldüğü bildirildi. 
     ABD Ordusu'ndan yapılan açıklamada, dün akşam düzenlenen saldırının ardından askerlerden birinin olay yerinde, diğerinin daha sonra aldığı yaralar sonucu öldüğü kaydedildi. 
     
     Felluce'de saldırı 

     Öte yandan, Amerikan güçlerinin, Felluce'de Ürdünlü militan Ebu Musab Ezzerkavi ile bağlantılı direnişçilere saldırı düzenlediği bildirildi. 
     Amerikan ordusu yetkilileri, Associated Press'e gönderdikleri açıklamada, saldırının Irak hükümetiyle koordinasyon içinde yapıldığını bildirdiler. 
     Açıklamada, çeşitli kaynaklardan alınan istihbarat bilgilerine dayanarak, Ezzerkavi ile bağlantılı 10-12 teröristin, bulundukları evin avlusunda hedef alındığı belirtildi. 
     Felluce hastanesinden Dr. Kemal El Ani, bu sabah bir Amerikan uçağının bıraktığı füzenin Cubail mahallesinde bir evin bahçesine düştüğünü, üçü çocuk 5 sivilin yaralandığını söyledi. 
     Hedef alınan evin sahibi de, füze vurduğunda uykuda olduklarını, kendilerinin ne direnişle, ne de Ezzerkavi ile ilişkileri bulunduğunu söyledi. 
     
</TEXT>
</DOC>
