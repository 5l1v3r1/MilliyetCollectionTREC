<DOC>
<DOCNO> 267015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/ekonomi/eko01.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye - İspanya TUI kapışması 
</HEADLINE>
<TEXT>


Almanya'dan en çok turisti getiren operatörlerden TUI'nin yüzde 31'i için İspanya harekete geçince, Bakan Mumcu, 'Biz de talibiz' dedi 


Avrupa seyahat endüstrisinin en büyük gruplarından biri olan ve Türkiye'ye özellikle Almanya'dan en çok turist getiren tur operatörleri arasında yer alan TUI'nin yüzde 31'inin satışa sunulması, turizm sektörünü hareketlendirdi. Kültür ve Turizm Bakanı Erkan Mumcu, "Ekimde Otelciler Birliği Yasası'nı çıkarıp TUI hisselerine talip olmak istiyoruz" dedi. 
Mumcu, Türkiye'nin özellikle Yunanistan ve İspanya'ya karşı Avrupa turizm pazarlarında payını giderek yükselmesinin bu ülkeleri tedirgin ettiğini söyledi. "Tabii ki bir takım tedbirler almayı düşünüyorlar" diye konuşan Mumcu, İspanya'nın TUI'yi satın alarak müşteri tercihlerini etkileyecek, müşteriyi kendi destinasyonlarına yönlendirecek stratejik bir karar peşinde olduğunu bildirdi. Mumcu, şöyle konuştu 

900 milyon euro 
"Ekim ayına Otelciler Birliği Yasası'nı yetiştirebilirsek Birlik marifetiyle bu alanda inisiyatif almayı önereceğim. Birlik, yasayla birlikte üyelik katılımı ve aidat ödemeleriyle ciddi bir kaynağa sahip olacak. O kaynağı bu yönde kullanmaları konusunda bir öneride bulunacağım. O zamana kadar hisseler satılmamış olursa bizim de bu alana girmemiz lazım." 
TUI'de yüzde 31 payı bulunan ve en büyük ortak sıfatına sahip Alman Kamu Bankası "WestLB" geçtiğimiz günlerde, 900 milyon euro değerindeki hisselerini satışa çıkaracağını açıklamıştı. Bankanın hisselerini mümkün olduğu ölçüde tek bir yatırımcıya ya da konsorsiyuma satmayı amaçladığı ve bankanın İspanyol otel grubu Barcelo ile masaya oturduğu bildirilmişti. 

TUI nedir Alman turizm devi TUI, bir devlet kuruluşu olan Preussag hisselerinin satın alınması ile 1959 yılında kuruldu. 1990'da Alman DAX endeksinden işlem görmeye başladı. Bugün Almanya'nın 30 büyük şirketi listesi içinde gelen şirket TUI'nin toplam 25 ülkede 65 bin çalışanı, 3 bin 600 seyahat acentası, 37 incoming acentası, 157 bin yatak kapasiteli 285 oteli ve 104 havayolu şirketinde ortaklığı bulunuyor. Şirketin sadece turizmden elde ettiği k r 2003 yılında 12 milyar euro olarak gerçekleşti. 


</TEXT>
</DOC>
