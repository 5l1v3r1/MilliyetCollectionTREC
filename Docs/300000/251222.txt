<DOC>
<DOCNO> 251222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun07.html </URL>
<DATE> 2004/06/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
KKTC'de uyum paketleri Bakanlar Kurulu'nda... 
</HEADLINE>
<TEXT>

     KKTC Başbakanı Mehmet Ali Talat, Kopenhag siyasi ölçütlerinden biri olan, insan haklarına saygı gösterilmesi ilkesi çerçevesinde, Avrupa Birliği'nin AB üye ve aday ülkelerde insan hakları konusunda aradığı beş temel uluslararası sözleşme ve protokolü, meclise sevk edilmek üzere Bakanlar Kurulu'na sunduğunu açıkladı. 
     Başbakanlık Basın ve Halkla İlişkiler Müdürlüğü'nden yapılan yazılı açıklamaya göre, Birleşmiş Milletler tarafından kabul edilen 5 uluslararası sözleşme ve protokolün önemine değinen Başbakan Talat, ''AB'nin üye ve aday ülkelerde, insan hakları konusunda aradığı temel uluslararası sözleşme ve protokolleri iç hukukumuza kazandırıyoruz'' dedi. 
     ''Çalışmalarında, Kıbrıs Türk halkının uluslararası hukukun bir parçası olma özleminden ilham aldıklarını'' ifade eden Talat, ''Annan planının kabulü konusunda yapılan referandumda, Kıbrıs Türk halkının ağırlıklı bir çoğunlukla Kıbrıs'ta barışın sağlanması yönünde iradesini ortaya koyarak, dünya ile bütünleşme ve uluslararası hukukun bir parçası olma istencini ortaya koyduğunu'' kaydetti. 
     ''Avrupa Birliği'ne her an girilecekmiş gibi hazırlık yapılması ve altyapının oluşturulması kaçınılmazdır'' diyen Başbakan Talat, şöyle devam etti 
     ''Bu çalışmalar Kopenhag siyasi ölçütlerinin yerine getirilmesi sürecinin bir parçasıdır. Kopenhag siyasi ölçütleri diğer ilkeler yanında, demokratikleşme ve insan haklarına saygıyı da içermektedir. Bu çerçevede Avrupa Birliği, üye ve aday ülkelerde temel uluslararası sözleşme ve protokollerin onayını ve bunlara saygı gösterilmesini de aramaktadır. Bakanlar Kurulumuzun onayına sunulan ve KKTC Meclisi'ne gönderilecek uluslararası sözleşme ve protokoller bunların önemli bir paketidir.'' Bakanlar Kurulu'na sunulan uluslararası sözleşme ve protokoller şunlar 
     1- Kişisel ve Siyasi Haklar Sözleşmesi 
     2- Ekonomik, Toplumsal ve Kültürel Haklar Uluslararası Sözleşmesi 
     3- Her Çeşit Irk Ayrımcılığının Kaldırılmasına İlişkin Uluslararası Sözleşme 
     4- İşkence ve Diğer Zalimce, İnsanlık Dışı veya Onur Kırıcı Davranış veya Cezalandırmalara Karşı Sözleşme 
     5- Kişisel ve Siyasi Haklar Uluslararası Sözleşmesine, Ölüm Cezasının Kaldırılmasını Amaçlayan İkinci Seçmeli Protokol. 
     
</TEXT>
</DOC>
