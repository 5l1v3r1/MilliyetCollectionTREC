<DOC>
<DOCNO> 268110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun42.html </URL>
<DATE> 2004/09/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Türk işadamları Rus gazetelerine 'Sayın Putin hoşgeldiniz' ilanı verdi 
</HEADLINE>
<TEXT>

     Merkezi Moskova'da bulunan Rus-Türk İşadamları Birliği RTİB , Rusya Federasyonu Devlet Başkanı Vladimir Putin'in 2-3 Eylül tarihlerinde yapacağı Türkiye ziyareti öncesinde iki Rus gazetesine, ''Sayın Başkan Türkiye'ye Hoşgeldiniz'' başlıklı ilan verdi. 
     Rusya'nın saygın gazeteleri olan İngilizce yayımlanan Moscow Times ile İzvestiya gazetelerinin bugünkü sayısında yer alan ilanda, Rusya ile Türkiye arasında kökleri 500 yıl öncesine uzanan sağlam ilişkilerde yeni bir sayfa açıldığı belirtildi. 
     Putin'i Türkiye'de konuk ederken, iki ülke arasında her geçen gün gelişen ilişkilerin heyecanı ve mutluluğunun yaşandığı belirtilen ilanda, şunlar kaydedildi 
     ''Türk halkı, 20. yüzyılın başında Kurtuluş Savaşı'nda Rusya'dan aldığı büyük desteği unutmadı. Türkiye, genç cumhuriyetin ilk ağır sanayi tesislerini kuran Sovyet mühendislerini unutmadı. 
     Bu sağlam geçmişten güç alan ilişkilerimiz, son 15 yılda 'iyi komşu ve yakın ortak' olarak her alanda gelişiyor. Türk şirketlerinin Rusya'daki yatırımları hızla artıyor. 'Mavi Akım' doğal gaz projesi ile Türkiye, Rusya'nın en büyük dış ticaret ortaklarından biri oldu. İkili ticaret hacmimiz 8 milyar dolara ulaştı. Yılda 1.5 milyondan fazla Rusya vatandaşı Türkiye sahillerinde huzur içinde tatilini geçiriyor. Türkiye ve Rusya, aydınlık yarınlara barış içinde birlikte yürüyor. 
     Bu duygularla Sayın Başkan Vladimir Vladimiroviç Putin'i, tarihi Türkiye gezisi öncesinde selamlıyor ve 'Türkiye'ye hoşgeldiniz ' diyoruz.'' 
     
</TEXT>
</DOC>
