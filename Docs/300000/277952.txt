<DOC>
<DOCNO> 277952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/spo02.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Uykusu kaçtı 
</HEADLINE>
<TEXT>


Daum, istatistik antrenörü Alex Weiss'in, Olympic Lyon hakkında verdiği rapordan tedirgin oldu. Weiss, Fransızlar'ın yüzde 80'in üzerinde isabetli pas oranını yakaladıklarına dikkat çekti 

YUSUF KOBAL 


'Daha tempolular' 
FENERBAHÇE Teknik Direktörü Christoph Daum'a Olympic Lyon'dan endişe verici bir rapor geldi. Sarı - Lacivertliler'in istatistik Antrenörü Alex Weiss, Fransız ekibinin, Fenerbahçe'yi 6-2 yenen Manchester United takımından daha tempolu ve diri olduğunu belirtti. Weiss, Lyon'un antrenmanlarını da izleyip, bununla ilgili bilgileri Daum'a sundu. 

Hünerleri fazla 
OLYMPİC Lyon'un karşılaşmasını takip eden Weiss, pas oranlarındaki isabete dikkat çekerek, "Yüzde 80'in üzerinde bir oran yakalıyorlar" dedi. Weiss raporunda şunları belirtti "Oyun disiplininden asla kopmuyorlar. Maçın seyrini ellerinde tutmak gibi bir hünerleri var. Hep diri kalıyorlar. Baskılı savunmada ısrarcılar ve kaybetme korkuları yok." 

Detaylı istatistik 
19 Ekim Salı günü İstanbul'da karşılaşacakları rakipleri Lyon'un tüm oyuncularının detaylı istatistiklerini Daum'a veren Weiss, Fransız takımının orta alan organizasyonunu iyi yaptığını da vurgulayıp, Caçara, Diarra, Juninho, Elber ve Malonda gibi oyunculara dikkat çekti. Antrenör Weiss, raporla birlikte maç kasetlerini de Daum'a teslim etti. 

Çifte tabanca 

TEKNİK Direktör Daum, forvette tek santrfor oynamak istemeyen Pierre Van Hooijdonk'un sesine kulak verdi, yeniden çift forvete döndü. Manchester yenilgisi sonrasında takımın sisteminde değişiklik içine giren Alman hocanın, Gaziantepspor deplasmanında ve Lyon karşılaşmasında forvette Hollandalı oyuncuyla birlikte Nobre'ye de görev vereceği ifade edildi. 

'Ağabeyimle kavga etmem' 
SEMİH Şentürk, bazı gazetelerde çıkan "Van Hooijdonk ile kavga ettiği" yolundaki haberlere tepki gösterdi. Maçtan sonra kol kola soyunma odasına gittiklerini belirten Sarı - Lacivertli oyuncu, "Hooijdonk ağabeyle hiç bir zaman kavga etmedim" dedi. Semih şöyle devam etti "Ben, ondan pas vermediğim için özür diledim, o da bana bağırdığı için kafamı okşadı." 

Bir Selçuk vardı 

Bir dakikalık futbolcu 
SARI - Lacivertli forma altında geçen sezon şampiyonluk yaşayan, 25 lig maçında forma giyerek bu başarıda önemli katkısı bulunan Selçuk, bu sezon unutuldu. Daum tarafından bu yıl sadece ikinci haftada oynanan Samsunspor maçında Van Hooijdonk'un yerine son dakikada oyuna dahil olan genç oyuncu, diğer tüm karşılaşmalarda yedek kulübesinin gediklisi oldu. Selçuk, Süper Lig kariyerinde son üç sezonda toplam 90 karşılaşmada görev yaptı. 

11 kişi çalıştılar 

ERDOĞAN DERMANCI 

FENERBAHÇE üç günlük iznin ardından dün Samandıra'da Gaziantep maçının hazırlıklarına başladı. Sakat, izinli ve milli takımda bulunan futbolcular nedeniyle Sarı - Lacivertliler 11 kişi çalıştı. Eşi doğum yapan Fabiano, sakat Kemal ve Fatih idmana katılmadı. Serhat düz koşu yaptı. İdmana geç gelen Koch 200 dolar cezadan kurtulamazken Köln Film ve Sanat Okulu'ndan gelen bir ekip Daum'la röportaj yaptı. Röportajda Alman hoca Türkiye'ye övgüler yağdırdı. 

Fenerbahçe günlüğü 

Fenerbahçe terleyecek 
BU sezon sözleşmesi sona erecek olan 14 futbolcu, Fenerbahçe Yönetimi'ni terletecek. Sarı - Lacivertliler, başta Hooijdonk olmak üzere, kiralık Fabiano ile Rüştü'nün yanısıra, Ümit, Semih, Aurelio, Luciano, Recep, Selçuk Şahin, Mahmut, Serhat, Fatih, Kemal, Servet ile Ocak ayında masaya oturacak. 

Zorlu viraj 
MİLLİ maçların ardından yoğun bir program içine girecek olan Fenerbahçe, 8 günde üç karşılaşma yapacak. 16 Ekim Cumartesi günü deplasmanda Gaziantepspor ile oynayacak olan Sarı - Lacivertli ekip, 19 Ekim Salı günü Şampiyonlar Ligi'nde Olympic Lyon'u konuk edecek. Fener, 23 Ekim Cumartesi günü de Sakaryaspor ile karşılaşacak. 

FB TV yeni stüdyolarında 
FENERBAHÇE Televizyonu, Şükrü Saracoğlu Stadı içindeki yerini değiştirip, daha geniş bir alanda ve yeni stüdyolardan yayına geçti. FB TV'de dün bu yeni stüdyoların heyecanı yaşanırken, yayının daha kaliteli olması için bu değişime gidildiği duyuruldu. 


</TEXT>
</DOC>
