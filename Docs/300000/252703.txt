<DOC>
<DOCNO> 252703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonspo22.html </URL>
<DATE> 2004/07/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Kaya Peker de NBA yolcusu... 
</HEADLINE>
<TEXT>

     Efes Pilsen'in milli basketbolcusu Kaya Peker, NBA takımlarından San Antonio Spurs'un Los Angeles Yaz Ligi kadrosunda yer aldı. 
     Efes Pilsen Kulübü Genel Menajeri Engin Özerhun, 10-16 Temmuz tarihleri arasında oynanacak ligde Spurs'un kadrosunda mücadele edecek Kaya'nın seçilmesi durumunda NBA'e gitme hakkının bulunduğu söyledi. 
     Kaya'nın sözleşmesinde ''Seçilirse NBA'e gidebilir'' şeklinde bir madde olduğunu belirten Özerhun, AA muhabirine yaptığı açıklamada, ''Kaya'nın sözleşmesini seçildiği takdirde NBA'e gidebilmesi şartıyla uzatmıştık. Kaya seçilirse çok şaşırmam. Giderse üzülürüz ama bizim için büyük kayıp olmaz, paniğe kapılmayız. Ermal ve Nikolic gibi uzunlarımız var'' diye konuştu. 
     
     ''RUS PAZARI İŞLERİ DEĞİŞTİRDİ'' 
     Transferde Rus pazarının işleri çok değiştirdiğini anlatan Engin Özerhun, ''Oyunculara çok anormal paralar ödüyorlar'' dedi. 
     Engin Özerhun, Rusya'nın CSKA Moskova takımına transfer olan Granger'in yerine oyuncu alacaklarını ifade ederek, ''Ama yüksek ücretlerle oyuncu almayacağız. Geçmiş yıllarda Brown'u, Granger'i nasıl makul paralara aldıysak, yine o tip oyunculara yöneleceğiz'' şeklinde konuştu. 
     
     NBA'DEKİ 4. TÜRK OYUNCU OLACAK 
     Kaya Peker, Yaz Ligi'nde beğenilir ve sözleşme imzalarsa, NBA'e giden 4. Türk oyuncu olacak. 
     Kaya'dan önce sırasıyla Efes Pilsen'den Mirsad Türkcan, Hidayet Türkoğlu ve en son Mehmet Okur, NBA takımlarına transfer olmuştu. 
     
</TEXT>
</DOC>
