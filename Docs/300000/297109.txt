<DOC>
<DOCNO> 297109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/ekonomi/aeko.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ın Petrusları, helikopteri ve yatı Rothschild hanedanına gitti 
</HEADLINE>
<TEXT>


Uzanlar'ın Sikorsky helikopterini, Petrus şaraplarını ve lüks yatını alan avukat Yağız Ali Dağlı'nın, bu alımları dolar milyarderi Rothschild ailesi için yaptığı öğrenildi 

Nedim Şener 

Uzanlar'a ait Petrus şarapları, Sikorsky helikopter ve son olarak da Cem Uzan'ın Frequency isimli yatını 32 trilyona alan alan avukat Yağız Ali Dağlı'nın, bu alımları dolar milyarderi Rothschild Hanedanı adına yaptığı öğrenildi. Edinilen bilgiye göre, Yağız'ın adına ihaleye girdiği şirketler Rothschildler'a ait. 
5020 sayılı yasa gereği Uzanlar'ın 219 şirketi ile birlikte el konulan gayrimenkulleri, şaraplar, helikopteri ile uçakları, Tasarruf Mevduatı Sigorta Fonu TMSF Satış Komisyonu tarafından açık artırmayla ihaleye çıkarılmış, Avukat Dağlı da önce Sikorsky helikopterini 8.3 trilyon liraya almasıyla gündeme gelmişti. 

İsmi sakladı 
Alım sonrası, yurtdışından yabancı yatırımcılar adına bu alımı yaptığını söyleyen Dağlı, bu yurtdışı alıcıların adresini açıklamayınca, hakkında 'Uzanlar'ın adamı' spekülasyonları yapılmıştı. Dağlı, helikopterden sonra Hakan Uzan'ın evinde ele geçirilen 3 bin şişeden fazla Petrus marka şarabın ihalesinde yine ortaya çıktı ve 25 Eylül'de yapılan bu ihalede de, aralarında kralların içkisi olarak bilinen Rus Çarı'nın iki şişe şampanyasına 10 milyar, 20 şişe Petrus şarabına 110 milyar vererek toplam 300 milyar liralık içki satın aldı. 
Bu ihaleden sonra 'Kim bu Dağlı, alımları kim adına yapıyor ' sorularına yanıt aranırken, röportajlarda, kendisi Cem Uzan'la ilişkisini "Göcek'te 2 - 3 kez gördüm ve sadece merhabam var" şeklinde açıklamış ve eklemişti 
"Uzanlar'ın mallarını onlar adına almıyorum, Hatta ihaleye girmeme uyarısı bile alıyorum." 
Yağız Ali Dağlı, son olarak geçen cuma Hakan Uzan'ın Airways ile Cem Uzan'ın Frequency adlı yatları için yapılan ihalede boy gösterdi ve Frequency adlı lüks yatı 32 trilyona satın aldı. Bu ihaleden sonra da 'yatı yabancı bir yatırımcı için' aldığını söyledi. Önceki gün gazetelere yansıyan bilgiye göre Dağlı, çok merak edilen bu yabancı yatırımcının adını TMSF yetkililerine söyledi. 

Piyango'ya talip 
Milliyet'in güvenilir kaynaklardan edindiği bilgiye göre, Dağlı TMSF yetkilileriyle yaptığı görüşmede helikopter, şarap ve yatı aynı yatırımcı adına aldığını, adının da ABD'li Rothschild ailesi olduğunu belirtti. Alınan bilgiye göre ihalelere giren şirketlerin tamamı da Rothschild Hanedanı'nın. 
Milli Piyango'nun MP satışında da ismi geçen bu aile, TMSF ihalelerinden 40.3 trilyon liralık malvarlığı satın almış oldu. 

'Paranın ve gücün sembolü' sayılan aile Rothschild Hanedanlığı'nın kurucusu Amschel Meyer Rothschild, 1743'te Almanya'da doğdu. Musevi kökenli aile, azınlıkların yaşadığı bölgede, antika ve eski para ticareti ile uğraştı. Ailenin ismi, dükkanlarının işareti olarak kullandığı 'kırmızı kalkan'dan a red shield Almancada rothen schilde geliyor. Amschel Mayer'in beş oğlu vardı. İki kuşak boyunca Avrupa ve Ortadoğu'da bankacılık ve finans alanında yatırımlarla ailenin serveti büyüdü. Avrupa'nın para marketlerini yöneten büyük bir bankerlik grubu duruma geldiler. Birçok Avrupa ülkesi borçlarını, savaş tazminatlarını ödemek için Rothschildlar'dan borçlandı. 

Avrupa'nın bankeri 
Oğullarından Nathan Mayer 1800'lü yılların başında İngiltere'ye gitti ve İngiliz Hazinesi'nin temsilcisi oldu. Rotschildlar'dan iki kardeş Paris'te, bir diğeri ise Avusturya'da banka kurdu. Aile, İtalya'da da banka sahibi oldu. 
Aile, 1914'ten itibaren Avrupa'da kazandığı parayı ABD'ye yatırdı. ABD ekonomisini ateşleyen ünlü demiryolu projelerini finanse etti. Şirketin o dönemki patronu Jacob Schiff, ABD Sanayi ve Ticaret Odası'nda yaptığı bir konuşmada, "Gelecekte para konusunda bir panik yaşanmaması ve kredi kaynaklarının kontrol altına alınması için Merkez Bankası kurulmalı" dedi. Bu görevi de aile üstlendi. Günümüzde, 'para ve gücün sembolü' olarak bilinen Rothschild Hanedanlığı, ABD Merkez Bankası'nın FED temellerini attı. 
Ailenin en son temsilcilerinden Sir Evelyn de Rothschild, Forbes'in milyarderler sıralamasında yer alıyor. 72 yaşındaki Rothschild, 20 yıldır, İngiliz Bankası NM Rothschild ve Fransa'nın dışındaki diğer yatırımları yönetiyor. Fransa'daki yatırımların başında ise kuzeni Baron David de Rothschild var. 


</TEXT>
</DOC>
