<DOC>
<DOCNO> 287701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun34.html </URL>
<DATE> 2004/11/10/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Arafat'ın defnedileceği 'Mukata' Filistinlilere ne ifade ediyor 
</HEADLINE>
<TEXT>

     Sağlık durumu kritik olduğu açıklanan Filistin lideri Yaser Arafat'ın ölmesi durumunda gömülmesi planlanan Ramallah'daki karargahı ''Mukata'', İntifada Filistin ayaklanması sırasında Arafat'ın kuşatma altında tecrit edilmeye çalışıldığı yer olarak, Filistinliler için direnişin sembolü haline geldi. 
     İsrail tarafından Ramallah'taki karargahı Mukata'da 2,5 yılı aşkın süre fiilen hapsedilen Devlet Başkanı Arafat, nadiren dışarıya çıkmıştı. 
     Batı Şeria'nın Ramallah kentinde bulunan Mukata ile ilgili bazı notlar şöyle 
     - Yaser Arafat, geçici barış anlaşmaları uyarınca sürgünden dönmesinin ardından bir süre Gazze'de yaşadıktan sonra 1996'da Batı Şeria'daki karargahı olarak Mukata'ya taşındı. 
     Karargahta, Arafat'ın resmi ziyaretçileri için bir konukevi ile mutfak ve zırhlı aracı için bir garaj bulunuyor. 
     - Arafat, İsrail tarafından şiddeti kıştırtmakla suçlanarak 2,5 yılı aşkın süre fiili olarak Mukata'da tecrit edildi. 
     İsrail, Filistin liderine, bölgeden ayrılması halinde buna engel olmayacağını, ancak dönüşü hakkında güvence vermeyeceğini söyledi. 
     - Yüksek duvarlarla çevrili karargah, 2002 yılındaki İsrail saldırısında büyük hasar gördü. 
     İsrail 29 Mart 2002'de, Arafat'ın 1994'de sürgünden dönmesinden bu yana en şiddetli saldırısını düzenleyerek, Filistin liderinin karargahının da bulunduğu Ramallah'a girerek Filistin yönetim birimlerini kuşattı. Tank ateşi isabet eden Arafat'ın karargahına, buldozerler girdi. İsrail askerleri, Arafat'ın muhafızlarıyla ''oda oda'' çatıştı. 
     İsrail Kabinesi, Arafat'ı ''düşman'' ilan etti. Arafat, Nisan 2002'de İsrail Başbakanı Ariel Şaron'un ''daimi sürgün'' önerisini, ''Batı Şeria'yı terk etmektense ölürüm'' yanıtıyla reddetti. 
     - Arafat, bu süre içinde tek kişilik bir yatakta uyuduğu karargahındaki bürolarının penceresiz, küf kokulu odalarından nadiren dışarı çıktı. 
     Yaser Arafat, İsrail'in ara ara yaptığı sürgün tehditlerine direneceğini belirtirken, Mukata da savunma için kum torbaları ve çimento dolu varillerle donatıldı. 
     - Mukata'ya, hava indirme saldırılarını engellemek için hurda araç parçaları ve benzer malzeme yerleştirildi. Ancak karargahın geniş bir alanı da Arafat'ı Paris'e götüren helikopterin inişi için temizlendi. 
     - Arapçada ''bölge'' anlamına gelen Mukata, Batı Şeria'daki İngiliz manda yönetimi 1920-1947 sırasında bölge karargahı olarak inşa edilmişti. 
     Mukata, 1948'de Ürdün'ün eline geçmesinden sonra hapishane olarak kullanıldı. İsrail de Batı Şeria'yı 1967'de işgal etmesinden sonra Mukata'yı hapishane olarak kullandı. 
     
</TEXT>
</DOC>
