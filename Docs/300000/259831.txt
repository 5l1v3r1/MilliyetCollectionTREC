<DOC>
<DOCNO> 259831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/gun03.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tam bir canavar... 
</HEADLINE>
<TEXT>


Ufuk Kılıç, servise bırakılan arabayı 'kaçırdı', aşırı alkol aldı ve 200 km süratle kırmızıda geçip önce 3 aracı, sonra görevini yapan polisi 'biçti ' 

ÖZCAN TİKİT, ADEM GÜVEN İzmir DHA 

K emal Yahşi ve Osman Tik'ten oluşan polis ekibi, Çeşme'den gelen bir otomobilin aşırı hız yaptığı ihbarı üzerine, dün sabaha karşı saat 04.00 sıralarında İnciraltı Levent Marina Kavşağı'nda araçlarıyla beklemeye başladı. 
Ekip otosundan inen Yahşi, geçenleri kontrol ettiği sırada, Ufuk Kılıç'ın 26 kullandığı 34 BBJ 57 plakalı otomobil 'Azrail' gibi geldi. Aşırı süratli olduğu için kırmızı ışıkta duramayan araç, önce Rasim Akyol yönetimindeki aracı, ardından ekip otosunu ve son olarak Yahşi'yi 32 'biçti'. Sağ tarafa devrilen otomobil, Mustafa Dinçer'in kullandığı araca çarptıktan sonra bir de trafik lambasını devirerek, zorlukla durabildi. 
Hurdaya dönen otomobilden inen Kılıç, karışıklıktan yararlanarak kaçtı. Kılıç'ın yanında bulunan Mehmet Özen ve Volkan Kaba'yla diğer otomobillerdeki Vildan Bürbank ve Aylin Dinçer hafif yaralanırken, Dokuz Eylül Üniversitesi Hastanesi'ne kaldırılan 10 yıllık polis memuru Yahşi kurtarılamadı. Yahşi'nin İzmir Emniyet Müdürlüğü Nöbetçi Amirliği'nde görevli eşi Ayşegül Yahşi, meslektaşları tarafından güçlükle sakinleştirildi. 

Işıklar gözünü almış 
Olay yeri yakınında yürürken yakalanan Kılıç'ın, Bornova 3. Sanayi'deki bir oto servisinde usta olduğu, bakıma bırakılan bir aracı izinsiz aldığı, 2 arkadaşıyla Çeşme'ye eğlenmeye gittiği anlaşıldı. 
Ölçümde 126 promil alkollü çıkan Kılıç, "Sanırım 200 kilometrenin üzerinde gidiyordum. Trafik ışıkları gözümü aldığı için duramadım. İnip yürümeye başladım" dedi. 


</TEXT>
</DOC>
