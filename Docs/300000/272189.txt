<DOC>
<DOCNO> 272189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/siyaset/siy01.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Son dakikada teftiş 
</HEADLINE>
<TEXT>


AB Komiseri Verheugen, son Türkiye gezisinde gündeme getirilen işkence iddialarını incelemek üzere İlerleme Raporu'nun hemen öncesinde Türkiye'ye ekip gönderiyor 

Güven Özalp - Brüksel 


AB Komisyonu'nun genişlemeden sorumlu üyesi Günter Verheugen'in Türkiye ziyareti sırasında gündeme gelen "sistematik işkence" iddiaları, AB Komisyonu'nu tatmin etmedi. Komisyon, İlerleme Raporu'nun yayımlanmasından önce Türkiye'ye "son dakika teftiş ekibi" göndermeye karar verirken, bir Türk Dışişleri heyeti de rapora ilişkin son detayları gözden geçirmek üzere Brüksel'e gitti. Verheugen'in Türkiye ziyaretinde detaylı incelemelerde bulunmasına karşın, Komisyon'un bir yetkili daha gönderme kararının ardında "sistematik işkence iddialarını görmezden geliyor konumuna düşmeme kaygısı"nın yattığı öne sürüldü. 
İddialar, AB Komisyonu'nun Genişleme Dairesi'nde Ön Katılım ve Müzakerelerin Koordinasyonu Direktörü olarak görev yapan Matthias Ruete tarafından araştırılacak. Diplomatik kaynaklar, Türkiye'ye tek kişinin gönderilmesinin ve bunun da üst düzey bir AB yetkilisi olmasının "son dakika teftişinin" formaliteden öteye gitmediğini ortaya koyduğunu ifade etti. 
Verheugen'in sözcüsü Jean Christophe Filori, "Bu iddialar karşısında Verheugen son kontrolleri yapmak için bir yetkili gönderilmesine karar verdi. Bu iddiaları hafife almıyoruz ve böylesine önemli bir raporu yayımlamadan önce bu tür iddiaları incelememizin doğal olduğunu düşünüyoruz" dedi. AB yetkilileri, işkencenin sistematik ve yaygın olup olmadığıyla bireysel bazda kalıp kalmadığına yönelik ayrımın yapılmasının önemli olduğuna dikkat çekti. 


</TEXT>
</DOC>
