<DOC>
<DOCNO> 261668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/siyaset/siy01.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarıgül, Rizeli eşiyle horon tepti 
</HEADLINE>
<TEXT>


DHA 


Maçka Mataracı köyündeki yayla şenliklerine katılan Şişli Belediye Başkanı Mustafa Sarıgül, kendisini "Başbakan" sloganlarıyla karşılayan 3000 kişiyle moral buldu. Eşi Aylin Hanım'la geldiği Trabzon'da havalimanında kendisini kucaklamak isteyen kalabalığın arasında kalarak ezilme tehlikesi geçiren Sarıgül, "Karadeniz'e onurlu, tutarlı ve aslan gibi bir Türkiye'nin hazırlıklarını yapmaya geldim" dedi. Sarı güllerle Sarıgül'ü karşılayan grup sık sık "Vur vur inlesin, Deniz Baykal dinlesin " sloganları attı. Bindiği otobüsün üzerinden kalabalığa seslenen Sarıgül, "Karadenizli dostlarımdan akıl almaya geldim. Ülkemizin çimentosu Karadeniz'i arkasına alanın sırtı hiçbir zaman yere gelmez" diye konuştu. Konuşmasının sonunda, otobüsün üzerinde aslen Rizeli olan eşiyle birlikte horon tepen Sarıgül, daha sonra karayoluyla Rize'ye geçti. Kayınpederi Necdet Kotil'in yazlık evinin bulunduğu Araklı Mahallesi'nde silah atılarak karşılanan Sarıgül, "Bizimle ilgili atılan herhangi bir silah yok. Silahlar gitsin, barış gelsin" dedi. 


</TEXT>
</DOC>
