<DOC>
<DOCNO> 266888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy01.html </URL>
<DATE> 2004/08/27/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Dünya seyahat devine Türkiye de talip... 
</HEADLINE>
<TEXT>

     Avrupa seyahat endüstrisinin en büyük gruplarından biri olan ve Türkiye'ye özellikle Almanya pazarından en çok turist getiren tur operatörleri arasında yer alan TUI'nin yüzde 31'inin satışa sunulması turizm sektörünü hareketlendirdi. 
     Kültür ve Turizm Bakanı Erkan Mumcu, AA muhabirine yaptığı açıklamada, ''Ekim ayında Otelciler Birliği Yasası'nı çıkarıp TUI hisselerine talip olmak istiyoruz'' dedi. 
     Erkan Mumcu, Türkiye'nin özellikle Yunanistan ve İspanya'ya karşı Avrupa turizm pazarlarında payını giderek yükselten yükselişinin bu ülkeleri bir tedirginliğe sevk ettiğini ifade etti. 
     ''Tabii ki bu endişelerle bir takım tedbirler almayı düşünüyorlar'' diye konuşan Mumcu, İspanya'nın pazarın en büyük tur operatörlerinden TUI'yi satın alarak müşteri tercihlerine tesir edecek, müşteriyi kendi destinasyonlarına yönlendirecek stratejik bir karar peşinde olduklarını bildirdi. 
     Hisse değerlerinin daha düşük olduğu bir zamanda TUI'yi satın alma önerisini geçmiş hükümete götürdüğünü anlatan Mumcu, ''Tur operatörlüğü yatırımların olduğu yere para kazandıran bir şey. Ben bunu biz alalım diye geçmişte önermiştim. 450 milyon euro gibi TUI hisselerinin değerinin düştüğü ve sıkıntıya geçtiği bir dönem vardı ama uygun bir formül bulunamadı alamadık. Formül bulunamayışının nedeni Otelciler Birliği Yasası'nın çıkmamış olmasıydı'' dedi. 
     
     İSPANYOLLAR ALMAK İSTİYOR 
     Erkan Mumcu, şimdi İspanyolların bir otel grubu aracılığıyla TUI'yi almak istediğini ifade ederek, şöyle konuştu 
     ''Ekim ayına otelciler Birliği Yasası'nı yetiştirebilirsek birlik artık kanunla kurulmuş olacak. Otelciler Birliği marifetiyle bu alanda inisiyatif almayı önereceğim. Birlik yasayla birlikte üyelik katılımı ve aidat ödemeleriyle ciddi bir kaynağa sahip olacak. O kaynağı bu yönde kullanmaları konusunda bir öneride bulunacağım. O zamana kadar hisseler satılmamış olursa bizim de bu alana girmemiz lazım.'' -TÜRK TURİZMİ YÜKSELİŞTE- Türkiye'nin İngiltere dışındaki tüm Avrupa ülkelerinde diğer rakip ülkelere göre, diğer destinasyonlar aleyhine göze çarpan bir yükselişi olduğunu vurgulayan Mumcu, şunları kaydetti 
     ''Rakip ülkelerin bu yükselişe karşı bir takım tedbirler almayı düşünmeleri kaçınılmaz. Buna karşı bizim de dikkatli olmamız lazım. Uluslararası ticaretin kurallarına uygun olarak adil bir rekabet sürecinde elimizi güçlendirmemiz gerekiyor. Böyle bir hazırlığımız var. Doğru adres otelciler. Otelciler Birliği Yasası'nın Ekim'de çıkması bu anlamdaki gelişmelere karşı stratejik müdahaleleri yapmak bakımından da çok önemli.'' 
     
     TUI'NİN YÜZDE 31'İ SATILACAK 
     Öte yandan İspanyol otelcilerin TUI'ye talip olması, Türkiye'de ''Almanya pazarını İspanya'ya geri mi kaptıracağız'' tedirginliği yarattı. 
     İspanya'nın TUI'yi satın alma hamlesini çok doğru bir strateji olarak yorumlayan Türk turizm yatırımcıları, İspanya'nın bundan sonra TUI'nin müşterileri üzerinde önemli bir ağırlık koyabilme fırsatı bulacağını ifade ettiler. 
     Türk turizminin bundan uzun vadede olumsuz etkileneceğini vurgulayan yatırımcılar, Türk turizminin çok zarar görmemesi için Türkiye'nin de TUI'nin hisselerine talip olması gereğini savundular. 
     TUI'de yüzde 31 payı bulunan ve en büyük ortak sıfatına sahip Alman Kamu Bankası ''WestLB'' geçtiğimiz günlerde, 900 milyon Euro değerindeki hisselerini satışa çıkaracağını açıklamıştı. 
     Bankanın hisselerini mümkün olduğu ölçüde tek bir yatırımcıya ya da konsorsiyuma satmayı amaçladığı ve bankanın İspanyol otel grubu Barcelo ile masaya oturduğu açıklanmıştı. 
     
</TEXT>
</DOC>
