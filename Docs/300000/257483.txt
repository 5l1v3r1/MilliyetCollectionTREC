<DOC>
<DOCNO> 257483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/dunya/axdun02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçırılan fırsatlar nelerdi 
</HEADLINE>
<TEXT>



11 Eylül Komisyonu'nun hazırladığı rapora göre, Washington yönetiminin saldırıları önlemekte kaçırdığı önemli fırsatlar arasında, Yemen'de USS Cole gemisinin bombalanmasına karıştığı bilinen ve daha sonra 11 Eylül'ün hava korsanları arasına katılan Halid Almidhar'ın, ABD'ye giriş yaptığının bilinmesine karşın yakalanmaması geliyor. 
El Kaide örgütü üyesi Zakarias Musai'nin uçuş eğitimi almasının olası sonuçlarının zamanında kavranmaması ve El Kaide'nin uçak kaçırmaya hazırlandığına ilişkin Merkezi Haberalma Teşkilatı CIA'nın hazırladığı raporun yetkililerce yeterince önemsenmemesi de başlıca hatalar arasında yer alıyor. 

Komisyondan öneri 
CIA ile diğer güvenlik ve istihbarat birimleri arasındaki eşgüdüm eksikliğini, terör eylemleriyle ilgili ipuçlarının zamanında değerlendirilememesinden sorumlu tutan raporun önerilerinden biri, ABD'nin bundan böyle bir İstihbarat Bakanı'na sahip olması. 
Komisyon, ABD içindeki güvenlik konularından merkezi düzeyde sorumlu olan FBI'ın da "hem yapısal, hem kültürel olarak baştan sona yenilenmesi" çağrısında bulundu. FBI ile CIA arasındaki diyalog ve dayanışmanın artırılmasını öneren Komisyon, ABD içinde istihbarat çalışması yapacak, İngiltere'deki "MI5" benzeri bir örgüt kurulmasına ise karşı çıktı. Amerikan yasaları, CIA'in ABD içinde istihbarat çalışması yürütmesini engelliyor. 11 Eylül sonrasında çıkarılan Yurtsever Yasası ise, FBI'ın ülke içindeki yetkilerini genişletmişti. 


</TEXT>
</DOC>
