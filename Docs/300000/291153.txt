<DOC>
<DOCNO> 291153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo17.html </URL>
<DATE> 2004/11/22/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Malatyaspor 3 puanı hak eden ve kaçıran taraf bizdik... 
</HEADLINE>
<TEXT>

     Ligin 13. haftasında Galatasaray ile 1-1 berabere kalan Malatyaspor, deplasmanda aldığı 1 puana sevinemedi. 
     Malatyaspor Basın Sözcüsü Suat Kozluklu, Galatasaray maçında çok iyi mücadele ettiklerini ve tam bir takım oyunu oynadıklarını belirterek, ''Farklı kazanacağımız maçta 1 puanla dönmek zorunda kaldık. Bu 1 puan da iyidir diyemiyoruz. Çünkü, 3 puanı hak eden ve kaçıran taraf bizdik'' dedi. 
     Aldıkları bir puana sevinememelerine karşın takımın ortaya koyduğu futbolun, spor otoritelerince takdir edilmesinin sevindirici olduğunu ifade eden Kozluklu, ''Son haftalarda kendi sahamızda başarılı sonuçlar alamıyoruz. Bu hafta Gençlerbirliği ile oynayacağımız maçtan mutlak 3 puanla ayrılarak taraftarımızı sevindirmek istiyoruz'' diye konuştu. 
     Malatyaspor, pazar günü sahasında Gençlerbirliği ile yapacağı maçın hazırlıklarına bu akşam başlayacak. 
     
</TEXT>
</DOC>
