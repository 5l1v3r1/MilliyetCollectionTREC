<DOC>
<DOCNO> 289179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun02.html </URL>
<DATE> 2004/11/16/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
CIA'da temizlik operasyonu... 
</HEADLINE>
<TEXT>

     ABD Başkanı George W. Bush'un, George Tenet'tan boşalan Merkezi Haberalma Teşkilatı CIA başkanlığına getirdiği Porter Goss'un göreve başlamasının ardından teşkilatta baş gösteren huzursuzluk sonucu, kurumun üst düzey yetkililerinden ikisinin daha istifa ettiği bildirildi. 
     CIA'in dış operasyonlardan sorumlu harekat başkan yardımcısı Stephen Kappes ve yardımcısı Michael Sulick resmen istifa etti. 
     Tenet'ın istifasından Goss'un göreve başlamasına kadar CIA'in başkan vekilliğini yürüten John McLaughlin de cuma günü emekliliğini isteyerek istifasını sunmuştu. 
     The Washington Post gazetesine göre McLaughlin, Goss'un dışardan getirdiği yardımcılarının kurumdaki eski isimlerle sorun çıkarması yüzünden teşkilatta yeni istifalar olacağı uyarısında bulunmuştu. 
     Washington'daki gözlemciler ise durumun, CIA'de bir eski-yeni çatışması olmadığını ve bizzat ABD Başkanı George W. Bush'un emriyle yapılan bir temizlik operasyonu niteliğini taşıdığını savunuyor. 
     Bush'un Cumhuriyetçi Partisi'nin en üst düzey isimlerinden Senatör John McCain, özellikle seçim kampanyası döneminde CIA'den bazı üst düzey isimlerin, Bush'un seçilmesine karşı, Demokrat Parti başkan adayı John Kerry'nin işine yarayacak pek çok bilgiyi medyaya sızdırdığını ileri sürdü. 
     McCain, Bush yönetimiyle uyum içinde çalışmayan CIA içindeki bu kişilerin tasfiye edilmesinin normal olacağı yorumunda bulundu. 
     Gözlemciler de 11 Eylül terörist saldırılarını önceden belirleyememekle suçlanan CIA'in, Bush'un yönetimindeki diğer kurumlarla ve özellikle ABD Savunma Bakanlığı ile kötü ilişkiler içinde bulunduğunu ifade ettiler. Bu çerçevede yeni CIA Başkanı Porter Goss'un girişimleri sonucu CIA'den, Bush'un zihniyetine ters düşen diğer isimlerin de ayrılmasının beklendiğine işaret ettiler. 
     Bush'a çok yakın bir isim olarak değerlendirilen Goss, CIA başkanlığına getirilmeden önce, Cumhuriyetçi Parti Florida milletvekili olarak, ABD Temsilciler Meclisi istihbarat komitesinin başında bulunuyordu. 
     
</TEXT>
</DOC>
