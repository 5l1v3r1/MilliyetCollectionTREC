<DOC>
<DOCNO> 277331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/siyaset/siy03.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Muhalif AKP'li' Arınç'ı istiyor 
</HEADLINE>
<TEXT>


ANKARA Milliyet 


AKP Ankara Milletvekili Ersönmez Yarbay, AKP Manisa Milletvekili Bülent Arınç'ı TBMM Başkanlığı'na aday gösterdi. Dilekçesini Meclis'e veren Yarbay, "parti içinde ve başbakana muhalif olmadığını göstermek istediğini belirtti. Talimat ve işaretle aday gösterilmesine karşı olduğunu vurgulayan Yarbay, "Genel Başkan, Arınç'ı işaret etti. İşaret etmeseydi de seçilmesini istediğim için aday gösterirdim" dedi. Yarbay, AKP'de Meclis Başkanı olmak isteyenlerin işaret beklediklerini dile getirdi. Yarbay, kendisinin de grup başkan vekilliğine aday olacağını bildirdi. Yarbay, "Birkaç arkadaşa başvuruyu birlikte yapmayı teklif ettim. 'Parti yetkililerinin ne yapacağını bekleyelim' dediler. Ben de buna karşıyım" diye konuştu. Adaylık başvuruları yarın saat 24.00'te sona erecek. 



</TEXT>
</DOC>
