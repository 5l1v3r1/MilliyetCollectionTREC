<DOC>
<DOCNO> 294703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun06.html </URL>
<DATE> 2004/12/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Müşerref Pakistan, El Kaide'nin belini kırdı... 
</HEADLINE>
<TEXT>

     Pakistan Devlet Başkanı Pervez Müşerref, Usame Bin Ladin'in hala bulunamamasına karşın, ülkesinin El Kaide örgütünün ''belini kırdığını'' söyledi. 
     Ziyaret için Meksika'da bulunan Müşerref, yaptığı açıklamada, Pakistan'ın terörle mücadelede çabalarını savundu. 
     Müşerref, Pakistan'ın, ABD'de 11 Eylül 2001'de düzenlenen El Kaide örgütünün sorumlu tutulduğu saldırılardan bu yana 600 El Kaide militanını tutukladığını, örgütün bütün operasyonel ve lojistik üslerini etkisizleştirdiğini kaydetti. 
     Pakistan'ın El Kaide güçlerinin önde gelenlerini yakaladığını ifade eden Müşerref, ''İslamabad'ın terörle mücadelede hiçbir şey yapmadığını düşünenlere söylüyorum Eğer Pakistan hiçbir şey yapmıyorsa, o zaman dünyada hiçkimse hiçbir şey yapmıyordur'' dedi. 
     ABD'nin 2001 yılı sonunda Afganistan'a müdahalesinden sonra El Kaide militanlarının Pakistan'a kaçtığı, çoğunun Afganistan sınırı yakınındaki aşiret bölgelerine sığındığı sanılıyor. 
     Pakistan'ı terörle savaşında önde gelen müttefiki olarak gören ABD, Bin Ladin'in de Afganistan-Pakistan sınır bölgesinde ya da Pakistan'ın ıssız bir kesiminde olduğuna inanıyor. 
     Pakistan yetkilileri ise Bin Ladin'in ülkede olduğuna inanmadıklarını kaydediyor. 
     Müşerref'in yarın Washington'da ABD Başkanı George ile görüşmesi bekleniyor. 
     
</TEXT>
</DOC>
