<DOC>
<DOCNO> 264180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur27.html </URL>
<DATE> 2004/08/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Zonguldak ve Bartın'da da sel felaketi .. 
</HEADLINE>
<TEXT>

     Zonguldak'ın Elvanpazarcık Beldesi'nde, sağanak sonucu meydana gelen sele kapıldığı bildirilen orman köylüsü baba ve oğlunu arama çalışmaları devam ediyor. 
     AA muhabirinin aldığı bilgiye göre, 4 kişiden oluşan Sivil Savunma Arama Kurtarma ekipleri, Elvanpazarcık Beldesi'nde kayıp olan ve sel sularına kapıldığı belirtilen Veli Deniz 80 ve oğlu Tacettin'i 36 , arama çalışmalarını sürdürüyor. 
     Veli Deniz'in kızı Semra Deniz, AA muhabirine, çalışmak için Mersin'den geldiklerini ve bir haftalık işleri kaldığını söyledi. Yıllardır ormanlarda çalıştığını ve ilk kez böyle bir afetle karşılaştığını anlatan Deniz, ''Yağmurdan 4 barakamız yıkıldı, eşyamız sele kapıldı. Barakaların birinde bulunan ve yürüme zorluğu çeken babamla onu kurtarmak isteyen kardeşim suda kayboldu. Biz barakalarda yaşayan 18 kişiyle ormanın yüksek kesimlerine çıkarak selden canımızı kurtardık'' dedi. 
     Zonguldak Valiliği Kriz Masası'ndan yapılan yazılı açıklamada, sağanağın bugün ve çarşamba günü de devam edeceğinin beklendiği bildirildi. Açıklamada, vatandaşların tedbirli ve dikkatli olmaları istendi. 
     Bu arada, Zonguldak'ta Üzülmez Deresi'nin taşması sonucu bazı işyerleri ile caddelerde biriken çamurun temizlenmesine devam ediliyor. Telekom Müdürlüğü ekipleri hasar gören telefon hatlarının onarım çalışmalarını sürdürürken, bazı vatandaşlar suların sürüklediği odunları topluyor. Yaklaşık 1 saat süren ve metrekareye 49 kilogram olarak kaydedilen yağış sonucu işyerlerini ve evlerini su basan vatandaşlar dışarıya çıkardıklarını eşyalarını kurutmaya çalışıyor. 
     
     İNKUMU'NDA SU BASKINI 

     Bartın'ın İnkumu tatil beldesinde de sağanak sonucu yaklaşık 500 evin alt katını su bastığı bildirildi. Bartın Belediye Başkanı Rıza Yalçınkaya, İnkumu'nda büyük oranda maddi hasar meydana geldiğini, belediyenin zararının yaklaşık 200 milyar lira olduğunu söyledi. 
     Yalçınkaya, topladıkları ekmek ve suları İnkumu'na gönderdiklerini, belediye hoparlöründen İnkumu'na gidilmemesi için sürekli anons yapıldığını kaydetti. 
     
     İKİ KİŞİ BOĞULDU 

     Bartın'ın merkez ilçeye bağlı İnkumu tatil beldesinde 2 kişi denizde boğuldu. 
     Alınan bilgiye göre, dün akşam saatlerinde ayrı yerlerden denize giren Lütfi Yılmaz 44 ve Özcan Güney 33 , yoğun dalgalara kapılarak boğuldu. 
     Yılmaz ve Güney'in cesetleri, görevliler ile çevredeki vatandaşlar tarafından çıkarıldı. 
     
</TEXT>
</DOC>
