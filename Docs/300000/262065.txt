<DOC>
<DOCNO> 262065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko41.html </URL>
<DATE> 2004/08/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Özel Telefon İşletmecileri, engellerin kaldırılmasını istiyor 
</HEADLINE>
<TEXT>

     Özel telefon işletmecileri, Türkiye'de serbest rekabet ortamının oluşturulabilmesi için önlerindeki engellerin kaldırılmasını istiyor. 
     Serbest Telekomünikasyon İşletmecileri Derneği TELKODER Başkanı Yusuf Ata Arıak, Tüm Telekomünikasyon İş Adamları Derneği TÜTED Başkanı Murat Dikici ve Tüm İnternet Derneği TİD Başkanı İbrahim Sarıoğlu'nun katıldığı basın toplantısında, 37 özel telefon işletmesinin de destek verdiği ortak basın bildirisini açıkladılar. 
     TİD Başkanı Sarıoğlu'nun okuduğu basın bildirisinde, Türk telekomünikasyon sektöründe serbest rekabet ortamının oluşturulabilmesi ve vatandaşların ucuz ve kaliteli telefon hizmeti alabilmesi için engellerin kaldırılmasına yönelik istekleri belirtildi. 
     Telefon işletmeciliği yapabilmek için 17 Mayıs'ta lisanslarını almış olan özel işletmecilerin, Türk Telekomünikasyon ve Telekomünikasyon Kurumu'nun uygulamaları ile işletmecilik yapamaz hale getirildiği iddia edilen bildiride, ''Lisans alan işletmecilerin hemen hemen hiçbiri Türk Telekomünikasyon ile arabağlantı sözleşmesi imzalayamamış ve bu yüzden hizmet verememektedir'' denildi. 
     Türk Telekom'un, konuşma ücretlerinin bir kısmını Avrupa standartlarına indirdiği halde özel telefon işletmecilerinin hizmet vermek için ihtiyaç duydukları arabağlantı ücretlerini Avrupa fiyatlarının 5 katı düzeyinde tuttuğu ifade edilen basın bildirisinde, şunlar kaydedildi 
     ''Türk Telekom'un talep ettiği arabağlantı ücretleri ile uygulanan konuşma ücretleri arasındaki marj, Türk Telekom'un savunduğunun aksine ne kaliteli hizmet verebilme, ne de fiyat rekabeti yapabilmeye imkan vermektedir. 
     Bu şartlarda çözüm, lisansları veren Telekomünikasyon Kurumu tarafından bulunmalıdır. Telekomünikasyon Kurulu'nun yeni işletmecilerin çalışabilecekleri ve rekabet edebilecekleri bir arabağlantı fiyatı tespit edip bunu Türk Telokom'a kabul ettirmeleri gerekmektedir.'' 

     
</TEXT>
</DOC>
