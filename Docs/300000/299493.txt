<DOC>
<DOCNO> 299493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko37.html </URL>
<DATE> 2004/12/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Turkcell'in ortağı TeliaSonera'ya 16 milyon euro rekabet cezası 
</HEADLINE>
<TEXT>

     İsveç Rekabet Kurumu, ''pazardaki hakim pozisyonunu kötüye kullandığı'' gerekçesiyle telefon şirketi TeliaSonera'ya 144 milyon kron 16 milyon euro ceza verdi. 
     Finlandiya ve İsveç hükümetlerinin ortak olduğu TeliaSonera'nın, ''işlettiği sabit telefon hatlarını diğer operatörlere ve internet servis sağlayıcıları gibi şirketlere kiralarken yüksek kar elde ettiği ve rekabet içinde bulunduğu şirketlere karşı avantaj kazandığı'' gerekçesiyle rekabet ilkelerini ihlal ettiğine karar verildi. 
     ''Hakim durumu kötüye kullanmak rekabette önemli bir ihlaldir'' diyen İsveç Rekabet Kurumu Başkanı Claes Norgren, bu durumun farklılığı azaltarak, fiyatları yükselterek ve yeni hizmetlerin ortaya çıkmasını engelleyerek müşterileri olumsuz etkilediğini vurguladı. 
     Kararı haksız bulan TeliaSonera ise fiyatlarının finansal açıdan uygun olduğunu savunarak ceza kararını iptal ettirmek için yasal yollara başvuracağını bildirdi. 
     Merkezi Stockholm'de bulunan TeliaSonera'da İsveç hükümetinin yüzde 45.3, Finlandiya hükümetinin ise yüzde 19.1 ortaklığı bulunuyor. 12 milyon abonesiyle Baltık ülkelerinin en büyük cep telefonu operatörü olan şirket, yaklaşık 8 milyon sabit telefon hattını da işletiyor. 
     
</TEXT>
</DOC>
