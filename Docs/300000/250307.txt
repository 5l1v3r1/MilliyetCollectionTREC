<DOC>
<DOCNO> 250307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur09.html </URL>
<DATE> 2004/06/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Lise öğrencilerinin yüzde 27'si sigara tiryakisi... 
</HEADLINE>
<TEXT>

     Eskişehir'in kırsal alanında lise öğrencilerinin yüzde 27'sinin sigara içtiği bildirildi. 
     Osmangazi Üniversitesi Göğüs Hastalıkları Anabilim Dalı Öğretim Üyesi Doç. Dr. Sinan Erginel'in, kırsal kesimde bin 311 lise öğrencisi ile yaptığı ''Sigara İçme Alışkanlığı'' konulu araştırmada, sigara içme oranı kızlarda yüzde 12.4, erkeklerde yüzde 33.8 oldu. Araştırmada, lise öğrencilerinin sigara kullanma oranı 27.4 düzeyinde belirlendi. 
     Erginel'in, Anadolu ve Osmangazi üniversitelerinde bin 474 öğrenci arasında yaptığı araştırmaya göre, Güzel Sanatlar Fakültesi öğrencileri ile evde yalnız yaşan öğrencilerin sigara kullanma oranları, arkadaşlarına göre yüksek çıktı. 
     Erginel, AA muhabirine yaptığı açıklamada, gelişmiş ve gelişmekte olan ülkelerde eğitim düzeyi düştükçe sigara içme oranının arttığını söyledi. Türkiye'de 15 yaş üzerindeki kişilerde sigara kullanma sıklığının erkeklerde yüzde 63, kadınlarda ise yüzde 24 düzeyinde bulunduğunu bildiren Sinan Erginel, ''Bu oran, gelişmiş ülkelerde erkeklerde yüzde 42, kadınlarda ise yüzde 24'' dedi. 
     Erginel, Anadolu ve Osmangazi üniversitelerindeki bin 474 öğrenci arasında yaptığı ''Sigara Alışkanlıkları'' konulu araştırmada, en fazla tiryakinin Güzel Sanatlar Fakültesi'nde olduğunu tespit ettiklerini söyledi. Erginel, evde yalnız yaşan öğrencilerin de ailesi ve arkadaşlarıyla kalan öğrencilere göre sigara kullanma alışkanlıklarının daha yaygın olduğunu belirlediklerini bildirdi. 
     Doç. Dr. Erginel'in verdiği bilgiye göre, iki üniversitede öğrenim gören bin 474 öğrencinin sigara kullanımının sınıf, fakülte ve barınma yerine göre dağılımı şöyle 
     ''İlk sınıf Yüzde 34.1, son sınıf yüzde 49.9, kız öğrenci yüzde 35.2, erkek öğrenci yüzde 49.9, Eğitim Fakültesi yüzde 50, Mühendislik Fakültesi yüzde 41.4, Tıp Fakültesi yüzde 33.9, Güzel Sanatlar Fakültesi Yüzde 60.9. Ailesiyle birlikte kalanlar yüzde 38.9, evde yalnız kalanlar yüzde 51.4, evde arkadaşla kalanlar yüzde 50.9, yurtta kalanlar yüzde 35.4.'' 
     
</TEXT>
</DOC>
