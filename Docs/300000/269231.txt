<DOC>
<DOCNO> 269231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sonspo10.html </URL>
<DATE> 2004/09/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Nihat Kendimiz gibi oynarsak yenemeyeceğimiz takım yok 
</HEADLINE>
<TEXT>

     A Milli Futbol Takımı, 18. Dünya Kupası Avrupa Elemeleri 2. Grubu'nda, 8 Eylül Çarşamba günü Yunanistan ile yapacağı maçın hazırlıklarına başladı. 
     Teknik direktör Ersun Yanal yönetiminde Mehmet Ali Yılmaz Tesisleri'nde yapılan antrenmana, sağ arka adalesinde sorun bulunan Hakan Şükür, rahatsız olan Bülent ile Ergün Penbe katılmazken, Servet ise düz koşu yaptı. 
     18. Dünya Kupası Avrupa Elemeleri 2. Grubu'nda, dün akşamki Gürcistan karşılaşmasında ilk 11'de yer alan futbolcular 40 dakikalık ter idmanı, yedek futbolcular ise kondisyon çalışmasının ardından yarı sahada tek kale maç yaptılar. 
     
     NİHAT MEYDAN OKUDU 
     Nihat Kahveci, Gürcistan maçıyla ilgili yaptığı açıklamada, ''İlk maçımızda iyi başlamak istiyorduk, ama olmadı. Grubumuzdaki rakiplerimizin berabere kalmaları ve yenilmeleri bizim için iyi oldu. Önümüzdeki maçları kazanarak gruptan çıkmak istiyoruz. Kendimiz gibi oynarsak yenemeyeceğimiz takım yok'' dedi. 
     Serkan Balcı ise Gürcistan karşısında iyi oynayamadıklarını ifade ederek, ''İkinci yarı 10 kişi oynamamız bizim için handikap oldu. Önümüzde Yunanistan maçı var. Yunanistan'ı yenecek güçteyiz. Grubumuzda en iyisini yapmak için elimizden gelen her şeyi yapacağız'' diye konuştu. 
     
</TEXT>
</DOC>
