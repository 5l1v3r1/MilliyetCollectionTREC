<DOC>
<DOCNO> 273374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy17.html </URL>
<DATE> 2004/09/20/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Gül Chicago'da... ''ABD ile Irak'ta daha fazla işbirliğine ihtiyaç var'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye ve ABD'nin Irak'ta daha fazla işbirliğine ihtiyacı olduğunu söyledi. 
     Chicago'da Türk Festivali etkinliklerine katılan Gül, Ulusal Strateji Forumu adlı düşünce kuruluşunda düzenlenen bir toplantıya katıldı ve konuşma yaptı. 
     Bütünlüğü korunmuş istikrarlı bir Irak'ın herkesin yararına olacağını anlatan Gül, Türk Amerikan stratejik ortaklığını sürdürme kararlılığını vurgularken, Türkiye'nin AB ile üyelik müzakerelerini yıl sonunda başlatmayı uygun bulduğunu ve bu yönde destek veren ABD liderliğini takdir ettiklerini söyledi. 
     Abdullah Gül, Türkiye'nin AB üyeliğinin Transatlantik ilişkilerini de güçlendireceğini söyledi. 
     Irak'ta Türkiye'nin ABD'ye lojistik destek sağladığını ve her aşamada elinden gelen yardımı verdiğini kaydeden Gül, ''Biz ABD'nin gerçek stratejik müttefikiyiz. Irak'ta karşılıklı olarak daha fazla danışma ve işbirliğine ihtiyacımız var'' dedi. Gül, ''zaman testinden geçmiş stratejik ortaklığının'' önemini vurguladı. 
     Irak'ta güvenliğin temel sorun olduğuna dikkati çeken Gül, güç kullanırken teröristlerle sıradan halkın ayırt edilmesinin önemine işaret etti ve Irak halkının sempatisini kazanmanın elzem olduğunu söyledi. 
     Gül, ''Saddam'ın devrilmesi sizin için iyi mi, kötü mü oldu '' sorusu üzerine, ''Saddam rejiminin bölgede daha önce probleme yol açtığını ve Irak halkının acı çektiğini, ancak durumun şimdi değiştiğini'' söyledi. 
     Mevcut belirsizlikler içinde Türkiye'nin Irak'ın bölünme tehlikesinden endişe ettiğini, bu bölünmenin bölge üzerinde çok olumsuz etki yaratacağını belirten Gül, ''Irak'ta gizli ajanlarımız yok'' diye konuştu. 
     Türk Ceza Kanunu'nda zina konusu ve Avrupa Birliğine ilişkin bir soru üzerine Gül, ''Türkiye laik bir ülkedir, dini özgürlükler demokratik bir ülkede elzemdir. Devlet işleri dinden kaynaklanmaz. Bu konuların farklı bir şekilde yansıtılmasına üzüldüm. TBMM nasıl karar verecek onu bilmiyorum, ama kadın-erkek ilişkilerinin polis kontrolüne alındığı ve bunun dinden kaynaklandığı şeklinde durumu yansıtmak yanlış. TCK'da 348 maddeyi değiştiriyoruz'' dedi. 
     Gül, BM toplantılarına katılmak üzere bugün New York'a gidiyor. Gül'ün New York'ta bugün Yunanistan dışişleri bakanıyla bir görüşme yapması bekleniyor. 
     
     GÜL, CHICAGO'DAN AYRILDI 

     Dışişleri Bakanı ve Başbakan Yardımcısı Abdullah Gül, Chicago'daki temaslarını tamamlayarak New York'a hareket etti. 
     New York'ta BM Genel Kurulu çalışmalarına katılacak olan Gül'ün, bugün Yunanistan Dışişleri Bakanı Petros Molivyatis ile bir görüşme yapması bekleniyor. 
     Chicago'da bu yıl ikincisi düzenlenen Türk festivaline katılan Gül, New York'a hareketinden önce Ulusal Strateji Forumu'nun toplantısında bir konuşma yaptı. 
     
</TEXT>
</DOC>
