<DOC>
<DOCNO> 298827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/spor/axspo03.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıran kırana pazarlık 
</HEADLINE>
<TEXT>


Vitoria Setubal'ın 10 numarası Jorginho için, Sporting Lisbon, Alvalede ve bir Japon takımıyla yarışan Galatasaray'ın bir adım önde olduğu belirtildi 

MEHMET DEMİRCAN 


Transfer hızlandı 
LİGİN ilk yarısını Denizlispor beraberliğiyle bitiren Galatasaray, transfer çalışmalarını hızlandırdı. 10 numara arayışına sürdüren Sarı - Kırmızılılar, Felipe ve Insua'da vazgeçme noktasına geldi. Cim - Bom, Portekiz'in Vitoria Setubal takımından Jorginho için kıran kırana bir pazarlığa girdi. Brezilyalı futbolcuya, Sporting Lisbon ve Alvalade ile Japonya'dan bir takımın daha talip olduğu belirtildi. 

Olumlu yaklaşım 
GALATASARAY'IN Futbol Şube Sorumlusu Fatih Gökşen, "Jorginho'yla ilgileniyoruz. Ancak yönetim olarak son kararımızı vermedik" diyerek gelişmeleri doğruladı. Portekiz basını da cazip teklifi nedeniyle Galatasaray'ın daha şanslı olduğunu yazdı. 31 Ocak'ta sözleşmesi sona eren Sambacı'yı elden çıkarmak isteyen Setubal'ın da, Cim Bom'un teklifine sıcak baktığı ifade edildi. 

Karabük hazırlığı 

GALATASARAY, Denizlispor maçının yorgunluğuna rağmen izin yapmadan çarşamba günü oynanacak olan Karabük kupa maçının hazırlıklarına başladı. Denizli'ye karşı forma giyen oyuncular salonda çalıştı. Diğer futbolcular ise Hagi yönetiminde dar alanda pas ve şut çalışması yaptı. Ayak bileğinde spazm olduğu açıklanan Conceiçao ile ülkesine giden Mondragon'un katılmadığı idmanda, Orhan ile Sabri koşu yapmakla yetindi. 

Aslan kapıyı çaldı 

SÜPER Lig'in ilk yarısını ikinci sırada tamamlayan Galatasaray'da, tatil öncesi para bunalımı yaşandı. Türkiye Kupası'nda oynanacak olan Karabük maçının ardından tatile çıkacak olan Sarı - Kırmızılı futbolcular, transfer alacaklarının ödenmesi için yönetimin kapısını çaldı. Takım adına Bülent ve Hakan Şükür, Ergun Gürsoy ile görüşüp, sıkıntılarını dile getirdi. 

İbrahim yolcu 

SEZON başında büyük umutlarla Adanaspor'dan transfer edilmesine karşın beklenen çıkışı yapamayan İbrahim Yavuz'un B.B.Ankara ile anlaştığı öğrenildi. Teknik Direktör Samet Aybaba'nın teklifine olumlu yanıt veren genç oyuncunun, ara transfer döneminde Başkent temsilcisiyle sözleşme imzalayacağı bildirildi. İbrahim için Kayserispor da teklif yapmıştı. 

Yabancılar yok 

DENİZLİ deplasmanında yaptığı kritik kurtarışlarla Galatasaray'a 1 puan kazandıran Mondragon, tatile çıkan ilk yabancı oyuncu oldu. Denizli dönüşünde Hagi'den izin alan Kolombiyalı kaleci dün ülkesine uçtu. Song ve Conceiçao'nun da bugün Türkiye'den ayrılması bekleniyor. Galatasaray'ın yabancıları kupadaki Karabük sınavında forma giyemeyecek. 


</TEXT>
</DOC>
