<DOC>
<DOCNO> 285672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun18.html </URL>
<DATE> 2004/11/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İşte ABD seçimlerinde yapılan hileler 
</HEADLINE>
<TEXT>

     ABD DHA 

ABD'de seçimlerinde hileler ve yaşanan ilginç olaylar yine gündeme damgasını vurdu. Sandık başına giden ABD'de bir önceki seçimde olduğu gibi yine yapılan hileler çok konuşulacak gibi. 
     Seçimlerde sandık görevlilerinin karşı partiye oy verecek seçmenleri engellemek için çeşitli hilelere başvurdukları ortaya çıktı. 
     Şikayet bürolarına gelen mesajlara göre, oy kullanmak için ilgili seçim görevlilerini arayan seçmenlere hangi partiye oy verecekleri soruldu. Seçim görevlileri kendi destekledikleri partiye oy vermeyecek seçmenlerin oy vermesini engellemek için, telefonla oy verilebileceğini veya bir sonraki gün oy vermesi gerektiğini söylediler. 
     
     Daha sandık açılmadan 2 bin kullanılmış oy bulundu 
     Eski Başkan Bill Clinton döneminde Monica Lewinsky skandalını ortaya çıkaran internet sitesi drudgereport.com, Pennsylvania eyaletinin Philadelphia kentinde, henüz oy verme işlemi başlamadan elektronik oy verme makinalarında kullanılmış yaklaşık 2 bin oy bulunduğunu duyurdu. 
     Habere göre, sandıkların resmen açılmasının hemen ardından 2 bine yakın oya rastlayan seçim görevlileri hayrete düştü. Seçim gözlemcileri tarafından da doğrulanan skandal ile ilgili henüz resmi bir açıklama yapılmadı. Skandalın duyulması üzerine polis seçim merkezlerindeki önlemleri artırırken, bölgede oy verme işlemlerinin durdurulduğu da öğrenildi. Diğer bazı eyaletlerden de usulsüzlük iddiaları geliyor. Drudgereport.com'a göre kimi bölgelerde elektronik oy verme makinalarında oy kullanan seçmenler de, makinelerin tecihlerini yanlış girdiğini iddia ederek, "Kullandığımız oylar istediğimiz başkan adayına gitmedi'' diye şikayette bulundu. 
     
     New Jersey'de şarbon şüphesi 
     New Jersey eyaletinde Mount Laurel kentinde seçmenlerin oy kullandığı bir okulda oy verme işlemleri, bulunan beyaz toz madde nedeniyle durduruldu. Şarbon' kuşkusu nedeniyle okula çağrılan özel ekibin yaptığı inceleme sonucunda beyaz maddenin tuz olduğu anlaşılınca ara verilen seçimlere devam edildi. 
     
     Oy kullanma kabusa döndü 
     New York'ta oy kullanımı sırasında elektronik seçim makinelerininde meydana gelen arıza Amerikalı seçmenlere sıkıntılı saatler yaşattı. Seçmenler arıza nedeniyle uzun kuyruklar oluşturdu. New York Seçim Merkezi'nin yardım telefonu, elektronik oy verme makinelerindeki arızaları şikayet etmek için arayan seçmenlerin telefonlarıyla kilitlendi. Elektronik oy verme makinelerinde oylarının doğru adaylara gitmediğinden yakınan seçmenler, "Oy kullanmak kabusa dönüştü'' diye tepkilerini ifade ettiler. 6090 ayrı seçim bölgesinin bulunduğu New York'ta 75 teknisyen, arızalı elektronik seçim makinelerini tamir etmek için yoğun çaba sarfetti. 
     
</TEXT>
</DOC>
