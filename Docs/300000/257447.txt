<DOC>
<DOCNO> 257447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur44.html </URL>
<DATE> 2004/07/22/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
TCDD'nin bu akşamki üç seferi iptal edildi 
</HEADLINE>
<TEXT>

     Hızlandırılmış trenin raydan çıkmasıyla Sakarya'da meydana gelen kazanın ardından TCDD'nin bu akşamki üç seferinin iptal edildiği bildirildi. 
     AA muhabirinin aldığı bilgiye göre, bu akşam gerçekleştirilecek Anadolu Ekspresi'nin 22.00, Ankara Ekspresi'nin 22.30 ve Fatih Ekspresi'nin 23.30 seferleri karşılıklı olarak iptal edildi. 
     Yolcuların biletlerinin başka seferlerle değiştirilebileceği ya da paralarının iade edilebileceği kaydedildi. 
     Vatandaşların TCDD'de Müsteşar Yardımcısı Muammer Türker'in başkanlığında oluşturulan kriz masasına ait ''0312 311 30 88'' ve ''0312 324 43 64'' numaralı telefonlardan bilgi alabileceği de belirtildi. 
     
     ÖLENLER İLK İKİ VAGONDA 
     TCDD yetkilileri, kazada ölenlerin ilk iki vagonda bulunduğunu, üçüncü ve dördüncü vagonlarda ölenin olmadığını bildirdi. 
     Hızlandırılmış trenin kazanın olduğu bölgede hızının 75-80 kilometre olması gerektiğini kaydeden yetkililer, Yakup Kadri Karaosmanoğlu adını taşıyan trenin 234 yolcuyla sefere çıktığını ifade etti. 
     Yetkililer, trende 1'i kondüktör, 1'i tren şefi, 2'si makinist ve 4'ü yemek vagonu görevlisi olmak üzere 8 personelin bulunduğunu da kaydetti. 
     Tren kazasında ölenlerin ilk iki vagonda bulunduğuna işaret eden yetkililer, üçüncü ve dördüncü vagonda ölenin olmadığını belirtti. Yetkililer, hafif yan yatan bu vagonlardaki yolcuların kendi imkanlarıyla trenden çıktığını bildirdi. 
     Bu arada, İçişleri Bakanlığı'ndan alınan bilgiye göre, Sakarya'dan 10 savunma uzmanı, 2 kurtarma aracı, Bilecik'ten 8 savunma, arama-kurtarma personeli, 1 kurtarma aracı olay yerinde çalışıyor. 
     İstanbul, Kocaeli ve Bursa'dan ise birer kurtarma aracı yola çıktı. 
     
</TEXT>
</DOC>
