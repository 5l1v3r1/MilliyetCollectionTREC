<DOC>
<DOCNO> 299484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko28.html </URL>
<DATE> 2004/12/21/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Balkaner, hisse senetlerini, evinin banyosunda saklanmış 
</HEADLINE>
<TEXT>

     Tasarruf Mevduatı Sigorta Fonu TMSF , yaklaşık 1 katrilyon liralık amme alacağına karşılık Yurtbank'ın eski hakim hissedarlarından Ali Avni Balkaner'e ait konut ve işyerlerinde yaptığı hacizlerde trilyonlarca liralık mal varlığına el koydu. 
     TMSF'nin Esentepe'deki merkezinde gerçekleştirilen basın toplantısı öncesinde, 19 Aralık Pazar günü Balkaner grubuna ait Esentepe, Kadıköy, Maslak ve Yeniköy'de bulunan 3 ev ve 3 işyerinde gerçekleştirilen haciz işleminde ele geçirilen mallar basına tanıtıldı. 
     TMSF binasının girişinde bulunan bekleme salonundaki platformlar üzerinde çok sayıda mücevherat eşyası, saat, gözlük, çek karnesi, TL ve döviz cinsinden paralar ile bazı şirketlere ait hisse senetleri yer aldı. 
     TMSF Satış Komisyonu Başkanı Fethi Çalık, haczedilen eşyaların yanında basın mensuplarına yaptığı açıklamada, Yurtbank'ın borcundan dolayı 19 Aralık Pazar günü 6 yerde yapılan operasyonlarda para, değerli hisse senetleri, mücevherat ve tablolar bulunduğunu söyledi. 
     52 adet tablo, 33 adet silah, 3 bin 200 adet fişek, 12 adet mermi ile aralarında Mercedes ve Cadillac modellerinin de bulunduğu 5 araç ve 256 adet ziynet eşyasının haczedildiğini belirten Çalık, 50 kişilik ekip ve mali polisle birlikte operasyonları gerçekleştirdiklerini anlattı. 
     Çalık, ''Yaptığımız araştırmada banyoda seramiklerin altına gömülmüş hisse senetleri bulundu. Hisselerin toplam değeri belirlenmeye çalışılıyor. Yalnız hamiline ait ve borsaya koteli hisse senetleri olduğu için bunların değerlendirmesi ayrıca yapılıyor'' dedi. 
     5 şirkete ait hisse senedi bulunduğunu, ayrıca Tekmar grubunun yüzde 50 hamiline ait hisse senetlerinin de ele geçirildiğini belirten Çalık, aynı zamanda çekler, senetlerin de bulunduğunu, bunlar için de tahsilat işlemine başlanacağını kaydetti. 
     
     ''OPERASYONLARIMIZ AYNI HIZLA DEVAM EDECEK'' 

     Fethi Çalık, ''Amme borcunu, halkın parasını ödemeyen kimse aynı işleme maruz kalacak. Ya halkın borcunu ödemek için bizle sözleşme imzalayacak ya da sonuna kadar Türkiye ve dünyada bir çöp buluncaya kadar alıp satacağız'' diye konuştu. 
     Ele geçirilen malların toplam değerinin sorulması üzerine Çalık, ''Trilyonlarca var. Bugün ekspertiz getirip mücevher kısmını değerlendireceğiz. Hocalar getirip tabloları değerlendireceğiz. Hisse senetlerini Borsa'da araştıracağız, ama bunların toplam değeri trilyonlarca var'' şeklinde konuştu. 
     Çalık, 52 tablonun antik müzayedelerden satın alınan değerli sanatçılara ait eserlerden oluştuğunu da ifade etti. Balkaner grubunun borçlarına ait bir soru üzerine de Çalık, ''Görüşmeler devam ediyordu, fakat Balkaner ortadan kaybolduktan sonra bu saatten sonra karşımızda muhatap bulamayınca, operasyon kararı aldık. Operasyonlarımız aynı hızla devam edecek'' yanıtını verdi. 
     Balkaner grubu operasyonlarının devam edeceğini belirten Çalık, ''Arama yapılan evler de zaten hacizliydi. Balkaner grubuna ait 242 parça gayrimenkul değerlemesi yapıldı. Eğer bundan sonra da karşımıza muhatap çıkmazsa aynı hızla satacağız. Diğer borçlular için de takip aynı hızla devam edecek'' diye konuştu. 
     Bir soru üzerine Çalık, diğer gruplara ait operasyonlarda elde edilen ziynet eşyalarının da Balkaner grubuna ait ev ve işyerlerinde bulunan ziynet eşyalarıyla birlikte satılacağını bildirdi. 
     Fethi Çalık, Balkaner grubundan haczedilen bütün malların satılacağını da kaydetti. 
     
     ''HACZEDİLENLER BORCU KARŞILAMAYA YETMEZ'' 

     Çalık, ''Haczedilen mallar Balkaner'in borcunu karşılamaya yeter mi '' sorusuna karşılık şunları söyledi 
     ''Balkaner'in borcunu karşılamaya yetmez. Karşımıza Balkaner grubuna ait biri çıkarsa ve gerçekten realist bir ödeme planı verilirse onun üzerinde durulur. 
     Bu sadece Balkaner grubu ile ilgili değil, halka kimin borcu varsa sonuna kadar gidilip bütün eşyalarını, gayrimenkullerini satacağız. Dünyada ve Türkiye'de tespit ettiğimiz her şeyi alıp satacağız.'' Çalık, bir soru üzerine de Uzanlar'la ilgili Pamukova'daki çiftlikte yapılan jeoloji araştırmalarının sonuçlarının bir ay sonra alınacağını, Zeytin Adası'nın da bu yıl bitmeden satılacağını kaydetti. 
     
     ŞİRKETİN 50 HİSSESİ HACZEDİLDİ 

     TMSF tarafından Balkaner Grubu ile ilgili olarak 19 Aralık Pazar günü ev ve işyerlerinde yapılan operasyonlarda, 17 milyar 796 milyon lira, 37 bin 736 dolar ve 4 bin 20 euronun yanı sıra 52 adet tablo, 33 adet silah, 3 bin 200 adet fişek, 12 adet mermi, 5 araba, 256 adet ziynet eşyası, 2 adet ipek halı ve çeşitli ev eşyaları haczedildi. 
     TMSF Satış Komisyonu Başkanı Fethi Çalık tarafından düzenlenen toplantıda, haczedilen mallar basın mensuplarına tanıtıldı. Bu arada, gazetecilere, Balkaner Grubu ile ilgili hacizlerde ele geçirilenlere ilişkin bir yazılı açıklama dağıtıldı. 
     Verilen bilgiye göre, Esentepe'de bulunan Tekmar Mermer Granit Sanayi ve Ticaret A.Ş'ye ait işyerindeki operasyonda, TL ve döviz cinsinden para ile altın takıların yanı sıra 20 tablo, 2 adet silah ve 12 adet mermi olmak üzere toplam 145 adet mal haczedildi. 
     Ayrıca, şirket kayıtlarının mevcut olduğu 17 adet kaset de incelenmek üzere muhafaza altına alındı. Şirketin yüzde 50 hissesi haczedildi. 
     Kadıköy Cemil Topuzlu Caddesi'nde bulunan Zeynep İlkar'a ait evde ele geçirilenler arasında, çok sayıda ziynet eşya, broşlar, altın ve hatıra paralar var. 
     Söke Çimento Sanayii T.A.Ş'nin 25 milyon lira bedelli hamiline hisse senedi, Aydın Tekstil İplik ve Dokuma ve Nebati Yağlar San. İşl. A.Ş.'nin 30 milyon lira bedelli hisse senedi de haczedildi. 
     
     NÜFUS CÜZDANI DA ELE GEÇİRİLENLER ARASINDA 

     Kadıköy'de Çiftehavuzlar Sokakta bulunan Ali Avni Balkaner'e ait evde, toplam 109 adet menkul mal haczi yapıldı, 32 adet tablo ve 2 adet ipek halı muhafaza altına alındı. 
     Maslak Eski Büyükdere Caddesi'nde bulunan Ali Avni Balkaner'e ait işyerinde ise muhtelif modellerde 30 adet silah ve şarjörleri, 3200 adet fişek, çek karneleri, araç ruhsatları bulundu. 
     Fatma Pelin Balkaner'e, Ali Avni Balkaner'e ait pasaport, Ali Avni Balkaner'e ait nüfus cüzdanı aslı da ele geçirilenler arasında yer alıyor. 
     Ayrıca, 16 adet hard disk, senet ve çekler de muhafaza altına alındı. 
     Birlik Reklam İnşaat Turizm Tic. ve San. A.Ş'nin danışmanı olarak çalışan Fehmi Gültekin'e ait odada bulunan çantadan çıkan 1 adet yüzük, 2 adet kolye, kolye ve küpe takımı 3 parça , altın kolye ve bileklik, 1 adet Mimarsinan Vakıf Altını, 2 adet GAP anısına Vakıf Altını, 2 adet Vakıfbank Osmanlı Kuruluşu altını da haczedildi. 
     Yeniköy'de Türk Bostan Yolu Sokak Hattat Sitesi'ndeki Ali Avni Balkaner'e ait villada bulunan, 1996 model Mercedes S 600, 1999 model BMW 523iA, 1999 model Hyundai 2.5 GLS, 1993 model Mercedes 500 SEL, 1991 model Cadillac Deville otomobiller haczedilerek, TMSF garajlarına getirildi. 
     Haciz mahalinde bulunan 1 adet Beretta Marka F21261W seri numaralı tabanca da, Mali Şube polislerine teslim edildi. 
     Ayrıca, villadaki sauna içinde gizlenmiş halde 17 klasörde muhtelif evrak ve hisse senetleri bulundu. Söz konusu klasörler de zaptedilerek, TMSF'nin Esentepe'deki binasına getirildi. 
     Yurtbank'ın eski hakim hissedarlarından Ali Avni Balkaner hakkında, İstanbul 8. Ağır Ceza Mahkemesi'nce, ''verilmemesi gereken kredileri açarak dolandırıcılık yapmak'', ''zimmet'' ve ''off-shore hesapları üzerinden bankanın vasıta kılınması suretiyle dolandırıcılık yapmak'' suçlarından toplam 34 yıl 7 ay ağır hapis ve 69 trilyon 307 milyar 925 milyon lira ağır para cezasına çarptırılmış ve hakkında gıyabi tutuklama kararı çıkartılmıştı. 

     
</TEXT>
</DOC>
