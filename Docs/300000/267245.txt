<DOC>
<DOCNO> 267245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/guncel/agun.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte çağdaş projeler 
</HEADLINE>
<TEXT>


Çağdaş Yaşamı Destekleme Derneği, hayata geçirmeye hazırlandığı 3 proje çerçevesinde, gönüllü öğretmenlerin desteğine ve bağışlara ihtiyaç duyuyor 

Şükran Pakkan 

Eğitime destek projelerini genişleten Çağdaş Yaşamı Destekleme Derneği ÇYDD , yeni öğretim yılında 3 önemli projeyi hayata geçirmeye hazırlanıyor. Başkanlığını Prof. Dr. Türkan Saylan'ın yürüttüğü dernek, özel kuruluşları arkasına alarak başlattığı burs ve eğitime kazandırma programlarında ilköğretim ve lise öğrencisi kız öğrencilere ağırlık verdi. 
Binlerce kızın okumasına destek olan dernek, bu yıl yaklaşık 2000 kıza daha burs verecek. Amaç, kırsal kesimde okumaya aç çocuklara en iyi altyapıyı sağlamak. Ancak, bugüne kadar onbinlerce çocuğu okulla tanıştıran dernek, gönüllü eğitimcileri bekliyor. Çünkü, okulların çoğu öğretmensiz kaldı. 

Öğretmenlere çağrı 
ÇYDD, 'Öğretmen Projesi'ni bu eğitim döneminde hayata geçiriyor. Bu kapsamda, Milli Eğitim Bakanlığı ile ilk görüşmeler yapıldı. Proje uyarınca öncelikle Hakkari'ye 50 gönüllü öğretmen gönderilecek. Okula gitmeyen çocukları eğitime kazanma projesi kapsamında, Doğu'daki okullarda çok ciddi öğretmen sıkıntısı yaşadıklarını anlatan Saylan, emekli öğretmenleri Doğu'ya çağırıyor. 
Geçici gönüllülük hizmeti altında bu eğitim dönemi hayata geçecek proje için, şimdiden başvurular alınmaya başlandı. Buna göre, kırsal kesimdeki yatılı bölge ilköğretim okullarına öncelik verilecek. Gönüllü öğretmenler, geçici süreyle hem alanlarıyla ilgili derslere girecek, hem de yatılı bölge okulunda konaklayarak öğrencilerin okuldan arta kalan zamanlarında rehberlik yapacak. 

Askerlerin de payı olacak 
Bu hizmet için ücret almayacak idealist öğretmenleri arayan Saylan, "Özellikle kız öğrencilerin kış boyunca hayatı, derslikle yatakhane arasında geçiyor. Gönüllü öğretmenler, kızlara hem sportif, hem de sanatsal faaliyetlerde yön gösterebilir, farklı ufuklar açabilir" dedi. 
Proje, emekli öğretmenleri hizmete geri çağırmaktan ibaret değil. Bu kapsamda, yine kırsal alanda hizmet veren askerleri de eğitim sürecine almayı planlayan program, geçici süreyle, ilköğretim okullarında yedek subayların ders vermesini öngörüyor. 
Saylan, "Doğu'daki birçok yerde askerlerin açtığı üniversite hazırlık kursları çok başarılı. Bu sistemi, ilköğretim okullarına taşıyabilir, eğitimli, üniversite mezunu gençleri değerlendirebiliriz. Bu konuda da binlerce askere ihtiyacımız var. Talebimizi Milli Eğitim Bakanlığı'na bildirdik" diye konuştu. 
Öğretmen programının bir başka ayağı ise ise, "Ayşe teyzeler..." İngilizce ve bilgisayar bilen ev kadınlarını, mahalle kursları açmaya yönlendirmeye başlayan dernek, "Ayşe teyzeler, tahta başına" diyerek, mahallesinde okuyan tüm çocuklara destek olacak gönüllü eğitimciler de arıyor. Dernek, program ve işlerlik hakkında yönlendirme ve denetleme yapacak. 

Mercedes'te işin hazır 

Mercedes Benz firması, ÇYDD ile iş garantili eğitim bursu vermek amacıyla bir anlaşma imzaladı. Buna göre, ilköğretim son sınıf öğrencileri arasından seçilecek 200 başarılı öğrenci, meslek teknik liselerinde burslu okutulacak. Mercedes'in dönem başı para yardımı yapacağı kız öğrenciler özellikle elektrik teknisyenliği bölümüne yerleştirilecek. 
Kız öğrenciler, ortaöğretim başarı derecelerine ve ailesinin ekonomik durumuna göre seçilecek. Doğu ve Güneydoğu'daki Bitlis, Van, Hakkari'nin de içerisinde olduğu 10 ilde milli eğitim müdürlükleri kanalıyla duyuruları yapılmaya önümüzdeki hafta başlanacak. Kızlar, ÇYDD merkezi tarafından seçilecek. 
Yaz dönemi stajları da ücretli olarak Mercedes'te yapacak Doğulu kızlar, lise bitiminde Mercedes'te işe başlayacak. Kızlar lise eğitimi boyunca, İngilizce ve bilgisayar kursuna da gönderilecek. Üniversiteye devam etmek isterlerse de burs devam edecek. 

Hakk ri'de kurulan hayaller gerçekleşiyor 

ÇYDD'nin en önem verdiği projelerden biri de Hakkari'deki Merkez Yatılı İlköğretim Okulu'nu YİBO yenileme çalışması. Çevre köylerden gelen 550 kız öğrencinin okuduğu okul, önceki yıl ayakta durmakta güçlük çekiyordu. Banyoları kırık ve pis, sınıfları ise içerisinde ders verilemeyecek haldeydi. Durum böyle olunca, kızlarını okula göndermek istemeyen veliler artmaya başlamıştı. Dernek, hemen bir yardım projesi başlattı. Tüm okulun yenilenmesi, derslik, banyo, tuvalet, laboratuvar ve yatakhanelerin yapımını kapsayan 500 milyar liralık proje için 300 milyar lira toplandı. Kızlara, bilgisayar odası da yapıldı. Yatak ve dolapları satın alındı... Ancak h l eksikler var. Saylan, kızların giysi, nevresim, çarşaf, ütü, saç kurutma makinesi ve çamaşır makinesine acil ihtiyaç duyduğunu, yardım beklediklerini anlatıyor. Bu amaçla, İstanbul'da çeşitli alışveriş merkezlerinde kurulan standlarda kullanılmayan eşya bağışları kabul edilmeye başlandı. Dernek, Hakkari'deki 10 YİBO'daki iyileştirme projeleri için yardım kampanyasını da sürdürüyor. Amaç, Doğu'daki kız öğrencilerin yaşayabilecekleri ortamlarda eğitim görmelerini sağlamak. 


</TEXT>
</DOC>
