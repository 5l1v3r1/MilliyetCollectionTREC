<DOC>
<DOCNO> 265413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/ygokce.html </URL>
<DATE> 2004/08/22/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Kimlik sorunu 
</HEADLINE>
<TEXT>



Skor tabelasına bakıp kimse üzülmesin, şaşırmasın. Beşiktaş acele yapılmış transferler, birbirini tanımayan, tamamlayamayan adamlardan oluşmuş kadrosu ile taraftarlarına da çok çektirir, teknik direktörü Del Bosque'ye de alışık olmadığı depresyonlar yaşatır. 
Denizli'de Ahmet Yıldırım yok. Onun yerine Ronaldo ile İbrahim Toraman savunmanın göbeğinde oynadı. Orta alanda Okan Buruk ve Tümer, kanatlarda da Tayfun ve çiçeği burnunda Juanfran. İleri uçta Veysel - Ahmed Hassan... Dikkat edin takımın her yerinde yeni kurgulama, yeni uygulama var. Futbolcular birbirini tanımıyor. Takımın baskı altında oynadığı bir gerçek. Henüz bir galibiyeti bulabilmiş değil. Hem bu baskının altında mücadele ediyorlar, rakip takımı kendi yarı alanında baskı altında tutuyorlar, hem de Denizlispor'un çabuk ve genç oyuncularının kontralarına boşluk bırakıyorlar. Beşiktaş mücadele ediyor, enerji harcıyor, futbolcuların hepsi de kalpten oynuyor. Ama gelin görün ki, bu oyun takımın iliklerine işlemiş bir disiplin ve otomasyona dönüşmüş durumda değil. Oyunun en iyilerinden biri Ali Güneş. Ama ne yazık Denizlispor, Ali Güneş'in önünden iki kez Murat'ı avlayıp fark yaratıyor. Olacak şey değil. Beşiktaş acele transferle doldurduğu, çoğalttığı kadrosunu gönderdiği oyunculara rağmen henüz seyreltebilmiş değil. O nedenle sık oyuncu değişiklikleri takımın ideal on birinin kurulmasını geciktiriyor. Carew'in yokluğunda Veysel sahneye çıkıyor. Buluştuğu topların hiçbirinde yüzü kaleye dönük değil. Topu kazandığında kaleye dönüp şut atamıyor. Ahmed Hassan da bildiğiniz gibi. Boşuna telaşe koşucusu. Juanfran ilk maçında çok ağır ve yetersizdi. Elbette fizik noksanlarının olduğunu kabul etmeliyiz. Ancak ondan olağanüstü şeyler beklemek hayal perestlik olur. Beşiktaş dün çok adamla bastırıp Denizlispor kalesini abluka altına aldı. Ancak ev sahibi takım, ceza alanında sekiz kişilik kalabalıkla etten duvar örünce Tümer'in penaltı golünden başkası gelmedi. Galibiyet arayışıyla bastırdıkça bunalan ve bunaltan Beşiktaş öyle açık alanlar bıraktı ki, Denizli buraya elini kolunu sallayarak, koşarak, gollerini de çok rahat buldu. 
Bazı dostlarımızın spekülasyon konusu yaptığı Sergen Yalçın dün 45 dakika oyuna ortak oldu. Kullandığı vuruşlar, verdiği paslar iyi de, doksan dakikaya kaldıracak enerjiyi ve fiziği onda göremedik. Demek ki, Del Bosque haklı. 
Bu sonuç asla bir Del Bosque acemiliği ve yetersizliği değil. Beşiktaş yeniden takımını kurarken, kadrosunu da ancak tamamlayabildi. Evine dönünceye kadar bu kayıplar normal karşılanmalı. 



</TEXT>
</DOC>
