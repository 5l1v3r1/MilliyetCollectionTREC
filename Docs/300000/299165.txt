<DOC>
<DOCNO> 299165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy04.html </URL>
<DATE> 2004/12/20/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
CHP'li Koç "AB konusunda yapılanları zafer gibi sunmak ayıptır" 
</HEADLINE>
<TEXT>

     CHP Grup Başkanvekili Haluk Koç, Başbakan Recep Tayyip Erdoğan'ın Brüksel'de attığı imzaları Türk milletinden ''kaçırdığını'' ileri sürerek, ''Doğrular er ya da geç ortaya çıkacak'' dedi. 
     Haluk Koç, Erzurum'dan gelen bir grup muhtarı, TBMM'de kabul etti. 
     Muhtarlar adına konuşan Resul Kara, köy statüsündeyken aldıkları hizmetleri belediyelere bağlandıktan sonra alamadıklarını ifade ederek, belediyelerin kıt koşulları nedeniyle hizmet üretemez hale geldiğini belirtti. Köy Hizmetleri Genel Müdürlüğü'nün de devre dışı bırakıldığını ifade eden Kara, belediyeler yasasının yeniden gözden geçirilmesini gerektiğini söyledi. 
     CHP Grup Başkanvekili Haluk Koç ise belediyelerin kadro ve ekipman yetersizliği nedeniyle yeni yasayla belediye statüsü kazanan yerlere hizmet veremediğini ve söz konusu yerleşim bölgelerinin kış ayında kaderlerine terk edildiğini belirtti. Buralarda hizmetlerin artık özelleşeceğini ifade eden Koç, şunları söyledi 
     ''Bu konuları sakın Başbakana şikayet etmeyin, sonra azar işitirsiniz. Başbakan AB'den mutlu döndü, o mutluluğunu bu sorunlarla bozmayın. Başbakan kendini kandırdığı gibi, bu konuda halkı da kandırıyor. Nelerin altına imza attıklarını Türk milletinden kaçırıyor. Daha önce de söyledim, Bunlar Meclis'te doğru söylediler ama Brüksel'de şaştılar. Köylü ölüm döşeğinde, Başbakan AB bayramı yapıyor. Sen gel de o zafer şarkılarını Erzurum'da anlat. Ama bu konuda doğrular, er ya da geç ortaya çıkacaktır. 
     AB bizim için çok önemli ve Türkiye'nin hakkıdır. Ama bu yapılanları bir zafer gibi sunmak ayıptır.'' 
     
</TEXT>
</DOC>
