<DOC>
<DOCNO> 279675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun08.html </URL>
<DATE> 2004/10/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bush-Kerry yarışında son durum... Kim nerede önde, nereler kritik 
</HEADLINE>
<TEXT>

     Can KAMİLOĞLU NEW YORK, DHA 

ABD'de başkanlık seçimlerinin son dönemecine girilirken gözler, Tempe kentinde Arizona Devlet Üniversitesi'nde ABD iç politikası ve ekonomisinin Bush ve Kerry tarafından tartışılacağı son televizyon programına çevrildi. 
     Reuters haber ajansı ve Zogby'in yaptığı ankette Kerry'nin oy oranı yüzde 47, Bush'unkiyse yüzde 44 gözükürken Kerry, Bush'un 3 puan önünde. CNN televizyonu ile USA Today gazetesinin Gallup'a yaptırdığı anket göre de Kerry yüzde 49, Bush yüzde 48 oranında oy alacak. ABC Televizyonu ve Washigton Post'un yaptırdığı anketteyse, diğer anketlerin aksine Bush, demokrat aday Kerry'nin 5 puan önünde gözüküyor. Ankette Bush'un oy oranı yüzde 51'ken, Kerry yüzde 46'da kalıyor. 
     
     121 EYALET OYU ORTADA GÖRÜNÜYOR 
     Seçim sonucunu 10 kilit eyaletten gelecek 121 oy belirleyecek. Toplam 8 eyalet oyundan 270'ini alanın başkanlığı kazandığı seçimlerde bir eyalette seçimi kazanmak için diğer adayın oyunun bir fazlasını almak yetiyor. Seçim uzmanlarının tahminlerine göre Kerry'nin başkan seçilmek için eyaletlerden gelecek en az 70 oya ihtiyacı var. Bush'un seçilmesi için oyların ortada göründüğü eyaletlerden en az oy alması gerekiyor. 
     
     EYALETLERDE SON DURUM 
     Seçim uzmanları, şimdiye kadar yapılan seçimleri göz önüne alarak ve eyalet anket sonuçlarını değerlendirerek Massachautsets Senatörü Kerry'nin eyaletlerden gelecek 168 oyunun garanti olduğu görüşünde. Kerry'nin bazı eyaletlerde önde gittiği ve 32 oy daha alabileceğini tahmin eden uzmanlar, Kerry'nin alabileceği oy sayısını da 200 olarak öngörüyor. 
     Bush'a çeşitli eyaletlerden gelecek oy sayısıysa 172 olarak görünüyor. Uzmanlar, Bush'un önde gittiği eyaletlerden de 45 oy daha alacağını tahmin ediyor ve bu durumda oyların toplamının 217'ye ulaşabileceğini belirtiyor. 
     
     SEÇİM SONUÇLARINI ETKİLEYECEK KRİTİK EYALETLER 
     2000 seçimlerinde Demokratlar'ın adayı Gore ile Bush'un yüzde 48.8 eşit oylarla başabaş kaldığı ve oyların yeniden sayıldığı Florida eyaleti, 2004 başkanlık seçiminde de 27 eyalet oyuyla sonucu etkileyecek en önemli bölge. 
     Pennsylvannia'daki son seçimlerde Gore oyların yüzde 50,6'sını kazanarak eyaletin 21 oyunu hanesine yazdırmıştı. Bush'sa oyların yüzde 46,4'ünü alabilmişti. Uzmanlara göre bu seçimde Kerry ve Bush'un şansları eşit. 
     Ohio'da Gore oyların yüzde 46,4'üne sahip olurken, Bush yüzde 50,5'ini alarak eyaletin sahip olduğu 20 oyu hanesine yazdırdı. Valinin Cumhuriyetçi olduğu eyalette, Senato'nun iki üyesi de Cumhuriyetçi. Kongre'deyse eyaletin 13 Cumhuriyetçi ve 5 Demokrat üyesi bulunuyor. 
     Minnesota'nın toplam oy sayısı 10. Gore oyların yüzde 47,9'unu alarak bu eyaleti kazandı, Bush'sa yüzde 45,5'te kaldı. Eyalet vali seçiminde tercihini Cumhuriyetçiler'den yana kullandı. Senato'daysa 1 Cumhuriyetçi ve 1 Demokrat temsilci var. Kongre'de de durum eşit, Cumhuriyetçi ve Demokratlar'ın 4'er temsilcisi var. 
     ABD'nin kuzeyindeki Wisconsin'de son seçimlerde Bush, oyların yüzde 47,6'sını aldı, Gore'sa yüzde 47,8 oy alarak eyaletin sahip olduğu 10 oyu kazandı. 
     7 eyalet oyu için yarışılacak Oregon'da Gore aldığı yüzde 47,1 oyla, yüzde 46,6 oy alan rakibi Bush'u geride bırakarak seçimleri kazandı. 
     Iowa'da Gore, oyların yüzde 48,6'sını alarak, Bush'un yüzde 48,3 oranındaki oylarını kılpayı geçti ve 7 eyalet oyunu hanesine yazdırdı. 
     West Virginia'da Bush oyların yüzde 51,9'unu elde etti, Gore'sa yüzde 45,6'da kaldı. Eyaletin toplam oy sayısı 5. 
     Nevada'da Gore oyların yüzde 48,2'sini aldı. Bush'sa yüzde 49,8'sini alarak eyaletin 5 oyunu kazandı. Valinin Cumhuriyetçi olduğu eyalette özellikle nüfusun yoğun olduğu Las Vegas'tan gelecek oylar sonucu belirleyecek. 
     ABD'nin Meksika sınırındaki eyaleti New Mexico'da Gore yüzde 47,9 oy aldı ve eyaletin 5 oyunu kazandı. Bush'sa yüzde 47,8'de kaldı. 
     
</TEXT>
</DOC>
