<DOC>
<DOCNO> 260086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/ekonomi/eko03.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Turuncu alarm, petrolü 43.92 dolara yükseltti 
</HEADLINE>
<TEXT>


ABD'nin ülkedeki finans kuruluşlarına saldırı olacağı endişesiyle güvenlik alarmını 'turuncu'ya çıkarması petrol fiyatlarını 43.92 dolara taşıdı 

EKONOMİ SERVİSİ 

ABD'nin El - Kaide terör örgütünün büyük finansal kurumlara yönelik saldırı düzenleyebileceği endişesiyle güvenlik alarmını sarıdan turuncuya yükseltmesinin ardından petrol fiyatları yeni bir rekor daha kırdı. ABD'de ham petrol fiyatları varil başına 43.92 dolar seviyesine kadar yükselirken, Londra'da Brent petrol 40.05 doları gördü. 
Saldırı riskinin bulunduğu yerler arasında New York Borsası, IMF ve Dünya Bankası da gösteriliyor. Petrol İhraç Eden Ülkeler Örgütü'nün OPEC talebi karşılamak üzere tam kapasiteye yakın petrol üretiminde bulunduğu bir dönemde güvenlik tehdidinin artmasının fiyatların yükselmesinde etkili olduğu düşünülüyor. 

Yüzde 30 arttı 
Petrol fiyatları bu yıl içinde yaklaşık olarak yüzde 30 oranında artış gösterdi. Yükseliş enerji maliyetlerini artırdığından bu durum petrol ithal eden ülkeleri endişelendiriyor. Petrol fiyatları, dünya ekonomisindeki büyümeyle paralel artan talep baskısı ve Ortadoğu'da yaşanan olayların yarattığı endişeler sebebiyle yüksek seyrediyor. İngiliz petrol üreticisi British Petrol Yönetim Kurulu Başkanı Lord Browne fiyatlarda yükselişin devam edeceğini beklediğini ifade etti. 


</TEXT>
</DOC>
