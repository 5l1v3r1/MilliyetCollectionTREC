<DOC>
<DOCNO> 261550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/soneko05.html </URL>
<DATE> 2004/08/08/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kamu - Sen Yoksulluk sınırı yüzde 0.4 düştü, 1 milyar 661 milyon 
</HEADLINE>
<TEXT>

     Türkiye Kamu-Sen'e göre, geçen ay, 4 kişilik bir ailenin yoksulluk sınırı, bir önceki aya göre yüzde 0.4 oranında düşerek, 1 milyar 661 milyon 55 bin 390 lira olarak gerçekleşti. 
     Türkiye Kamu-Sen'in araştırmasına göre, Haziran 2004'te 1 milyar 667 milyon 812 bin 410 lira olan yoksulluk sınırı, geçen ay, 6 milyon 757 bin 20 lira yüzde 0.4 düşüşle 1 milyar 661 milyon 55 bin 390 lira oldu. 
     Araştırmada, geçen ay, 4 kişilik bir ailenin gıda harcamalarının yüzde 1.69, giyim harcamalarının ise yüzde 5.82 oranında azaldığı ifade edildi. 
     Araştırmada, ailenin sağlıklı beslenebilmesi için gerekli tutarın, Temmuz 2004'te günlük 12 milyon 807 bin 66 lira, aylık 384 milyon 211 bin 980 lira olduğu belirtildi. 
     Ortalama 683 milyon lira ücret alan bir memurun, ailesi için yapması gereken gıda harcamasının, maaşının yüzde 56.25'ini, konut giderinin ise yüzde 33.24'ünü oluşturduğuna işaret edilen araştırmada, ortalama ücretle geçinen bir memur ailesinin ulaşım, sağlık, eğitim, haberleşme, giyim gibi diğer zorunlu ihtiyaçlarını karşılaması için geriye yalnızca maaşın yüzde 10.51'inin 71 milyon 704 bin 372 lira kaldığına dikkat çekildi. 
     
</TEXT>
</DOC>
