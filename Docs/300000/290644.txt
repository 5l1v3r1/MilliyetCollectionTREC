<DOC>
<DOCNO> 290644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/soneko04.html </URL>
<DATE> 2004/11/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Milli Piyango'da yılbaşı heyecanı... 
</HEADLINE>
<TEXT>

     Milli Piyango'nun yılbaşı heyecanı yaklaşıyor. Milli Piyango İdaresi, büyük ikramiyenin 15 trilyon lira olduğu yılbaşı biletlerinin dağıtımına başlıyor. 
     Milli Piyango İdaresi Genel Müdürü İhya Balak, yılbaşı özel çekiliş biletlerinin ana bayilere dağıtılmasına bugünlerde başlanacağını söyledi. Yılbaşı biletlerine ana bayiler ve bayilerden büyük talep geldiğini belirten Balak, aralarında Gima'nın da bulunduğu bazı büyük süpermarketlerin de, kendilerinden çok sayıda bilet istediğini söyledi. 
     Milli Piyango Genel Müdürü, ''Duruma göre yılbaşı biletlerini bir hafta, 10 gün içinde tamamen elden çıkarabiliriz'' dedi. 
     Balak, geçen yıl olduğu gibi bu yıl da bilet sıkıntısı yaşanmaması için gerekli bütün önlemlerin alındığını da ifade etti. 
     Bu arada, önümüzdeki birkaç gün içinde bayilere dağıtılacak, 9 Aralık'tan itibaren de satışa sunulacak olan yılbaşı özel çekilişine ait tam biletler 20 milyon, yarım biletler 10 milyon, çeyrek biletler de 5 milyon liradan satılacak. 
     Büyük ikramiyenin 15 trilyon lira olduğu özel çekilişte, 1 adet 5 trilyon, 1 adet 3 trilyon, 5 adet de 1'er trilyon lira dağıtılacak. 200 trilyon liralık 35 milyon adet biletin basıldığı özel çekilişte, 2 milyon amorti ile birlikte 2 milyon 656 bin 861 adet ikramiye dağıtılacak. Bu ikramiyeler karşılığı vatandaşlara, 117 trilyon 945 milyar lira ödeme yapılacak. 
     
     EN ŞANSLI İL İSTANBUL 

     Bu arada Milli Piyango verileri, son 10 yıldaki yılbaşı özel çekilişlerinde talih kuşunun en fazla İstanbul'a uğradığını ortaya koydu. 
     10 çekilişte büyük ikramiye 7 kez çeyrek bilete, 2 kez yarım bilete, 1 kez de tam bilete isabet ederken, İstanbul 9 ikramiye ile özel çekilişlerin en şanslı kenti oldu. 
     İstanbul'u 6 talihli ile Ankara izlerken, son 10 yılda İzmir, Mersin, Eskişehir ve Adana da 2'şer talihli çıkardı. 
     Manisa, Tarsus, Akhisar, Turhal, Batman, Aydın, Antalya, Bursa, Trabzon ve Samsun büyük ikramiyenin çıktığı diğer iller olarak sıralandı. 
     
     ŞANSLI NUMARA 3 

     1994-2003 yılları arasında büyük ikramiye kazanan numaralara bakıldığında ise en şanslı numaranın 3 olduğu görüldü. 
     Bu dönemde büyük ikramiye 5 kez sonu 3 ile biten biletlere isabet etti. 2 ikramiye, sonu 2 ile biten bilete çıkarken, talih kuşu birer kez de sonu 8, 1 ve 0 ile biten biletlere kondu. 
     Büyük ikramiye kazanan biletlerin ilk numaraları dikkate alındığında ise büyük ikramiye 3 kez 5 ile başlayan biletlere isabet etti. 2, 3 ve 6 ile başlayan biletlere de 2'şer kez büyük ikramiye çıkarken, 4 ile başlayan bir bilet de 1 kez büyük ikramiyenin sahibi oldu. 

     
</TEXT>
</DOC>
