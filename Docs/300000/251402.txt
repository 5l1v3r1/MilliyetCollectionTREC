<DOC>
<DOCNO> 251402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun29.html </URL>
<DATE> 2004/06/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yunanistan, doğum oranının artması için çare arıyor 
</HEADLINE>
<TEXT>

     Yunanistan Ulusal İstatistik Servisi Genel Sekreteri Manolis Kontopirakis, ülkedeki düşük doğum oranının artırılması için önlemler alınmasını istedi. 
     Atina Haber Ajansı'nın ANA haberine göre, Kontopirakis, Yunanistan'daki doğum oranının alarm verici düzeye indiği uyarısında bulundu. 
     Kontopirakis, ''Ya doğum oranının artırılması için ek önlemler alınmalı ya da ülkemizdeki göçmenlerin topluma tam anlamıyla entegre olmaları sağlanmalıdır. Başbakan'dan bu yönde harekete geçilmesini isteyeceğim'' dedi. 
     Mevcut nüfus düzeyini korumak için hane başına 2.2 çocuk düşmesi gerektiğini belirten Kontopirakis, şu an hane başına 1.3 çocuk düştüğünü ve bu durumun önümüzdeki yıllarda nüfusun gerilemesi anlamına geldiğini vurguladı. 
     Diğer AB ülkelerinin de aynı sorunla karşı karşıya kaldığını kaydeden Kontopirakis, Yunanistan, İspanya, Portekiz ve Almanya'nın nüfuslarında 2015 yılından önce gerileme başlayacağını, Belçika, Finlandiya ve İsveç'te de 10-15 yıl içinde aynı durumla karşı karşıya kalınacağını belirtti. 
     
</TEXT>
</DOC>
