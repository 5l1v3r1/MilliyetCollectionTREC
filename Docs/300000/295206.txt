<DOC>
<DOCNO> 295206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy12.html </URL>
<DATE> 2004/12/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Menkul kıymet ve yatırım araçlarına vergide yeni sistem... 
</HEADLINE>
<TEXT>

     Maliye Bakanı Kemal Unakıtan, 2006 yılından itibaren uygulanmak üzere menkul kıymet ve yatırım araçlarıyla ilgili vergide yeni bir sistem getireceklerini söyledi. 
     Unakıtan, ''Menkul sermaye iratları ve bu kapsamda devlet tahvili ve hazine bonolarının vergilendirilmesinde 2004 yılında geçerli olacak olan istisna ve muafiyet uygulamaları 2005 yılı için de aynen devam edecek'' dedi. 
     Unakıtan, yeni uygulamanın 01 Ocak 2006 tarihinden itibaren geçerli olacağını bildirdi. 
     Devlet Bakanı Ali Babacan, ''Mevduat, hisse senedi, hazine bonosu, devlet tahvili, eurobond ve aklınıza gelebilecek tüm finansal enstrümanlarla ilgili 1 Ocak 2006 tarihinden itibaren yeni bir vergi sistemine başlıyoruz'' dedi. 
     Babacan, Maliye Bakanı Kemal Unakıtan ile birlikte TBMM'de Plan Bütçe Komisyonu toplantısından önce Menkul kıymet ve yatırım aracılarına vergide yeni sisteme ilişkin açıklamalarda bulundular ve soruları yanıtladılar. 
     
     ''KURUMLARLA İLGİLİ HERHANGİ BİR DEĞİŞİKLİK YOK-'' 

     Babacan, bono, tahvil, yatırım fonu için tek ve basit bir vergi sistemi geleceğini belirterek, şunları söyledi 
     ''Vergi uygulamalarında geriye yönelik bir uygulama hiçbir zaman olmayacak, buna izin verilmez. Özellikle hazine bonolarıyla ilgili önemli bir konu var. Bu yıl ki, muafiyet şu anda hiç bir şey yapılmazsa 31 Aralık 2004'de sona erecekti. Yeni yapılacak yasal düzenleme ile bu muafiyet, 2005 yılında da devam edecek. Yeni vergi sistemi ancak 2006'dan sonra ihraç edilecek kağıtlar için geçerli. 2006'dan önce ne kadar tahvil, bono, hazine kağıdı varsa bunların tamamı şu andaki sisteme göre devam edecek. Bu tek ve basit vergi sistemi, yerli-yabancı tüm yatırımcılar için geçerli olacak. Kurumlarla ilgili herhangi bir değişiklik yok, bu uygulama sadece şahıslar için geçerli.'' 
     
     MALİYE BAKANI UNAKITAN 

     Maliye Bakanı Kemal Unakıtan da 2006 yılından itibaren uygulanmak üzere menkul kıymet ve yatırım araçlarıyla ilgili vergide yeni bir sistem getireceklerini söyledi. 
     Unakıtan, ''Menkul sermaye iratları ve bu kapsamda devlet tahvili ve hazine bonolarının vergilendirilmesinde 2004 yılında geçerli olacak olan istisna ve muafiyet uygulamaları 2005 yılı için de aynen devam edecek. Yani bu, bir yıl daha uzatılmış olacaktır. '' dedi. 
     Unakıtan, yeni uygulamanın 1 Ocak 2006 tarihinden itibaren geçerli olacağını belirterek, şunları söyledi 
     ''Uygulama, 1 Ocak 2006 tarihinden sonra ihraç edilecek devlet iç borçlanma senetleri için geçerli olacak. Bütün menkul kıymet gelirleri aynı oranda vergilenecek. Vergileme, banka ve aracı kurumlar tarafından menkul kıymetin alım-satım bedeli arasındaki fark üzerinden yapılacak. 
     Kaynaktan kesme sistemiyle basit uygulanması olan bir vergilendirme olacak. Bu şekilde vergilenen gelirler için ayrıca beyanname verilmeyecek. Geçmişe yönelik herhangi bir vergileme yapılmayacak'' Bakan, uygulanacak oranlara ilişkin bir soru üzerine, bu konuda çalışmaların yapıldığını, yakında yapılacak düzenlemelerle bu oranların belirleneceğini kaydetti. 
     Unakıtan, bu uygulamaya neden 2005 yılında geçileceği şeklindeki soruya, ''Bu konuyla ilgili bankalar ve aracı kurumların hepsinin bilgisayar ve teknolojik altyapılarını tamamlamaları lazım. Çünkü birlikte yürütülecek bir sistem. Her tarafın hazır olması lazım'' yanıtını verdi. 
     
     ÇALIŞANLARA VERGİ İADESİ 

     Çalışanlara vergi iadesinde bir değişiklik yapılıp yapılmadığına ilişkin bir soru üzerine Unakıtan, ''Orada bir yanlış anlama var. Bugün bakanlıktan bir açıklama yapılacak'' dedi. 
     
</TEXT>
</DOC>
