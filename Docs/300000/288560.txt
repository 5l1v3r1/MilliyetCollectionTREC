<DOC>
<DOCNO> 288560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun28.html </URL>
<DATE> 2004/11/13/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Gürcistan, Rusya'nın içişlerine karıştığı iddasıyla suçlamada bulundu 
</HEADLINE>
<TEXT>

     Gürcistan Dışişleri Bakanı Salome Zurabişvili, Rusya'yı ülkesinin içişlerine karışmakla suçladı. 
     Zurabişvili gazetecilere yaptığı açıklamada, Rusya'nın Gürcistan'ın toprak bütünlüğünü ve uluslararası yasaları ihlal ettiğini belirterek, ''Rus hükümetinin içişlerimize karışmasını engellemek için Avrupa Konseyi başta olmak üzere diğer uluslararası kuruluşlardan destek istedik'' dedi. 
     Salome Zurabişvili, Rusya Dışişleri Bakanlığı'nın, Abhazya'da yaşanan gelişmelere ilişkin olarak, ''Rusya, bölgedeki gerginliğin devam ettiği dönemde kendi çıkarlarını korumak için gerekeni yapacaktır'' şeklindeki açıklamasını esefle karşıladıklarını kaydetti. 
     Zurabişvili, Rusya'ya söz konusu açıklama ile ilgili olarak bu tür davranışlardan kaçınılması için protesto notası gönderdiklerini ifade etti. 
     Ayrılıkçı bölge Abhazya'da, 3 Ekim'de yapılan seçimler sonrasında yaşanan gerginlik her geçen gün tırmanıyor. 
     Seçimlere katılan adaylardan Sergey Bağapş, seçimi kazandığını ilan ettikten sonra yemin törenine hazırlanıyor. Bir diğer aday Raul Hacımba ise seçimlerin yeniden yapılması konusundaki ısrarcı tavrını koruyor. 
     
</TEXT>
</DOC>
