<DOC>
<DOCNO> 292795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun08.html </URL>
<DATE> 2004/11/28/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Şaron ve Abbas karşılıklı görüşmeye hazır... 
</HEADLINE>
<TEXT>

     İsrail Başbakanı Ariel Şaron ve Filistin Kurtuluş Örgütü FKÖ Başkanı Mahmud Abbas, Amerikan Newsweeks dergisine ayrı ayrı verdikleri mülakatta, birbirleriyle görüşmeye hazır olduklarını açıkladılar. 
     Şaron, ''Abbas ile görüşmeye hazır mısınız'' sorusuna, ''İstedikleri anda görüşürüz'' cevabını verdi. 
     Abbas da benzer soruya karşılık, 9 Ocak 2005'te yapılacak seçimden sonra, ''herhangi bir zamanda, Şaron ile görüşmeye hazır olduğunu'' söyledi. 
     Şaron, Newsweek'e yaptığı açıklamada, görüşmenin, yeni Filistin yönetiminin teröre ve provokasyonlara son vermesine bağlı olduğunu yineleyerek, bunun yeni bir fırsat penceresi açacağını ifade etti. 
     Abbas ise Filistin Lideri Yaser Arafat'ın ölümünden sonra ortaya çıkan ortamı bölge ve uluslararası toplum için bir fırsat olarak değerlendirdi ve ''Bu fırsatı kaçırırsak, bunun için suçlanacak bizden başka kimse olmaz'' dedi. 
     Şaron ayrıca, ''çekilecekleri bölgelerde denetimi sağlayabilmeleri halinde'', geri çekilme planını yeni Filistin yönetimi ile birlikte koordine etme niyetinde olduğu mesajını verdi. 
     
</TEXT>
</DOC>
