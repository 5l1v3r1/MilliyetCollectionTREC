<DOC>
<DOCNO> 283793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonsiy18.html </URL>
<DATE> 2004/10/27/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Suriye Başbakanı Türkiye'ye teşekkür etti 
</HEADLINE>
<TEXT>

     Suriye Başbakanı Naci Otri ve Lazkiye Valisi'nin Rasel Basit nahiyesi Karaduran Dağı'ndaki orman yangınını söndürme çalışmalarına katılan Türkiye'ye teşekkürlerini ilettiği bildirildi. 
     Başbakanlık Acil Durum Yönetimi Genel Müdürlüğü'nden yapılan yazılı açıklamada, Suriye Başbakanı Naci Otri'nin dün akşam saatlerinde Başbakan Recep Tayyip Erdoğan'ı telefonla arayarak Lazkiye Vilayeti Rasel Basit nahiyesi Karaduran Dağı'nın eteklerinde orman yangını çıktığını bildirerek yardım istediği belirtildi. Genel Müdürlüğün bu doğrultuda koordinasyon çalışmalarına başladığı ifade edilen açıklamada, yürütülen çalışmalar hakkında bilgi verildi. Açıklamada, şunlar kaydedildi 
     ''Saat 15.00 civarında Hatay Valimiz Abdülkadir Sarı, Suriye Lazkiye Vilayeti Valisi ile görüşmeleri neticesinde yangın söndürme çalışmalarında bölgede görev yapan uçak, helikopter ve arazözlerin hizmetine ihtiyaç kalmadığı öğrenilmiş, bunun üzerine saat 16.00'da ilgili kurum ve kuruluşlara çalışmalarımızın sona erdiği bildirilmiştir. 
     Yangın bölgesine giden Hatay Valimize, Suriye Başbakanı ve Lazkiye Vilayeti Valisi ikili görüşmelerde özellikle Türkiye Cumhuriyeti'nin sağladığı katkılardan dolayı devletimize ve hükümetimize teşekkürlerini ve şükranlarını defalarca ifade ettikleri öğrenilmiştir.'' 
     
</TEXT>
</DOC>
