<DOC>
<DOCNO> 253928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur17.html </URL>
<DATE> 2004/07/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bartholomeos Papa bu yıl içinde Türkiye'ye gelecek 
</HEADLINE>
<TEXT>

     Fener Rum Patriği Patriarch Bartholomeos, 10-12 Ekim tarihlerinde üç tek Tanrılı dinin temsilcilerinin İstanbul'da biraraya geleceği büyük bir toplantı düzenleyeceklerini, Papa'nın da bu yıl içinde Türkiye'yi ziyaret etmesini beklediklerini bildirdi. 
     Bartholomeos, İzmir'de, Uzay Kampı Türkiye ve Ege Serbest Bölgesi'ni ziyaret etti. Ege Serbest Bölgesi Yönetim Kurulu Başkanı ve Uzay Kampı Türkiye'nin kurucusu Kaya Tuncer tarafından karşılanan Bartholomeos'a, ziyaretinde, Yunanlı işadamı Michael Parlamis de eşlik etti. 
     Uzay Kampı Eğitim Merkezi'ni gezen ve Uzay Mekiği Discovery'nin maketi önünde gazetecilere poz veren Fener Rum Patriği, burada yaptığı açıklamada, merkezin, sadece bilimsel açıdan değil, çeşitli ülkelerden Türkiye'ye gelen çocukların birbiriyle kaynaşması, bu şekilde medeniyetler, kültür ve dinler arasındaki ilişkilerin geliştirilmesi anlamında önemine de değindi. 
     Bu tür diyalogları patrikhane olarak her zaman desteklediklerine işaret eden Bartholomeos, İslam alemi ile 10, Musevi alemiyle de 5 resmi buluşma gerçekleştirdiğini hatırlattı. 
     
     EKİM'DE İSTANBUL'DA BULUŞMA 
     Bartholomeos, İslam, Musevi ve Hıristiyan dinlerinin temsilcilerini biraraya getiren çeşitli toplantılar yaptıklarını kaydederek, 1994 yılında İstanbul'da bu anlamda düzenlenen konferansın 10. yılında, üç tek Tanrılı dine mensup temsilcilerin 10-11 ve 12 Ekim tarihlerinde yine aynı kentte buluşacakları büyük bir toplantı planladıklarını söyledi. 
     Fener Rum Patriği Bartholomeos, Müslüman ve Hıristiyan dinleri arasındaki diyalogu geliştirmek amacıyla bir kaç yıldan bu yana bazı Müslüman ülkelerine yaptığı ziyaretlerin, ileriki tarihlerde de devam edeceğini bildirdi. 
     Bartholomeos, bu ziyaretlerinde, Müslüman ülkelerin din ve devlet adamlarıyla dünya barışı için atılacak adımları ele aldıklarını belirtti. 
     
     TÜRK-YUNAN İLİŞKİLERİ 
     Yunanistan eski Başbakanı Simitis'te olduğu gibi Karamanlis hükümetinin de Türk-Yunan dostluğunu sürdürdüğünü ve Türkiye'nin Avrupa perspektifini desteklediğini kaydeden Bartholomeos, ''Bu, Türkiye'nin Avrupa'ya ait olduğu inancımızdır. Bunu başarıya ulaşıncaya kadar götürmeliyiz. Birkaç yıl içinde Türkiye, Kopenhag kriterlerini yerine getirecek ve Avrupa camiasının tam üyesi olacaktır'' dedi. 
     Bartholomeos ayrıca, ''yaptığı davetin Papa tarafından olumlu karşılandığını, sağlık durumunun uygun olması halinde bu yıl içinde Ankara ve İstanbul'u ziyaret edeceğini'' bildirdi. 
     Ege Serbest Bölgesi Yönetim Kurulu Başkanı ve Uzay Kampı Türkiye'nin Kurucusu Kaya Tuncer de, Bartholomeos'un, dünyanın 5. uzay kampını ziyaretinden duyduğu mutluluğu dile getirdi. 
     Uzay Kampı Türkiye'yi, halen Yunanistan, Bulgaristan, İsrail ve ABD'den 170 öğrenci ve öğretmenin bulunduğu bir ekip de ziyaret ediyor. 
     
</TEXT>
</DOC>
