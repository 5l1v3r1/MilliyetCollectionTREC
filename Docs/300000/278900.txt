<DOC>
<DOCNO> 278900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/soneko10.html </URL>
<DATE> 2004/10/10/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Coşkun Yatırım için yapılan müracaat sayısı 3 bini geçti... 
</HEADLINE>
<TEXT>

     Sanayi ve Ticaret Bakanı Ali Coşkun, Teşvik Yasası ile birlikte yatırım için yapılan müracaat sayısının 3 bini geçtiğini belirtirken, ''bir veya maksimum 2 yıl sonra AK Parti hükümeti döneminde, 42 yılda açılan işletme sayısı kadar fabrika kurulacak'' dedi. 
     Coşkun, Kaya Ramada Oteli'nde düzenlenen AK Parti Büyükçekmece İlçe Danışma Meclisi Toplantısı'nda yaptığı konuşmada, ekonomideki gelişmeleri değerlendirdi. 
     İktidara geldiklerinden beri 3 temel unsuru devam ettirmeye çalıştıklarını ifade eden Coşkun, bunlardan birinin güven ortamının kurulmasıyla siyasal istikrarın bölgeler ve kesimler arasındaki sosyal barışın devam ettirilmesi olduğunu söyledi. 
     İkincisinin, uluslararası düzeyde kaybedilmiş olan itibarı yeniden kazanmak olduğunu ifade eden Coşkun, bugün Türkiye'nin, sürdürdüğü şahsiyetli dış politikayla uluslararası platformlarda sözü dinlenen, önemli kararlarda görüşü alınan ve saygınlığı devam eden bir ülke haline geldiğini söyledi. 
     Bakan Coşkun, bunun belirtilerinin her gün görüldüğünü dile getirerek, 4 gün önce açıklanan AB İlerleme Raporu'nun bunun en somut kanıtı olduğunu bildirdi. 
     Üçüncü konunun da halkı bezdiren, ülkeyi krizlere sürükleyen ekonomik ve sosyal sorunların çözülmesi olduğunu ifade eden Coşkun, alınan ekonomik tedbirlerle bugün gelinen noktada sadece ekonomistler değil, uluslararası kurum ve kuruluşların da hayret ve ibretle karşıladıklarını anlattı. 
     Bakan Coşkun, seçim öncesinde birinci yıl enflasyonu yüzde 20'lere, ikinci yıl yüzde 10'lara, üçüncü yıl da tekli rakamlara indireceklerini ve reel faizleri aşağı çekerek hem borçların ödenmesini kolaylaştıracaklarını, hem de işsizlik, hayat pahalılığı ve gelir dağılımındaki adaletsizliği önleyeceklerini söylediklerini hatırlattı. 
     Coşkun, geçen yılın, bozulan makro ekonomik dengelerin yeniden kurulduğu bir yıl olduğunu, bu yılın da devleti hantal yapıdan kurtarmak, israfı önlemek ve verimliliği artırma yılı olarak ilan ettiklerini ve işsizliği, hayat pahalılığını, gelir dağılımındaki adaletsizliği çözmek için faiz, döviz ve borsa üçgenindeki ekonomik modeli üretim, yatırım, ihracat seferberliğine dönüştürdüklerini kaydetti. 
     Bugün üretimde kapasite kullanım oranlarının yüzde 80'leri aştığını ve bunun Cumhuriyet tarihinin en yüksek rakamları olduğunu anlatan Coşkun, yatırımların hızla devam ettiğini, hemen her gün onlarca açılış ve temel attıklarını söyledi. 
     
     GECE YATIRIM ZENGİNLERİ 
     Bakan Coşkun bu arada, bundan 1 ay önce ''gece yatırım zenginleri'' taraftarlarının Türkiye'de cari ödemeler açığını bahane ederek suni kriz yaratmak için kampanyaya başladıklarını, ancak alınan tedbirlerle ekonominin, istikrar içinde sürdürülebilir bir kalkınmaya yöneldiğinden gelen bu darbeleri atlattığını söyledi. 
     Coşkun, ''Artık açık denizin dalgalarını Türk ekonomi gemisi göğüsleyebilmektedir. Türk ekonomisi şu anda artık darboğazları aşmış, düzlüğe çıkmış. Şimdi istikrar içinde gelişmektedir'' dedi. 
     Yatırımlara ilişkin de bilgi veren Coşkun, 42 yılda 2 bin 800 civarında fabrika kurulduğunu, bunların yarısından fazlasının geçen dönem durmasına karşın, bugün hepsinin çalışır durumda olduğunu söyledi. 
     Bakan Coşkun, bölgeler arasındaki gelir dağılımı adaletsizliğini önlemek ve kalkınmada öncelikli bölgelerde göçü önlemek için alınan tedbirler arasında 36 ilde teşvik tedbirleri uygulandığını ve bugüne kadar yapılan müracaat sayısının 2 bin 700 olduğunu söyledi. 
     Bunların dışında, kalkınmada öncelikli 15 il bulunduğunu da hatırlatan Coşkun, bu illerden yapılan müracaatlarla birlikte toplam müracaat sayısının 3 bini geçtiğini belirterek, şunları söyledi 
     ''6 ay ile 2 yıl arasında işletmenin bitirilmesi taahhüdü olduğuna göre bir veya maksimum 2 yıl sonra AK Parti'nin ilk hükümet döneminde, 42 yılda açılan işletme sayısı kadar fabrika kurulacak. Bu herkesi şaşırtmaktadır.'' 
     
     SANAYİCİLERİN ŞİKAYETLERİ 
     Bakan Coşkun, sanayicilerin bu illerde uygulanan teşviğin haksız rekabete yol açtığı gerekçesiyle şikayetleri olduğuna da işaret ederek, ''Ama takdir edersiniz ki, doğuya gittiğinizde 400 dolar civarında olan kişi başı ortalama gelir, batıya geldiğimizde 14 bin dolar. Herhalde burada bir haksızlık var. O nedenle haksızlığı, biraz haksızlık yaparak düzlüğe çıkartmak doğru olsa gerek'' diye konuştu. 
     Coşkun, 8-9 aydan beri uygulanmakta olan Teşvik Yasası'nı karşılaştıkları sorunlar nedeniyle yeniden ele aldıklarını vurgularken, ''Üzerinde çalışıyoruz. Önümüzdeki günlerde Meclis'e sevk edeceğiz. AK Parti, Türkiye'yi dünyanın ilk 10 ya da 15 ekonomik gücü arasına getirecek şekilde başarıyla bu ülkeyi yönetmektedir'' dedi. 
     
</TEXT>
</DOC>
