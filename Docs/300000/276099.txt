<DOC>
<DOCNO> 276099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/axspo02.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım seferberlik 
</HEADLINE>
<TEXT>


Başkan Aziz Yıldırım, takımın yaşanan şoku bir an önce atlatması için moral turlarına başladı. Christoph Daum da oyuncularını terapiye aldı 

YUSUF DURSUN 


'Üzerinde durmayın' 
FENERBAHÇE'DE, İngiltere'de yaşanan yıkımın en az hasarla atlatılması için alarm verildi. Maçtan sonra büyük bir üzüntü yaşayan Başkan Aziz Yıldırım'ın, buna rağmen moralleri alt üst olan futbolcularını teselli etmeye çalıştığı bildirildi. Yıldırım'ın, havalimanında başları önlerinde uçağa binmek üzere olan futbolculara, "Fazla üzerinde durmayın. Kendinizi kaybetmeyin" dediği öğrenildi. 

'Ders çıkaralım' 
TEKNİK Direktör Christoph Daum da, yaşadığı şaşkınlığı üzerinden atarak, takımını lige motive etmek için harekete geçti. Alman hocanın futbolcuları ile yaptığı toplantıda zorlu Denizlispor maçını hatırlatıp, "Kaçan bir şey yok. İki kulvarda da hedefe ulaşabiliriz" dedi. Daum'un, sitemde de bulunduğu ve "Kendinize aşırı güvendiniz. Herkes bundan ders çıkarmalı" ifadesini kullandığı bildirildi. 

Volkan'a döndü 
İNGİLTERE'DEN dün sabah dönen Sarı - Lacivertli takım, saat 09.30'da Samandıra'da kısa süren bir çalışma yaptı. Daum'un, Manchester United maçında hatalı goller yiyen Rüştü'nün yerine Denizlispor önünde Volkan'a görev vermesi bekleniyor. Tecrübeli hocanın, geldiğinden bu yana kaleyi koruyan Rüştü'yü yedeğe çekmeyi düşündüğü ve Volkan'a "hazır ol" talimatı verdiği iddia edildi. 

Korktuğu başına geldi 

VAN Hooijdonk'un, Manchester maçı öncesi İngiliz The Sun gazetesine yaptığı açıklamalar gerçeğe dönüştü. Hollandalı yıldız, Rooney ile Ruud van Nistelrooy ikilisinin kendileri için büyük tehlike oluşturduğunu belirtmiş, The Sun, Hooijdonk'un ağzından "Rooney bizi korkutuyor" başlığını atmıştı. İki yıldız attıkları dört golle Hooijdonk'u haklı çıkardılar. 

Fatih sus pus 

SARI - Lacivertli ekipte Manchester United maçında bulduğu şansı kötü kullanan Fatih Akyel'in adeta ağzını bıçak açmıyor. Cezalı olan Servet'in yerine görev yapan, ancak bekleneni veremeyen tecrübeli oyuncunun büyük bir moral bozukluğu yaşadığı gözleniyor. Öte yandan "www.fenerbahce.com" adlı internet sitesinde süren "Daum'un, Fatih'i ilk on birde oynatması sizce doğru muydu " anketine katılan 2 bin 394 kişiden bin 861'i yüzde 77.7 "hatalı" görüşünü savundu. 


</TEXT>
</DOC>
