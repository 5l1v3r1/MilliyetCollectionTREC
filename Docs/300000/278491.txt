<DOC>
<DOCNO> 278491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur40.html </URL>
<DATE> 2004/10/08/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Vali Güler Bir araçta bir kişi çıktığı zaman, bu sonuca katlanacaksın 
</HEADLINE>
<TEXT>

     İstanbul Valisi Muammer Güler, Valilik ve İstanbul Büyükşehir Belediyesi olarak, ilde etkili olan sağanak yağışın yol açtığı sorunların giderilmesi için ellerinden gelen çalışma ve gayreti gösterdiklerini bildirdi. 
     Gaziantep'ten gelen İçişleri Bakanı Abdülkadir Aksu'yu karşılamak üzere Atatürk Havalimanı VIP Salonu'nda bulunan Vali Güler, basın mensuplarının ''İstanbul'daki sağanak yağış ile yaşanan olumsuzluklara'' ilişkin sorularını yanıtladı. 
     ''İstanbul'da yaşananları 'ani yağışın getirdiği olağan sonuçlar' olarak değerlendirdiğini'' ifade eden Güler, şunları kaydetti 
     ''Altyapı sıkıntılarının giderilmesi için büyük bir gayret sarf ediliyor. Ancak İstanbul trafiğinde altyapı sorunları veya taşımayla ilgili genel sorunlar çözülmeden olmaz. Herkes bir araçta bir kişi, böyle bir şey yok. Bir araçta bir kişi çıktığı zaman, bu tip durumlarda sonucuna katlanacaksın. Bunun başka hiçbir yolu yok. Yolu artırmadan, aracı azaltmadan veya taşıma sitemini raylı sisteme getirmeden, bugünden yarına çözülecek konular değil. 
     'İstanbul'da etkili yağışta hayat normalmiş gibi hızlı aksın' diye beklentilerin de, hiçbir manası yok. Elimizden gelen çabayı gösteriyoruz. Büyükşehir ve Valilik olarak hepimiz, elimizden gelen çalışmayı yapıyoruz. Ama bunlar bugünün sorunları değil, dünden bugüne çözülecek sorunlar değil. Ancak çözümü için çok büyük gayret sarf ediyoruz.'' 
     
</TEXT>
</DOC>
