<DOC>
<DOCNO> 266795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun08.html </URL>
<DATE> 2004/08/27/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD, Sudan için çözüm arıyor... 
</HEADLINE>
<TEXT>

     ABD Dışişleri Bakanlığı, ''parasal işlerini yürütecek bir banka bulamadığı gerekçesiyle'' kapatılacağı açıklanan Sudan'ın Washington Büyükelçiliği'ne yardım ettiklerini bildirdi. 
     ABD Dışişleri Bakanlığı sözcüsü Adam Ereli, Sudan'ın ABD'nin ''engellemeci'' olduğu yönündeki iddiasını kesinlikle kabul etmediklerini, Hazine Bakanlığı ve aralarında Sudan'ın da bulunduğu yabancı elçiliklerle konu üzerinde birlikte çalıştıklarını kaydetti. 
     Sudan'ın bankacılığa ilişkin sorunlarının Riggs Bankası'ndaki sorunlarla bağlantılı olduğunu söyleyen Ereli, ''Sudan hükümetinin ve büyükelçiliğinin buradaki işlerini normal olarak yürütebildiğini görmek istiyor, bunun için çalışıyoruz'' dedi. 
     Bu arada, adının açıklanmasını istemeyen bir ABD Dışişleri Bakanlığı yetkilisi, Sudan'ın, bankalarla ilgili benzer sorunlarla karşılaşan 6 yabancı ülkeden biri olduğunu söyledi. Yetkili, bu ülkelerin hangi ülkeler olduğuna ilişkin açıklama yapmadı. 
     Sudan Dışişleri Bakanlığı, Washington'daki büyükelçiliğin, başkent Hartum'la para alışverişine 30 yıldan fazla süredir aracılık eden bankanın, diğer büyükelçilik hesaplarıyla birlikte Sudan hesabını da kapattığını ve hesap açacak yeni bir banka bulamadıkları için büyükelçiliğin bu hafta kapatılacağını bildirmişti. 
     Açıklamada, ABD'yi suçlayan Sudan Dışişleri Bakanlığı, sorunun çözümü için ABD Dışişleri Bakanlığı'ndan yardım istediklerini, ancak bir sonuca ulaşamadıklarını kaydetmişti. 
     
</TEXT>
</DOC>
