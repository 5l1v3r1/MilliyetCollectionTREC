<DOC>
<DOCNO> 291498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo29.html </URL>
<DATE> 2004/11/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Canaydın Yönetimler hiçbir zaman amigo terörüne destek veremez 
</HEADLINE>
<TEXT>

     Galatasaray Kulübü Başkanı Özhan Canaydın, kulüp yöneticilerinin hiçbir zaman amigo terörüne destek vermediğini, ancak dünyanın her yerinde amigo teşkilatlarının bulunduğunu söyledi. 
     Özhan Canaydın, CNN Türk televizyonunda ''Manşet'' programına katılarak, Mehmet Ali Birand'ın tribün terörü konusundaki sorularını yanıtladı. Dünyada tüm kulüplerin tribün organizasyonları yaptığını ve bunun kendi yapılarıyla ilgisi bulunmadığını ifade eden Canaydın, ''Ben kombine bilet satıyorum. Kombine müşterilerim rahatsız, biliyorum. Ama yönetimler hiçbir zaman amigo terörüne destek vermez. Ben her zaman olaylara karşı çıkmış biriyim'' dedi. 
     Tribün olaylarının önüne, ancak emniyetin alacağı önlemlerle geçilebileceğini ifade eden Özhan Canaydın, ''Bizler amatör yöneticileriz. Bu boyuta çıkmış terörü ancak emniyet güçleri, devlet önler. Burada en önemli konu, herkes yerine oturacak, merdivenler boş kalacak'' diye konuştu. 
     Taraftar derneklerinin giderek çoğaldığını, bazı derneklerin, gövde gösterisi için yeni çıkan gruplara destek verdiğini ileri süren Canaydın, bunların artık son bulması ve maçlarda koltuk sayısından fazla bilet satılmaması gerektiğini söyledi. 
     Polisin statlardan çıkmasının en büyük arzusu olduğunu, ancak bunun için belli bir dönemin geçmesi gerektiğini vurgulayan Canaydın, statlardaki özel güvenlik elemanlarının, belli bir süre için polisle beraber eğitilmesinin de gerekliliğinden söz etti. 
     Seyirciyi eğitecek programlara ihtiyaç duyulduğunu, Galatasaray'da, çok iyi yaklaşımlar sonucu, kötü sonuçlara rağmen taraftar taşkınlığının kalmadığını dile getiren Canaydın, şöyle konuştu 
     ''Küfür bitmedi, ama azaldı. Bizde döner bıçağı, satır olayı bitti. Seyirci için bir şov hazırlıyoruz, seyircisiz olmaz. En haşin seyircimizin bile burnunun kanamasını istemeyiz. Onların, burunları kanamadan maç izlemelerini sağlamak zorundayız. Bunun için taraftara doğru yolu göstereceğiz, emniyet de bizi yalnız bırakmayacak. Devletin, bu işi bitirene kadar arkamızda, bizimle birlikte durması lazım.'' 
     
</TEXT>
</DOC>
