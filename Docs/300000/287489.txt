<DOC>
<DOCNO> 287489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonspo12.html </URL>
<DATE> 2004/11/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Gaziantepspor'da durmak yok... 
</HEADLINE>
<TEXT>

     Birinci Süper Futbol Ligi'nde 6 hafta aradan sonra galibiyetle tanışan Gaziantepspor'da çalışmalar, milli maç nedeniyle lige verilen arada izin yapmadan günde çift antrenmanla sürüyor. 
     Teknik Direktör Nurullah Sağlam yönetiminde, Celal Doğan Tesisleri'nde gerçekleştirilen antrenmana, milli maçlar nedeniyle ülkelerinde bulunan Lazarov, Jaziri, Bouazizi ve Bekir katılmadı. Oyuncuların Samsunspor galibiyetiyle neşeli oldukları gözlenirken, yeni takım kaptanı Tunuslu Bouazizi'nin kayınpederinin öldüğü, bu oyuncunun milli takım kampından izin alarak cenaze törenine katılacağı belirtildi. 
     Sıkıntılı geçen hafta sonrası Samsunspor maçının sonucunun tüm camia için büyük önem taşıdığını, yüksek kazanma arzusu ile başlanılan maçta her şeyin kontrolleri altında gittiğini, ilk yarı çizgi halindeki rakip defansının arkasına atacakları toplarla sonuca gitmeyi hedeflediklerini, bunda da başarılı olduklarını anlatan Sağlam, şöyle konuştu 
     ''Penaltı pozisyonu bunun en belirgin örneklerindendi. İkinci yarıya başlarken özellikle Samsunspor bir ara bütün riskleri alıp üzerimize gelmeyi hedefledi. Bu esnada 6 haftadır kazanamıyor olmanın verdiği stres oyuncularımı skoru koruma düşüncesine itti. Bu da zaman zaman sıkıntı yaşamımıza neden oldu. Jaziri, Tarık Ettayeb ve Lazarov üçlüsünün ilk defa beraber oynuyor olmasının verdiği dezavantaj da bizim için bir handikaptı. Her şeye rağmen kazanma arzusu yüksek olan oyuncularımı kutluyorum.'' Sağlam, milli maç nedeniyle lige verilen arayı en iyi şekilde değerlendirmeyi amaçladıklarını, bu nedenle Samsunspor maçının hemen ertesinde çalışmalara ara vermeksizin başladıklarını ifade ederek, ''Milli maç nedeniyle ülkelerine giden oyuncular dışında eksiğimiz bulunmuyor. Günde çift antrenmanla İstanbulspor maçının hazırlıklarını sürdürüyoruz. Kötü gidişata Samsunspor maçıyla dur dedik, artık tüm kredimizi tükettik. Kötü sonuca tahammülümüz kalmadı. Üst sıralardan kopmamak için bundan sonra kazanmak zorundayız'' dedi. 
     Bu arada, Samsunspor maçı öncesinde takım kaptanı Mehmet Polat'ın yıprandığı gerekçesiyle görevi bırakması üzerine, yönetim kurulu ve teknik kadronun isteğiyle takım kaptanlığına Tunuslu milli oyuncu Riad Bouaazizi getirildi. 
     
</TEXT>
</DOC>
