<DOC>
<DOCNO> 275102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo14.html </URL>
<DATE> 2004/09/26/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Beşiktaş'ta yeni yönetim hayal kırıklığı yarattı... 
</HEADLINE>
<TEXT>

     Ligde ilk 7 haftada sadece 6 puan toplayan ve ligin alt sıralarından kurtulamayan Beşiktaş'ta yeni yönetim ilk sezonunda hayal kırıklığı yarattı. 
     Siyah-beyazlı takıma 100. yılında şampiyonluk sevinci yaşatan Serdar Bilgili ve yönetim kurulunun görevinden ayrılmasının ardından 30 Mayıs'taki olağanüstü kongrede göreve gelen başkan yıldırım Demirören ve yönetim kurulu, ilk sezonda hedefledikleri başarının uzağında kaldılar. 
     Yaptığı 13 yeni transferle iddialı bir takım kurmaya çalışan yönetim, bu ekibin başına da İspanya'nın dünyaca ünlü takımı Real Madrid'de elde ettiği başarılarla adını duyuran Vicente Del Bosque'yi getirerek şampiyonluğa odaklandı. 
     Siyah-beyazlı takım, sezon başındaki bütün bu hazırlıklara rağmen sezona istediği gibi başlayamazken, haftalar ilerledikçe hedeflerinden uzaklaştı. 
     
     SADECE 1 GALİBİYET ALABİLDİ 
     Beşiktaş, ligin ilk 2 haftasında 2 beraberlik alırken, 7 haftalık lig maratonunda sadece 1 galibiyet alabildi. 
     Siyah-beyazlı takım, ligdeki ilk ve tek galibiyetini 5. haftada deplasmanda Sakaryaspor'u 4-1 yenerek elde ederken, 7 hafta içinde 3 beraberlik ve 3 yenilgi aldı. 
     ''Kara kartallar'', 7 haftada sadece 6 puan topladı ve şampiyonluk hedefinden uzak kaldı. Siyah-beyazlı takım, Akçaabat Sebatspor, İstanbulspor, Kayserispor ve Sakaryaspor gibi takımların üstünde yer alma başarısı gösterdi. Beşiktaş, ayrıca maç fazlasıyla 5 puanlı Diyarbakırspor'un önünde ligde 13. sırada yer aldı. 
     
     BJK İNÖNÜ STADI DA YETMEDİ 
     Ligdeki ilk maçlarını İstanbul dışında oynamanın sıkıntısını yaşayan Beşiktaş, son iki haftada BJK İnönü Stadı'nda maçlarını yapmasına rağmen yine galibiyete ulaşamadı. 
     Stadın yenilenme çalışmaları nedeniyle ilk 5 maçını deplasmanda ya da İstanbul dışında oynamak zorunda kalan siyah-beyazlı takım, Galatasaray ile yapılan derbi maçında stadına kavuştu. 
     Beşiktaş, ezeli rakibiyle yaptığı karşılaşmada 30 bin taraftarının desteğini arkasına almasına rağmen karşılaşmadan 0-0 beraberlikle ayrıldı ve sadece 1 puan alabildi. 
     Ligde bu hafta yine kendi sahasında oynamanın rahatlığını yaşayan siyah-beyazlı ekip, BJK İnönü Stadı'nda Büyükşehir Belediyesi Ankaraspor karşısında bu sefer maçı 3-2 yitirerek, taraftarlarını tekrar üzdü. 
     
     YÖNETİM STADI YENİLEDİ 
     Ligde istediği sonuçlara ulaşamayan yeni yönetim kurulu, sadece BJK İnönü Stadı'nın yenilenmesinde hedefine ulaştı. 
     BJK İnönü Stadı, yoğun çalışmalar sonrasında tamamlanarak Galatasaray ile yapılan derbi maçında tekrar faaliyete geçti. 
     Çalışmalar sonunda stadın kapasitesi 30 binin üzerine çıkarken, stat camia tarafından beğeni topladı. 
     
</TEXT>
</DOC>
