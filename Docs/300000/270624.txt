<DOC>
<DOCNO> 270624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun13.html </URL>
<DATE> 2004/09/10/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
İngiltere'de, Libyalı diplomatlar trafik cezalarını ödemiyor... 
</HEADLINE>
<TEXT>

     İngiltere'de yayımlanan The Independent gazetesi, ülkede trafik cezalarını yatırmayan diplomatların başında Libyaylıların geldiğini, Türk diplomatların ise altıncı sırada yer aldığını yazdı. İngiltere Başbakanı Tony Blair ile Libya Devlet Başkanı Muammer Kaddafi'nin geçen bahar aylarında el sıkışmalarıyla ısınan diplomatik ilişkilerin, Libyalı diplomatların ödenmeyen trafik cezaları yüzünden yeniden tehlikeye düşebileceği uyarısında bulunan Independent, Libyalı diplomatların ceza borçlarının 34 bin sterline ulaştığını yaklaşık 90 milyar TL bildirdi. 
     Libyalı diplomatların geçen yıldan bu yana biriken ceza sayısının da 365 olduğunu duyuran gazete, Dışişleri Bakanlığı'nın cezaların tahsili için devreye girdiğini bildirdi. 
     Aynı şekilde ikinci sırada bulunan Suudi diplomatların da 24 bin sterlin tutarındaki cezaları ödemeyi reddettiğini belirten gazete, Suudi Arabistan Büyükelçiliği'nin ödenmeyen bina vergilerinin tutarının da 14 bin sterline ulaştığını duyurdu. 
     Londra'daki diplomatik misyonun hız, yanlış yere park etmek gibi nedenlerle ödenmeyi bekleyen 1800 cezası bulunduğunu ve bunların 350 bin sterlinlik bir fatura oluşturduğunu da belirten Independent, Libya ve Suudi Arabistan'ın ardından cezalarını ödemeyen diplomat sürücülerin sırasıyla Nijerya, Gürcistan, Çin, Türkiye, Mısır ve Gana'dan olduğunu ve bu ülkelerden her birinin 100'ün üzerinde ödenmemiş cezası bulunduğunu öne sürdü. 
     Bu ülkeleri 94 ödenmemiş cezayla Yunanistan'ın ve 75 ödenmemiş cezayla Rusya'nın izlediğini belirten gazete, İngiltere'nin en yakın müttefiki Amerikalı diplomatların ödenmemiş trafik cezalarının sayısının da 14 olduğunu yazdı. 
     Independent, İngiltere'deki diplomatik misyonların ödenmemiş bina vergilerinin toplam tutarının da 1 milyon sterline vardığına işaret etti. 
     Gazete, Dışişleri Bakanlığı'nın diplomatların dokunulmazlık şartlarını düzenleyen Viyana Konvansiyonu'nda tashih yapılmasını isteyeceğini de yazarken, ''Anlaşmanın diplomatlara dokunulmazlık sağlamakla birlikte, onları yaşadıkları ülkenin kanunlarına uymaya zorlayacak şekilde değiştirilmesi istenecek'' diye yazdı. 
     
</TEXT>
</DOC>
