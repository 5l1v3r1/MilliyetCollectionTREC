<DOC>
<DOCNO> 263018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/spor/spo04.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon tedbirli 
</HEADLINE>
<TEXT>



Noubissie'ye veto 
BORDO - Mavili takımın yakaladığı başarılı grafiğin devam etmesi için yönetim her türlü önlemi alıyor. Bu doğrultuda denenmek isteyen Kamerunlu orta saha oyuncusu Celestin Noubissie'nin talebi geri çevrildi. Trabzonspor yönetimi, Fransa'nın Lille takımında forma giyen Noubissie'nin idmanlara çıkması halinde yabancı futbolcuların motivasyonunun bozulabileceğini düşünerek, kendisine olumsuz yanıt verdiler. 

'Doğru yoldayız' 
BAŞKAN Atay Aktuğ, çok iyi bir hava yakaladıklarını ve belirledikleri hedef doğrultusunda ilerlediklerini söyledi. Şampiyonlar Ligi üçüncü ön eleme turunda deplasmanda karşılaştıkları Dinamo Kiev karşısında çok iyi bir futbol ortaya koyduklarını ifade eden Aktuğ, "Rövanşta da çok dikkatli olacağız. Trabzonspor, çok iyi ve mütevazı bir şekilde ilerliyor ve çok büyük konuşmuyor" yorumunu yaptı. 

Sakatlık raporu 

MEHMET YILMAZ Sakatlanmış ve anjin olmuştu. Son antrenmanda yer aldı. Sebat önünde oynayacak. 
ERDİNÇ Sağ tendonundaki problem nedeniyle uzun süredir sakat. Bir hafta sonra takımla çalışacak. 
VOLKAN Sağ arka adalesinde yırtık var. Hazırlık kamplarını düz koşuyla geçirdi. İdman eksiği var. 
TOLGA Bileğinde problem yaşıyor. Dün idmana çıkmadı. Dinamo Kiev rövanşına yetiştirilmesine çalışılıyor. 
SELİM Hazırlık maçlarında sivrilmişti. Köprücük kemiği kırıldı. En az 20 gün daha sahalara dönemeyecek. 
YATTARA MR'ı çekildi. Ağrıları devam ediyor. Ancak Sebat önünde "oynayabilir" raporu verildi. 
LEE YONG Asya Kupası'nda sakatlık geçirdi. Dün ilk kez takımla çalıştı. Forma bekliyor. 

Doğan'dan Sebat alarmı 

TEKNİK Direktör Ziya Doğan, Dinamo Kiev maçını unutarak, Akçaabat Sebatspor maçını düşünmeleri gerektiğini söyledi. Doğan, tur için temkinli davranılması gerektiğini belirtip, "Dinamo Kiev, deplasmanda son olarak Real Madrid'i yendi. Cesaretli olmak başka, temkinli olmak başka şey. Korkaklık benim kitabımda yok" dedi. 
FUTBOLCULARININ Sebat maçına konsantre olması gerektiğini kaydeden tecrübeli hoca, "Artık Kiev maçı geride kaldı" yorumunu yaptı. Öte yandan Bordo - Mavililer, Akçaabat Sebatspor maçı için dün iki grup halinde çalışma yaptı. Dinamo Kiev önünde ilk on birde forma giyen oyuncular hafif bir idmanla çalışmayı noktaladı. 


</TEXT>
</DOC>
