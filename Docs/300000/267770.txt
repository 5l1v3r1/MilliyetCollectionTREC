<DOC>
<DOCNO> 267770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun12.html </URL>
<DATE> 2004/08/31/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Schröder-Putin-Chirac zirvesi başladı 
</HEADLINE>
<TEXT>

     Rusya Devlet Başkanı Vladimir Putin, Almanya Başbakanı Gerhard Schröder ve Fransa Cumhurbaşkanı Jacques Chirac, Doğu Karadeniz'deki tatil beldesi Soçi'de bir araya geldiler. 
     Liderler, iki Fransız gazetecinin Irak'ta kaçırılması nedeniyle dün Soçi'ye gelemeyen Chirac'ın bu sabah gelmesiyle görüşmeye geçtiler. 
     Putin, Schröder ve Chirac'ın kahvaltının ardından başlayacakları resmi görüşmenin öncelikli gündem maddelerini Irak, Afganistan ve Ortadoğu'da durum gibi uluslararası konuların oluşturması bekleniyor. 
     Liderlerin görüşmede ayrıca Rusya-AB ilişkilerini ve enerji işbirliğini ele almayı da planladıkları belirtiliyor. 
     Schröder ile Putin'in, dün Chirac'ı beklerken yaptıkları görüşmede de, Irak ile Afganistan başta olmak üzere AB ve petrol piyasalarındaki dalgalanmayı ele aldıkları bildirilmişti. 
     Üç lider, ABD'nin 17 ayı geçen Irak savaşı sırasında üç kez buluştu. Rusya, Fransa ve Almanya, ABD'nin Irak Savaşı'na en çok karşı çıkmış ülkeler olarak hatırlanıyor. 
     
</TEXT>
</DOC>
