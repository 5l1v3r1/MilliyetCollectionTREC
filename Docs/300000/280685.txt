<DOC>
<DOCNO> 280685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko39.html </URL>
<DATE> 2005/03/15/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
ABD'ye net sermaye girişi, beklentilerin üzerinde çıktı... 
</HEADLINE>
<TEXT>

     ABD'de cari açığın finansmanı açısından büyük önem taşıyan net sermaye girişi, Ocak ayında beklentilerin üzerinde gerçekleşti. 
     ABD Hazine Bakanlığı'ndan yapılan açıklamada, Kasım ayında 89.3 milyar dolar, Aralık'ta ise 60.7 milyar dolar olan net sermaye akışının Ocak'ta 91.5 milyar dolara çıktığı bildirildi. Buna göre yabancıların ABD tahvilleri alımları da 30.75 milyar dolar oldu. 
     Böylece yatırımcıların Ocak ayında 58.3 milyar dolar dış ticaret açığı veren ABD'nin bunu nasıl finanse edeceğine yönelik endişeleri büyük ölçüde giderilmiş oldu. 
     Öte yandan, Ticaret Bakanlığı tarafından açıklanan Şubat ayı perakende satışları, ABD iç pazarının canlılığını koruduğunu ortaya koydu. 
     Yılın ilk ayında yüzde 0.3 artan perakende satışların da Şubat ayı artışı yüzde 0.5 oldu. Geçen ay otomobil satışlarındaki artış ise yüzde 0.7 olarak açıklandı. 
     ABD'de ilk 2 aya ait perakende satış verileri, yüksek petrol fiyatları ve sert kış mevsimine rağmen iç talebin canlılığını koruduğunu ortaya koyuyor. 
     Yılın ilk ayında ABD'ye yönelen net sermaye miktarındaki artış, dolara da destek oldu. Veriler açıklanmadan uluslararası döviz piyasasında 1.3402 seviyesinde bulunan avro dolar paritesinin, 90 milyar doların üzerindeki sermaye girişi karşısında hızla 1.3345'e gerilediği gözlendi. ABD tahvillerine gelen talepte de artış hissedildi. 
     
</TEXT>
</DOC>
