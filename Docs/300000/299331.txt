<DOC>
<DOCNO> 299331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/ekonomi/eko09.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ata Rakı Atatürk'ten değil, atalarımızdan geliyor' 
</HEADLINE>
<TEXT>


Burgaz Alkollü İçkiler, yılbaşından itibaren Ata Rakı ve İstanblue Votka'yı piyasaya sürecek 

EVRİM ERGİN 

Yılbaşında piyasaya sürülecek olan Ata Rakı'yı üreten Burgaz Alkollü İçkiler AŞ'nin Yönetim Kurulu Başkanı Oral Doğu, Ata Rakı ismini koyarken hiçbir sorunla karşılaşmadıklarını belirterek, "Bu isim Atatürk düşünülerek koyulmuş bir isim değil. Rakının atalarımızdan gelen bir içki olması nedeniyle seçilmiş bir isimdir" dedi. Doğu, "Rakı Türk kültürünün bir parçası, atalarımızdan bize kalan bir miras. Bizim 'Ata Rakı' ismini kullanmamızın tek sebebi budur" dedi. 
'Ata Rakı' ve 'İstanblue Votka', şirket tarafından yılbaşında piyasaya sunulacak. Pazarlama Müdürü Erdoğdu Şentürk ise Lüleburgaz'da kurdukları fabrikada ürettikleri rakı ve votkanın 70, 35, 20 ve 0.5 santilitrelik cam şişelerde satılacağını belirtti. Şentürk, "Efe Rakı'dan sonra Türkiye'nin özel sektör tarafından üretilen ikinci rakısı 'Ata Rakı'yı yılbaşında piyasaya sunacağız" dedi. 


</TEXT>
</DOC>
