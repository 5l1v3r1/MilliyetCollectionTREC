<DOC>
<DOCNO> 299119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko02.html </URL>
<DATE> 2004/12/20/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Makine ve toprak ürünleri ihracatı artıyor... 
</HEADLINE>
<TEXT>

     Türkiye'nin ana ihracat kalemleri tekstil ve otomotivin yanı sıra makine ve toprak ürünleri ihracatındaki artış da sürüyor. 
     İhracatçı birlikleri kayıtlarına göre, makine ihracatı Ocak-Kasım döneminde bir önceki yıla göre yüzde 37.4'lük artışla 3.7 milyar dolar olarak gerçekleşti. 
     Bu dönemde, 1 milyar 859.2 milyon dolarlık ihracat yapan Orta Anadolu Makine ve Aksamları İhracatçıları Birliği, yüzde 41.4'lük artış oranı yakaladı. Birliğin ihracatında inşa ve madencilik makineleri 255 milyon dolar ve yüzde 13.7 pay ile birinci sırayı aldı. Endüstriyel klimalar ve soğutucular 211 milyon dolar ihracat ve yüzde 11.4 pay ile ikinci, pompalar ve kompresörler 184 milyon dolarlık ihracat ve yüzde 9.9 pay ile üçüncü oldu. 
     Makine ihracat yapılan ülke sıralamasında ise Almanya, ABD ve İtalya ilk üçü paylaşırken, İngiltere, Irak, Fransa ve İran en çok ihracat yapılan diğer pazarlar olarak açıklandı. 
     Öte yandan, ilk 11 ayda seramik, cam ve çimento ihracatı da bir önceki yılın aynı dönemine göre yüzde 19.1 artarak 1.5 milyar dolara ulaştı. Toprak ürünleri sektörü 169 ülkeye ihracat yaparken pazarın yüzde 60'dan fazlasını ABD ve AB ülkeleri oluşturdu. 
     
</TEXT>
</DOC>
