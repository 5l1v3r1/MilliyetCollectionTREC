<DOC>
<DOCNO> 258285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo14.html </URL>
<DATE> 2004/07/26/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Trabzonspor, Letonya'ya gitti... 
</HEADLINE>
<TEXT>

     Avrupa Şampiyonlar Ligi 2. ön eleme turu ilk maçında 28 Temmuz Çarşamba günü deplasmanda Skonto Riga ile karşılaşacak olan Trabzonspor, özel bir uçakla Letonya'ya gitti. 
     Teknik direktör Ziya Doğan, Skonto Riga karşısında sahadan iyi bir sonuçla ayrılmak istediklerini belirterek, ''Bizim içeride ve dışarıda parolamız galibiyet'' dedi. 
     Doğan, en ciddi maçlarından birini oynayacaklarını da ifade ederek, ''Rakibimiz Avrupa takımı. İyi savunma yapıyorlar. Milli takımlarının yüzde 70'ini oluşturuyorlar. Bizde futbol anlayışımızda rakibimizi asla küçük görmüyoruz ve gözümüzde büyütmüyoruz. 7-0 olsa, 10-0'ı kovalamalıyız. İşi gırgıra verirsek rakibimize saygısızlık olur. Karşımızda Barcelona var gibi oynayacağız'' diye konuştu. 
     Letonya liginin devam ettiğini ve rakiplerinin hazır olduğunu ifade eden Doğan, şöyle konuştu 
     ''Bizde hazır olabileceğimiz en iyi şekilde hazırlandık. Normalde 5 ve 6. haftalarda tam olarak form düzeyine ulaşılır, ancak biz erken olan bu maç için tam olarak hazır hale gelmeye çalıştık. Artık sahada futbolcular konuşacak. Onlarda işin bilincindeler ve yenip tur için avantajlı bir şekilde döneceğimizi umuyoruz.'' Doğan, Volkan ve Erdinç'in Skonto Riga maçında forma giyemeyeceklerini de belirterek, ''Erdinç, tam olarak 5-6 hafta sonra hazır hale gelir. Volkan'dan belki rövanş maçında yararlanırız. Ancak şu anda onların yerine forma giyecek oyuncularımdan da onlar kadar faydalanacağımızı düşünüyoruz'' diye konuştu. 
     Bu akşam 19.00'da Riga'da karşılaşmanın hazırlıklarını sürdürecek olan bordo-mavili takımın 19 kişilik futbolcu kadrosunda, şu isimler yer alıyor 
     Petkoviç, Hasan Sönmez, Emrah, Tolga, Tayfun, D'Haene, Mustafa, Celaleddin, Hasan Üçüncü, Yattara, Adem, Thijs, Hüseyin, Çağlar, Ufuk, Gökdeniz, Fatih, Mehmet Yılmaz ve Augustine. 
     Karadeniz ekibinde sakatlıkları bulunan Erdinç, Volkan ve Selim ile milli takım kampında bulunan genç oyuncu Emre Aygün Letonya'ya götürülmedi. 
     
</TEXT>
</DOC>
