<DOC>
<DOCNO> 278581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/guncel/gun03.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Orduevinde cinnet 
</HEADLINE>
<TEXT>


Ankara'daki Sıhhiye Orduevi'nde kalan Yüzbaşı Ahmet Özberen, eşini boğarak öldürdü. Özberen'in, eşinin sınavı için Ankara'ya geldiği öğrenildi 

ANKARA Milliyet 

Ankara Sıhhiye Orduevi'nde kalan Yüzbaşı Ahmet Özberen, eşini boğarak öldürmesinin ardından beylik silahıyla canına kıydı. 
Hatay'dan Ankara'ya gelen Yüzbaşı Özberen ve eşi Elif, Sıhhiye Orduevi'ne yerleşti. Siyasal Bilgiler Fakültesi mezunu olan Elif Özberen'in gireceği bir sınav için Ankara'da bulunan çift uzun süre dışarı çıkmayınca, dün Orduevi yönetimi durumdan şüphelenerek odaya çıktı. 

Cesetleri bulundu 
Yetkililer, içeri girdiklerinde yüzbaşı ve eşinin cesetleriyle karşılaştı. 
Olay, Ankara İnzibat Komutanlığı'na bildirildikten sonra, Askeri Savcılık duruma el koydu. 
Uzman askeri bir ekibin odada yaptığı incelemede, yüzbaşının eşini boğmasının ardından tabancasıyla canına kıydığı belirlendi. 2 yıllık evli çiftten Yüzbaşı Sakarya'da, eşi de Ankara'da toprağa verildi. 
Konuyla ilgili herhangi bir açıklama yapılmazken, soruşturmanın devam ettiği kaydedildi. 


</TEXT>
</DOC>
