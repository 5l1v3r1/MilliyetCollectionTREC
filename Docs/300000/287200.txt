<DOC>
<DOCNO> 287200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur03.html </URL>
<DATE> 2004/11/08/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Okul kantininden gofret çalarken yakalandı 
</HEADLINE>
<TEXT>

     ADANA'da ucuna kanca taktığı sopayı açık pencereden uzatıp okul kantininden çikolata ve gofret çalmaya çalışan lise öğrencisi 15 yaşındaki G.D., suçüstü yakalandı. Kantin görevlisi 23 yaşındaki Erdinç Yüksel'in yakaladığı D., "Arkadaşım daha önce yapmış, ben de denemek istedim. Aldıklarımı arkadaşlarımla yiyecektim'' dedi. 
     Fatih Mahallesi'ndeki Turgut Özal Lisesi kantininden 2 haftadır hırsızlık yapılması nedeniyle kantin görevlisi Erdinç Yüksel, öğle saatlerinde okula gelerek beklemeye başladı. Bir süre sonra elinde sopayla kantinin arkasına geçen 2 çocuğu gören Yüksel, gizlenip izlemeye başladı. Ellerindeki ucuna kanca taktıkları sopayı demir parmaklıkların arasından açık pencereden içeri uzatan çocuklar, kantindeki gofret ve çikolataları çekmeye başladı. 
     Hırsızlık yapıldığını gören Yüksel, çocuklara engel olmak istedi. Kantinciyi gören çocuklar ise, çaldıkları malzemeleri bırakarak kaçmaya başladı. Okul bahçesinde yaşanan kısa süreli kovalamacanın ardından G.D.'yi yakalayan Yüksel, kantine kilitleyip polise haber verdi. 
     Turgut Özal Lisesi'ne gelen polis, Yeşilevler Endüstri Meslek Lisesi öğrencisi olduğunu söyleyen D.'yi gözaltına aldı. Polis arabasına bindirilen D., "Daha önce bir arkadaşım bu yöntemle hırsızlık yaptığını söyledi. Ben de denemek istedim. Bir kez başardım, yine yapmak istedim amacım aldıklarımı arkadaşlarımla birlikte paylaşıp yemekti'' dedi. 
     
</TEXT>
</DOC>
