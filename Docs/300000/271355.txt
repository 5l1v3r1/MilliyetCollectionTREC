<DOC>
<DOCNO> 271355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/soneko02.html </URL>
<DATE> 2004/09/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Hükümetin zina konusundaki tavrı piyasalar açısından önem taşıyor 
</HEADLINE>
<TEXT>

     Piyasalar açısından bu hafta, Türk Ceza Kanunu tasarısı görüşmelerinde hükümetin zina konusundaki tavrının önem taşıdığı bildirildi. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçtiğimiz hafta yüzde 1.1 oranında değer kazanarak, 21,004.14 puandan kapanırken, önceki hafta 529 milyon dolar seviyesinde olan günlük ortalama işlem hacminin 651 milyon dolara yükseldiği anımsatıldı. 
     Raporda, ''Avrupa Birliği'nin Genişlemeden Sorumlu Üyesi Günter Verheugen'in gerçekleştirdiği Türkiye ziyareti sırasında yaptığı açıklamaların, 6 Ekim'de yayınlanacak olan Avrupa Birliği Komisyonu İlerleme Raporu öncesinde olumlu olarak değerlendirilmesi neticesinde geçen hafta da piyasalardaki hareketler, AB beklentilerinin etkisiyle pozitif yönde gerçekleşmiştir'' denildi. 
     Bu haftanın başlıca gündem maddesini, hükümetin çağrısı üzerine yarın olağanüstü toplantıya çağrılarak Avrupa Birliği İlerleme Raporu öncesinde reform niteliğindeki Türk Ceza Kanunu'nun çıkartılmasının görüşüleceği Meclis çalışmalarının oluşturduğu belirtilen raporda, şu görüşlere yer verildi 
     ''Türk Ceza Kanunu görüşmelerinde hükümetin zina konusunda eklemek istediği maddedeki tavrı özellikle piyasalar açısından etkili olacaktır. AB çevrelerinden yoğun eleştiri alan zina ile ilgili maddenin Türk Ceza Kanunu'nda yer alması durumunda, bunun İlerleme Raporu'nda Türkiye aleyhinde ön plana çıkabilecek bir olumsuzluk olması piyasaları rahatsız etmektedir.'' Raporda, yarın Hazine'nin 91 gün vadeli TL cinsinden iskontolu referans bono ihalesi düzenleyeceği de kaydedilerek, ihalede net 1 katrilyon 426 trilyon lira tutarında ihraç yapılacağı, Hazine'nin geçen hafta gerçekleştirdiği 454 günlük TL cinsi ihalede yüzde 26.51 faiz oranından, net 1.08 katrilyon liralık satış gerçekleştirirken, 364 günlük dolar cinsi ihalede ise faizin yüzde 4.55, net satışın 897.4 milyon dolar olduğu anımsatıldı. 
     Merkez Bankası'nın kısa vadeli faiz oranlarını yüzde 22'den yüzde 20'ye indirmesinin geçen hafta hisse senetleri piyasasını olumlu yönde destekleyen önemli bir faktör olduğu belirtilen raporda, piyasanın yükselişini sürdürebilmesi için faizlerin yüzde 25 bileşik seviyesinin altına kalıcı bir şekilde gerilemesi ve endeksin bulunduğu seviyelerde kar satışlarına hazırlıklı olmak gerektiği ifade edildi. 

     
</TEXT>
</DOC>
