<DOC>
<DOCNO> 296051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas16.html </URL>
<DATE> 2004/12/08/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Zeta-Jones 14 yaşında sahneye çıkmış... 
</HEADLINE>
<TEXT>

     Sinema dünyasının Oscarlı yıldızı Catherine Zeta-Jones, 14 yaşında sahneye çıktığını ve bu nedenle ''paranın kıymetini'' çok iyi bildiğini açıkladı. 
     Internetteki ''imdb'' sitesinin haberine göre, bugünkü servetine hayatı boyunca başarı için çalışarak kavuştuğunu söyledi. 
     Hollywood'un en çok kazanan oyuncularından Michael Douglas ile evli olan yıldız, hiçbir zaman paranın nasıl zor kazanıldığını unutmadığını belirtti. 
     Hayatının sanıldığı kadar kolay geçmediğini dile getiren İngiliz oyuncu, ''Kocamla tanıştığımda dünyanın dört yanında evleri vardı. Şimdi de birlikte kazandığımız parayla aldığımız evlerimiz var. Ben zengin olduğu halde kulübede yaşamak isteyene de daha rastlamadım'' dedi. 
     Büyük servetlerine rağmen kesinlikle müsrif bir aile olmadıklarını vurgulayan sanatçı, hayat standardına nasıl kavuştuğunu şöyle anlattı 
     ''Yaşamayı seviyoruz, geziyor, güzel yerler görüyoruz. Ama kesinlikle havai, insanlara karşı saygısız biri değilim. Ben 14 yaşından beri çalışıyorum. İlk olarak daha o yaşta kulüplerde şarkı söyledim. Oradan aldığım parayı cep harçlığı yaptım. Bu nedenle paranın kıymetini, kolay kazanılmadığını çok iyi bilirim. Kocama da sahip olduklarının alnının teriyle kazandığı için büyük saygı duyuyorum. Ama şunu yine vurguluyorum bunları ikimiz beraber kazandık.'' Catherine Zeta-Jones'un Brad Pitt, George Clooney, Matt Damon ve Julia Roberts ile birlikte rol aldığı ''Oceans Twelve'', 10 Aralık'ta ABD sinemalarında seyirciyle buluşacak. 
     
</TEXT>
</DOC>
