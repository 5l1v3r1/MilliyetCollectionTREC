<DOC>
<DOCNO> 257527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/axspo01.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahat uyuyun 
</HEADLINE>
<TEXT>


Beşiktaş'ın teknik patronu Del Bosque, Almanya kampının son gününde takımın durumunu değerlendirdi, "Ben realist bir insanım. Taraftarların bana güvenmelerini istiyorum" dedi 

BİLAL MEŞE 


R.Madrid hatırlatması 
SİYAH - Beyazlı ekibin Teknik Direktörü Vicente del Bosque, taraftarlara yüreklerine su serpecek mesajlar gönderdi. Tecrübeli hoca, "Ben olmayacak konuları konuşmak istemiyorum. Realist bir insanım. Taraftarların bana güvenmelerini ve rahat uyumalarını istiyorum. Kazanamadığım taktirde alacağım tepkileri iyi biliyorum. Sabırla işimi yapacağım. Başarılı olduğunuz zaman bile işinize son verilebiliyor. Bunu da iyi bilirim. Bu her yerde böyle" diye konuştu. 

Toraman üzüntüsü 
AVUSTURYA ve Almanya'daki yeni sezon hazırlıklarını değerlendiren İspanyol hoca, takımı fiziki olarak en üst düzeye taşıdıklarını, teknik açıdan da zirveye doğru ilerlediklerini söyledi. Del Bosque, "Teknik kadro olarak adapte olmamız çok kolay oldu. Kulübü iyi tanıdım. Kamplarda her şey pozitifti. Birkaç sakatlık dışında büyük sürpizler yaşamadık. Özellikle İbrahim Toraman'ın sakatlığı düşüncelerimi alt üst etti. Onunla ilgili oyun anlayışım vardı" dedi. 

Yönetime danışacak 
BEŞİKTAŞ'IN hocası, "Benim hedefim oyunculara bir şeyler vermek, onları doyurmak. Neredeyse 24 saat takımı düşünüyorum. Oyuncuların kulübe duydukları güvenin arttığını gözlüyorum" ifadelerini kullandı. Kafasındaki on biri büyük ölçüde şekillendirdiğinin altını çizen Bosque şöyle devam etti "Takımın kimlerden oluşacağı konusunda fikirlerim oluştu. Ancak sözleşmelere bakmak gerekir. Önce yönetimle konuşacağım, ardından da kararımı vereceğim" . 

Kartal penaltılarla 10-9 

Üçüncü oldular 
BEŞİKTAŞ, Alpen Cup'ta Alman Bielefeld'i penaltılarla yenerek üçüncü oldu. Kartal, Sergen'in ilk kez onbirde sahaya çıktığı karşılaşmanın ilk yarısını İbrahim Akın'ın 12. dakikada attığı golle 1 - 0 önde kapadı. 54'te Holsing oyuna denge getirdi, normal süre 1 - 1 kapandı. Ardından penaltılara geçildi. İbrahim Akın ile Murat Şahin penaltılardan yararlanamadı. Ahmed Hassan, Ronaldo, Okan Koç, Ümit, Veysel, Çağdaş, Mustafa Doğan, Fatih, Berkant rakip fileleri havalandırdı, Bielefeld üç penaltıyı gole çeviremeyince Beşiktaş 10 - 9 üstünlükle üçüncülüğe ulaştı. 

Maçın karnesi 
HAKEMLER Felix Brych, Tomas Harber, Lother Hostheymer 
BEŞİKTAŞ Murat 7 - Fatih 6 , Ronaldo 6 , Çağdaş 6 , Ahmet Yıldırım 6 Mustafa Doğan Dk.58 5 - Okan Koç 5 , Berkant 6 , Serdar Özkan 5 Ümit Dk.75 5 , İbrahim Akın 7 - Sergen 6 Ahmed Hassan Dk.65 5 , Sinan Kaloğlu 5 Veysel Dk.86 
BİELEFELD Hain 6 - Morges 6 , Gabriell 5 , Bogusz 6 Grieneison Dk.85 - Lense 6 , Kuntzel 5 Radoviç Dk.46 5 , Kauf 5 , Ayori 6 Duro Dk.75 4 , Schuler 6 - Raducanu 6 Wieczorek Dk.58 5 , Buckley 5 Holsing Dk.46 7 
GOLLER İbrahim Akın Dk.12 , Holsing Dk.54 

Carew tehlikesi 

Norveçli golcünün, on gün boyunca sadece düz koşu yapacağı, Malatyaspor maçında forma giymesinin de zor olduğu bildirildi 

Tandonda zorlanma 
BEŞİKTAŞ forması altında çıktığı ilk hazırlık maçında sakatlanan Carew'in, ligin ilk haftasına yetişmesinin şimdilik zor olduğu açıklandı. Partizan karşılaşmasının 13. dakikasında sakatlanan ve ambülansla götürüldüğü Kempten'de bir klinikte röntgeni çekilen Norveçli golcünün sağ ayak baş parmağında ezilmenin yanı sıra tandonda zorlanma da tespit edildi. Carew, on gün takımdan ayrı olarak sadece düz koşu yapacak. 

"Burada mutlu" 
DEL Bosque, Carew'in takımla kısa sürede kaynaştığını söyledi. İspanyol hoca, "On gün olmayışı dezavantaj. Sakatlanana kadar Partizan maçında herkes uzun toplarla Carew'i aradı. Bu psikolojik bir olay. Bizim için önemli bir silah olacak. Bazen sahada agresif olabiliyor. Kafayla iyi vuruşları var. Markajdan rahat çıkabiliyor. Takımın biraz daha ona alışması gerek. Ama onun takım içinde mutlu olduğunu hissettim" dedi. 

Hasret bitiyor 

ALMANYA'DAKİ hazırlıklarını Bielefeld maçıyla noktalayan Beşiktaş, bugün İstanbul'a dönüyor. Karşılaşma sonrası Münih'e geçen kafile 06.00'da özel uçakla İstanbul'a döndü. Beşiktaş'ı taşıyan özel uçağın, üç gün tatili Güney'de değerlendirmek isteyen futbolcuları İstanbul'dan Bodrum'a götüreceği belirtildi. 

No problem 

DEL Bosque tarafından orta sahanın sağında şans bulan Ahmed Hassan, "Ben profesyonel bir futbolcuyum, nerede görev verilirse oynarım" dedi. Mısır Milli Takım'nda da sağ kanatta görev aldığını kaydeden golcü oyuncu, "Kaldı ki oyun içinde fırsat buldukça ofansa destek veririm, goller atarım, attırırım da. Bu durum benim için asla sorun olmaz" dedi. 


</TEXT>
</DOC>
