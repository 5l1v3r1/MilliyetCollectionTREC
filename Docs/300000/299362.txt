<DOC>
<DOCNO> 299362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/spor/aspo.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Hikaye resimde var 
</HEADLINE>
<TEXT>


Daum, 1.5 yıl içinde mükemmel işlere imza attıklarını söyledi, "Nereden nereye geldiğimiz sanırım açıkça görülüyordur. Bu başarılarla Avrupa'da çok farklı konumda olurdum ama Türkiye'de yapayalnız bırakıldım" dedi 

YUSUF KOBAL 


'Gerçekçi hedefler tuttu' 
FENERBAHÇE Teknik Direktörü Christoph Daum dün Samandıra Tesisleri'nde düzenlediği basın toplantısında ilk yarının değerlendirmesini yaptı. Ekibiyle birlikte 1.5 yıl içinde mükemmel bir başarıya imza attıklarını söyleyen Alman hoca, "Yeni kurulmuş bir takımın nerelere geldiğini sanırım herkes görüyordur. Ortadaki resim hikayeyi anlatıyor. İki kulvarda mücadele etmemize rağmen zorlukları iyi aştık. Şampiyonlar Ligi'nde 9 puan gayet başarılı. 3. olarak gerçek hedefi tutturduk. Gruptan çıkmak biraz hayalcilikti" diye konuştu. 

'Ayakta durmasını bildim' 
DAUM, sportif açıdan her eleştiriye açık olduğunu söyledi, "Ama hep şahsiyetimi zedelediler. Avrupa'nın neresinde olursam olayım bu başarılarla çok farklı yerde olurum. Türkiye'de yapayalnız bırakıldım. Yağmurun altında tek başıma bırakıldım. Yine de ayakta durmasını bildim" dedi. Alman hoca derbi yenilgilerine de değindi, "O maçlarda Beşiktaş ve Galatasaray'ın performansını da yabana atmamak lazım. Lig bir bütün. Derbileri kazanıp sezonu 6. bitirirseniz bu zaferlerin ne anlamı kalır ki" yorumunu yaptı. 

'2-3 yıla ihtiyacımız var' 
İNSANLARIN sonradan kıymete bindiğini hatırlatan Daum, "Türkiye'den gidince yaptıklarımın bilincine varılacak. Bu takım makul paralara kuruldu. Bir de eskiden harcanan milyon dolarlara bakın" ifadelerini kullandı. "Kafamdaki Fenerbahçe'nin oluşması için 2 - 3 sene gerekli" diyen Alman hoca, "O zaman kalıyor musunuz" şeklindeki bir soruya, espriyle karışık "Futbol açısından hiçbir sorun yok, ama bu basınla herhalde bunu başaramam, giderim. Şimdi bu açıklamanın üzerine bu soru sorulmamalı" karşılığını verdi. 

Daum'un gözüyle 

Rüştü Takıma katkısını son maçlarda gördük. Ben başarılı olacağını biliyordum. Sanırım taraftarın da gönlünü kazanmıştır. Gerek karakteristik özellikleri, gerekse performansıyla Türkiye'deki kalecilerin çok önünde. 
Aurelio Tüm yaptıkları için ona teşekkür etmek istiyorum. Bizim amacımız kendisini asla göndermek değildi. Sadece yabancı kontenjanı, ayrılmamıza neden olabilirdi. Buna rağmen hiç pes etmeden çalıştı. Aurelio her övgüye layık. 
Ümit Özat Sadece saha içinde değil, dışarıda da görevini eksiksiz yerine getiriyor. Oynayan, oynamayan herkesle ilgileniyor. Fenerbahçe tarihindeki o büyük kaptanların arasına Ümit'in de adı yazılacaktır. O kolumun bir uzantısı. 
Servet Biraz ağır da olsa, kendini geliştiren bir oyuncu. Bazı maçlarda yaşadıklarıyla ağır bedeller ödedi. Ama bunlardan ders çıkararak devam etmesini bildi. Biraz sabırlı davranmalıyız. Çok iyi bir yolda. 
Luciano İşini ciddi yapıyor. Beklentim, yanında dönem dönem oynayan Önder ve Servet'i saha içinde daha fazla yönlendirmesi. Çünkü bu özelliği var. Ama genel anlamda bakıldığında görevini sorumluluk bilinciyle yerine getiriyor. 
Önder Büyük bir geleceği var. Modern futbolun gerektirdiği özelliklerin hepsine sahip. Ama bazı pozisyonlarda sanki sürprizle karşılaşmış gibi davranıyor. Tahmin ediyorum ki, yakında Türkiye'nin değişmez ismi olacaktır. 
Fatih Akyel Onu ilk onbirin oyuncusu yapamadığım için çok üzgünüm. Bu konuda çok uğraşmama rağmen sonuç alamadım. Aynı dilde konuşamadık. Umarım Bochum'da şansı iyi gider ve başarılı bir dönem geçirir. 
Serkan Kısa sürede herkesin kalbini kazandı. Ben bu ufaklığı çok seviyorum. Çabukluğu, sürati, dayanıklılığı inanılmaz. Taktiksel ve teknik anlamda eksikleri var ama onunla çalışmak bana büyük keyif veriyor. Fenerbahçe'in imajını sahaya çok iyi yansıtıyor. 
Selçuk Nasıl bir gelişim gösterdiğini hep birlikte görüyoruz. Sadece fiziksel anlamda sahaya yansıttıklarının yanı sıra, pas ve oyun anlamında da sürekli ilerleme gösteriyor. İleriye doğru adım atan bir oyuncumuz. 
Alex Ofansif anlamda takıma büyük katkı sağladı. Sadece gol pozisyonu hazırlamakla değil, iş bitiriciliği ile de ön plana çıkıyor. Pierre'in yokluğunu da dengeliyor. İstediklerini tam olarak sahaya yansıtmak için biraz daha zamana ihtiyacı var. 
Tuncay Her zaman varını yoğunu ortaya koyan bir oyuncu. Ancak çevreden çabuk etkileniyor. Zaman zaman kendisini evime götürüp mental anlamda da güçlenmesini sağlamayı düşündüm. Sürekli ileriye gitmesinden haz duyuyorum. Ancak kendisine yardım etmek isteyenlere de biraz kulak asmalı. 
Nobre Her zaman iki kişilik oynadı. Öyle bir oyuncu ki, acı hissedeceği pozisyonlara direkt bile bile gidebiliyor. Hiçbir zaman için geri çekileyim de, kendi sağlığımı düşüneyim yapısında değil. Saygıya değer bir oyuncu. Türkiye'nin en iyi santrforu. 
Mehmet Yozgatlı Çok yönlü bir yetenek. Ancak fiziğini daha iyi kullanması gerekir. Eğer bunu başarırsa sadece Fenerbahçe için değil, Milli Takım için de büyük kazanç olur. Birçok maçımızı çevirdi. 
Van Hooijdonk Pierre'e gelince sezona iyi başlangıç yapmamızdaki önemli şahıslardan birisi. Sakatlığı nedeniyle aramızda olmaması çok üzücü. Dönmesini sabırsızlıkla bekliyorum. Çünkü ona çok ihtiyacımız olacak. 

Neşeli çalışma 

UŞAKSPOR maçının hazırlıklarına dün başlayan Fenerbahçe, antrenör Koch yönetiminde çalıştı. Başkan Aziz Yıldırım da idmanı izlerken, yanındaki misafirlerine tesisleri gezdirdi. Oldukça neşeli geçen antrenmanda Tuncay'ın, Brezilyalı oyunculara karşı kurduğu takım sahadan yenik ayrıldı. Sarı-Lacivertliler bugün özel uçakla İzmir'e oradan da karayoluyla Uşak'a gidecek. 


</TEXT>
</DOC>
