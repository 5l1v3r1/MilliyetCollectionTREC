<DOC>
<DOCNO> 269363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/yazar/toruner.html </URL>
<DATE> 2004/09/06/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Yeni Osmanlı mı 
</HEADLINE>
<TEXT>


Çok güvendiğim bir stratejist dostum, dünyada olup biteni şöyle özetledi 
Bu yüzyılda dünya dört büyük gücün çatışma alanı olacak. Bunlardan en büyüğü ABD. Diğerleri AB, Rusya ve Çin.ABD, zenginliği ve uluslararası sularda hareket edebilme olanağını da kullanarak, dünyanın en güçlü ülkesi ve lideri olma özelliğini bu yüzyılda da korumak istiyor. Korumak zorunda da.AB, kendisi de Avrupa kadar büyük olan ve yeniden uyanma periyoduna giren Rusya'ya doğru genişleyemez. AB'nin şu anda en büyük eksiği yeterli enerji ve doğal kaynaklarının olmaması. Bu kaynakların en bol bulunduğu bölge Ortadoğu. AB'nin Ortadoğu'ya tek çıkış kapısı ise, Rusya olamayacağına göre, Türkiye. Bu yüzden, AB Türkiye'ye doğru genişlemek zorunda ve Türkiye'den vazgeçemez. Ancak, Türkiye'nin AB'ye üyeliği bir çok sorunu beraberinde getirecek. Bu nedenlerle, AB yıl sonunda vereceği cevapta, Türkiye'yi kaybetmeyi göze almadan, sorunların hafifletilebileceği çözüm için çalışacak. Eğer AB çıkarlarıyla çelişen karar almazsa, Türkiye'nin üyeliğine verilecek cevap, bazı şartları da taşıyan bir "evet" olacaktır. Bu cevap önümüzdeki dönemde Türkiye'ye olan ilgiyi arttıracaktır. Bu ise, hükümetin elini güçlendirecek muhtemelen de AK Parti'yi bir erken seçime götürecek. Seçim sonucunda oluşacak aritmetik Tayyip Erdoğan'ı Cumhurbaşkanlığı'na taşıyabilir.ABD, Rusya'nın ve AB'nin güçlenmesini ve euronun dünya parası olma olasılığını engellemek için Rusya'nın ve AB'nin etrafını sarma politikası geliştirmiş bulunuyor. Buna "Büyük Ortadoğu Projesi" deniliyor. Bu nedenle de "Büyük Ortadoğu" Kuzey Afrika'yı, Ortadoğu'yu, Anadolu'yu, Kafkasları ve Kazakistan'a kadar Türki Cumhuriyetleri kapsamakta. ABD, "Büyük Ortadoğu"nun başkenti olarak İstanbul'u düşünmekte. "Büyük Ortadoğu" halkası içinde Türk kökenli cumhuriyetlerin bulunması gerçeğine ek olarak, Türkiye'nin "ılımlı İslam" elbisesini giymeye hazır görünmesi, kilit ülke olarak seçilmesinde rol oynadı. Doğal olarak, Türkiye'deki yönetim, mutlaka ABD'ce kontrol edilecektir. ABD, Türkiye'nin AB'ye girmesini hem İngiltere ve İspanya'dan sonra üçüncü çıban başı olacağı, hem de AB sistemini rahatlıkla yıpratacak bir nüfusa sahip olduğu için istiyor. Bu durumda, AB "yukarı tükürse bıyık, aşağı tükürse sakal" ikilemi içinde bırakılmakta.ABD, Ortadoğu sorununun iyi güdülen bir Türkiye'nin çözebileceğine inanmakta. Osmanlı Devleti döneminde Ortadoğu çok rahat idare edilmiştir. Aslında, belki de en büyük hata Birinci Dünya Savaşı sonrası Ortadoğu'nun Osmanlıların elinden alınması ile yapıldı. Şimdi, Osmanlı Devleti belki de Halifelik yeniden canlandırılmak isteniyor. ABD'ye göre, Türkiye Cumhuriyeti'nin devlet sistemi "Ilımlı İslam Cumhuriyeti"ne dönüştürülerek bu sağlanabilir. Hükümet de bu sistem için en elverişlisi. Türkiye'de önce kriz çıkarılması, sonra da ekonominin düzelme sürecine sokulması bu amaçla yapıldı. Bu durumda, Türkiye Ortadoğu'da gittikçe artan sorumluluk yüklenecek. Muhtemelen, bu sorumluluk Türk Ordusu'na ciddi görevler verilmesi ile yerine getirilecek. Ortadoğu'da Osmanlılarca sağlanacak bir barış İsrail'i de rahat ettirecek. Bu nedenle, plan İsrail'ce de desteklenmektedir. Dünyada olup bitenin bu anlatılanlarla izahı oldukça kolay yapılabiliyor. Yukarıdaki stratejik açıklama, medeniyetlerin çatışması veya olası doğal afetlerle karşılaşılabileceğimiz gibi komplo teorilerinden çok daha inandırıcı. 
Bir de olup biteni bu gözlükle seyredin bakalım. 



</TEXT>
</DOC>
