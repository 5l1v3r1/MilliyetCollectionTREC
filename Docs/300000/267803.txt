<DOC>
<DOCNO> 267803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun45.html </URL>
<DATE> 2004/08/31/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Bush, "Teröre karşı kazanamayız" sözlerini düzeltti 
</HEADLINE>
<TEXT>

     ABD Başkanı George W. Bush, terörizme karşı savaşın kazanılamayacağı yönündeki sözlerini düzelterek, ''Benim demek istediğim, bunun geleneksel bir savaş olmadığıdır. ABD, terörizme karşı savaşta ilerleme kaydediyor ve bu savaşı kazanacağız'' dedi. 
     Radyocu Rush Limbaugh'nun şovuna katılan Bush, dün NBC televizyonuna verdiği demeçteki, ''Teröre karşı savaşı kazanamayız'' sözlerinin yanlış anlaşıldığını savundu. 
     ABD Başkanı, ''Fikrimi daha açık ifade etmeliydim. Demek istediğim, bunun geleneksel bir savaş olmadığı. Farklı bir savaştayız. Teröristleri, terörizmi araç olarak kullanan karanlık bir ideolojiye sahip insanlarla savaşıyoruz'' diye konuştu. 
     Teröristleri arayıp bularak yabancı topraklarda adalet önüne getireceklerini, böylece ABD'de yüzleşmek zorunda kalmayacaklarını ifade eden Bush, şunları kaydetti 
     ''Çünkü bu insanlarla müzakere edemezsiniz. Geleneksel savaşta barış anlaşması olur veya bir taraf vazgeçtiğini söyler. Bizim içinde olduğumuz öyle bir savaş değil. İçinde olduğumuz savaş, hızlılık, kararlılık gerektiriyor. Toplumların özgürlükle değişebileceğine inanıyorum. Irak ve Afganistan özgür ülkeler olacaklar ve bölgeyi daha umut dolu bir yere dönüştürmeye başlayacaklar. Demek istediklerim buydu, belki daha iyi ifade etmeliydim.'' 11 Eylül terörist saldırılarından üç ders çıkardığını anlatan Bush, birinci olarak bir tehdit çıktığında, sonuca ulaşmadan onu alt etmek gerektiğini söyledi. İkinci olarak, ''ABD bir şey söylediğinde tam da onu demek istediği için konuştuğunu herkesin anladığını'' kaydeden Bush, ''Bir şey söylediğinizde eyleme dökmelisiniz'' dedi. Bush, üçüncü ders olarak katillerle müzakere edilemeyeceğini, onları bulup cezalandırmak gerektiğini kaydetti. 
     ABD Başkanı'nın dün terörizme karşı savaşın kazanılamayacağı sözlerinin ardından Demokrat Parti başkan yardımcısı adayı John Edwards, hemen bir açıklama yaparak, '' Demokrat Başkan adayı John Kerry ve ben, terörizme karşı savaşı kazanacağımıza inanıyoruz'' demişti. 
     
</TEXT>
</DOC>
