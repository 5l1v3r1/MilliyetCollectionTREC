<DOC>
<DOCNO> 261818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo33.html </URL>
<DATE> 2004/08/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Süreyya Ayhan, İngilizler'i umutlandırdı... 
</HEADLINE>
<TEXT>

     Milli atlet Süreyya Ayhan'ın 2004 Atina Olimpiyatları'ndan çekildiğini açıklamasının, 1500 metrede yarışacak olan İngiliz atlet Kelly Holmes'un şansını arttırdığı yorumu yapıldı. 
     İngiliz The Daily Mirror gazetesi, Ayhan'ın çekilme kararının İngilizler'de yarattığı sevinci ortaya koydu. 
     Gazete, Olimpiyatlar'da madalya şansı yüksek olan İngiliz sporculara ayırdığı yazısında, 1500 metrede Ayhan'ın çekilmesinin, İngiliz atlet Holmes'un şansını arttırdığı yorumunu yaptı. 
     Gazete, Ayhan'ın sakatlıktan dolayı yarışmalardan çekildiğini açıkladığını, ancak yerine bir başkasını doping testine sokmakla suçlandığını anımsattı. Haberde, yaşanan bu durumun, "Atina Olimpiyatları öncesinde dopingle mücadele alanında alınan yenilgilerden biri " olduğu yorumu yapıldı. 

ANKA 
     
</TEXT>
</DOC>
