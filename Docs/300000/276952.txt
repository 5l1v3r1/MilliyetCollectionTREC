<DOC>
<DOCNO> 276952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko13.html </URL>
<DATE> 2004/10/03/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
İstanbul'da perakende fiyatlar yüzde 1.4 arttı... 
</HEADLINE>
<TEXT>

     İstanbul'da Eylül ayında perakende fiyatlar yüzde 1.4, toptan fiyatlar yüzde 1.8 arttı. 
     İstanbul Ticaret Odası İTO tarafından hazırlanan 1995 bazlı geçinme endeksine göre, yıllık ortalama artışlar perakende fiyatlarda yüzde 13.3, toptan fiyatlarda yüzde 14.1 olarak gerçekleşti. 
     Bir önceki yılın aynı dönemi ile kıyaslandığında ise perakende fiyatlar yüzde 9.1, toptan fiyatlar yüzde 11.8 artış gösterdi. 
     
     9 AYLIK PERAKENDE ARTIŞ ORANI YÜZDE 2.6 OLARAK GERÇEKLEŞTİ 

     İstanbul Ticaret Odası'nın İTO 1995 bazlı İstanbul Ücretliler Geçinme Endeksi'ne göre, perakende fiyatlar 9 ayda yüzde 2.6 oranında arttı. 
     İTO'dan yapılan açıklamaya göre, söz konusu artış oranı geçen yılın aynı döneminde yüzde 11.4 olarak gerçekleşmişti. 
     Eylül ayında gıda harcamaları grubunda binde 4'lük artış olurken, ekmek ve tahıllarda binde 5, et, balık ve kümes hayvanları endeksinde binde 3, çeşitli ve hazır yiyeceklerde binde 8, yağlar, süt ve süt mamulleri endeksinde yüzde 1.6, dışarıda yenen yemek endeksinde yüzde 3.6'lık artış yaşandı. 
     Ayrıca, tütün, alkollü ve alkolsüz içkiler endeksinde kayda değer bir artış değişimi izlenmezken, yaş kuru sebze ve meyve endeksinde yüzde 1.9 azalış oldu. 
     Konut harcamaları grubu endeksi yüzde 1.6, kültür, eğitim ve eğlence harcamaları grubu endeksi yüzde 4.8, ev eşyası harcamaları grubu endeksi binde 1, giyim harcamaları grubunda yüzde 6.4, ulaştırma ve haberleşme harcamaları grubunda binde 2 artış görülürken, sağlık ve kişisel bakım harcamaları grubunda kayda değer bir artış izlenmedi. 
     
     1963 BAZLI ENDEKS 

     İTO'nun 1963 bazlı Toptan Eşya Fiyatları Endeksi'ne göre, Ağustos ayında yüzde 1.1 artış gösteren toptan fiyatlar, Eylül ayında yüzde 1.8 artış kaydetti. 
     Bir önceki yıl sonuna göre artış oranları incelendiğinde, geçen yılın Eylül ayında yüzde 12.8 olarak gerçekleşen 9 aylık artış oranı, bu yılın aynı döneminde yüzde 6.4 olarak belirlendi. 
     Eylül ayında, bir önceki yılın aynı ayına göre yüzde 11.8'lik artış olurken, yıllık ortalama artış oranı yüzde 14.1 olarak gerçekleşti. 
     Aynı endekse göre toptan eşyada geçen yılın Eylül ayında bir önceki yılın aynı dönemine göre yüzde 22.3'lük, yıllık olarak da ortalama yüzde 25.8'lik bir artış olmuştu. 
     
</TEXT>
</DOC>
