<DOC>
<DOCNO> 298599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas17.html </URL>
<DATE> 2004/12/17/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
En birasever ülke Çin 
</HEADLINE>
<TEXT>

     Çin'in, 2003 yılında dünyanın en çok bira tüketilen ülkesi olduğu bildirildi. 
     Japon Kirin bira firması tarafından dünya çapında yapılan araştırmanın sonuçları, Çin'de tüketilen yaklaşık 25 milyar litre biranın 144 milyar litrelik dünya bira tüketiminin yüzde 17.3'ünü oluşturduğunu, bunun da ABD'yi geride bıraktığını ortaya koydu. 
     Bira tüketiminde Çinlilerin birinci sırayı almasının, bu ülkedeki alım gücünün arttığını gösterdiği, Çinlilerin 2002'ye nazaran yüzde 6.4 tüketim artışıyla sıçrama yaptığı ifade edildi. 
     Kirin'den yapılan açıklamada, ''Çin orta sınıfının büyümesi, bu artıştaki en önemli faktördür. Japon ve yabancı bira üreticileri, Çin pazarının hala büyük bir potansiyeli olduğuna inanıyor. Bira tüketimi, ekonomik büyümenin bir göstergesidir'' denildi. 
     Çin'de birey başına düşen bira tüketiminse ABD'nin gerisinde kaldığı kaydedildi. Çin'de, bir kişinin yılda ortalama 19.7 litre bira tükettiği, ABD'deyse bunun 81.6 litre olduğu belirtildi. 
     Dünyada birey başına tüketim konusunda Çeklerin 159 litreyle birinci olduğu, İrlandalılarınsa 135.7 litreyle ikinci sırada geldiği kaydedildi. 
     
</TEXT>
</DOC>
