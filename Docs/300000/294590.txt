<DOC>
<DOCNO> 294590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonyas06.html </URL>
<DATE> 2004/12/03/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Necati Cumalı'yı unuttular 
</HEADLINE>
<TEXT>

     Turan GÜLTEKİN DHA 

İZMİR Valiliği'nce İzmir'in tanıtımı amacıyla hazırlanan kitapta Urlalı ünlü yazar ve şair Necati Cumalı unutuldu. 
     2005 Ağustos'unda yapılacak UNIVERSIADE Oyunları'nda dağıtılmak üzere İzmir İl Kültür ve Turizm Müdürlüğü ile Ege Turizm Derneği tarafından bastırılan kitap, broşür ve afişlerin arasında rehber olarak bulunan İzmir' kitabında, Susuz Yaz' adlı hikayesinin sinema filmine uyarlanmasıyla 1964'te Berlin Film Festivali'nde Türkiye'ye ilk kez Altın Ayı' kazandıran, Türk Edebiyatı'nın ünlü kalemlerinden Necati Cumalı'ya yer verilmedi. 
     Kitapta Urla'da yetişmiş Antik Çağ Filozofu Anaksagoras, Urlalı Şair Yorgo Seferis'e ayrı ayrı yer verilirken Necati Cumalı'dan sözedilmemesine Urlalılar tepki gösterirken, İl Kültür ve Turizm Müdür Vekili Sevinç Gür, sehven' savunması yaptı. Kitabın iki ay gibi bir sürede hazırlandığını ifade eden Gür, "Kitap ve beraberinde hazırlanan broşürler çeşitli kaynaklardan toplanan bilgiler ışığında kısa bir süre içerisinde hazırlandı ve baskıya verildi. Bu yüzden birtakım eksiklikler var. Kitabın bir sonraki baskısında giderebilmek için eksiklikleri belirlemeye çalışıyoruz'' dedi. 
     Mayıs 2004'te yayınlanan 216 sayfalık kitapta İzmir'in tarihçesi, mutfağı, coğrafik özellikleri, ilçelerinin tarihçeleri, yetiştirdiği ünlü kişiler ve İzmir rehberi bulunuyor. 
     
     NECATİ CUMALI KİMDİR 
     Necati Cumalı 1921 yılında Filibe'de doğdu. Kurtuluş Savaşı'nın ardından ailesiyle birlikte İzmir Urla'ya yerleşti. Ankara Üniversitesi Hukuk Fakültesi'ni bitirdi 1941 . İlk şiiri 1939 yılında Urla Halkevi dergisi Ocak'ta çıktı. 
     Garipçiler'in Orhan Veli ve arkadaşları ve öteki 1940 kuşağı şairlerinin ortak konu ve yazışlarından, bir süre sonra sıyrılarak, yalın bir duyarlılığın şairi oldu. Şiirlerinde net bir görünümle, birey halleri, gündelik hayat, toplum ve dünya durumunu yansıttı. 
     Şiirimize kalın, aydınlık bir Cumalı çizgisi çizdi. 1955'ten sonra şiiri, hikayeyi, oyunu, romanı birlikte yürüttü. Yazdığı bütün türlerde uzatmalardan kaçınan, şiirli bir yoğunluk yaratan sanatçı, hayata gözlerini yumduğu 2001 yılına kadar 11 hikaye, altı roman, 19 oyun yazdı. 
     Yapıtlarının tamamına yakını çeşitli dillere çevrildi. Yazın yaşamı boyunca çeşitli ödüller kazandı. İlk hikayelerinden biri olan Susuz Yaz 1963 yılında Metin Erksan tarafından filme çekildi. Hülya Koçyiğit'in başrolünü oynadığı film 1964 yılında Berlin Film Festivali'nde ilk Altın Ayı ödülünü kazandı. Cumalı'nın Urla'da oturduğu ev 2001 yılında, ölümünden üç ay önce Urla Belediyesi tarafından müze haline getirildi. 
     
</TEXT>
</DOC>
