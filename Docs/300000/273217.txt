<DOC>
<DOCNO> 273217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/guncel/agun.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta Türk şoför avı 
</HEADLINE>
<TEXT>


Bugüne kadar 5 Türk'ü katleden El Kaide bağlantılı Zerkavi, Irak'ta Türk şoförleri hedef seçti. Pusuya düşürülen Türkiye plakalı 7 kamyondaki en az 10 Türk öldürüldü, 5 kişi de kaçırıldı... 

DIŞ HABERLER SERVİSİ 

Irak'ta, önceki gün Türk - ABD ortaklı bir şirket için çalışan 10 kişinin kaçırılmasının ardından, 24 saatte 10 kadar Türk kamyon şoförünün öldürüldüğü ya da kaçırıldığı bildirildi. Rehin almanın sık kullanılan bir yöntem haline geldiği Irak'ta, son dönemde çok sayıda Türk'ün kaçırılması, bazılarının da öldürülmesi, Türklerin özellikle hedef seçildiği şüphesi uyandırdı. 
Balad polisinden Yarbay Ahmed Hasan, Türkiye plakalı dört kamyonun dün yerel saatle 10.00 sıralarında Balad köprüsünde saldırıya uğradığını söyledi. Bağdat - Musul yolundaki olayda araçtakilerin hepsinin öldürüldüğü belirtilirken, sayı hakkında bilgi verilmedi. 

Pusuya düşürdüler 
Cumartesi gecesi de Dujail kasabasında üç Türk kamyonu pusuya düşürüldü. Yol kenarında sigara satan bir görgü tanığı, kamyonlarda üç şoförle üç muavin bulunduğunu, bir şoförün öldürüldüğünü söyledi. Bir başka görgü tanığı da, iki sivil otomobildeki silahlı kişilerin, bir şoförü öldürdüğünü, beş kişiyi de kaçırdıklarını anlattı. 
El Cezire televizyonunda önceki gün yayımlanan bir video kasette, Selefi Ebu Bekir el Sıddık Tugayları adlı örgüt, Türk - ABD şirketinde çalışan 10 kişiyi kaçırdığını duyurdu. Şirketin üç gün içinde Irak'tan çekilmemesi halinde işçileri öldüreceği tehdidinde bulundu. Ancak kasette, işçilerin hangi şirket için çalıştıkları, ne zaman, nerede kaçırıldıkları ve milliyetleri açıklanmadı. Dujail'de kaçırılanların, bu kasette görülen 10 kişinin arasında olup olmadığı bilinmiyor. 

Eylemler Zerkavi imzalı 
Irak'ta nisandan bu yana kaçırılan 100'den fazla yabancıdan yaklaşık 20'si öldürüldü. Eylemlerin büyük çoğunluğunu üstlenen El Kaide bağlantılı Ebu Musab El Zerkavi'nin Tevhid ve Cihad örgütü, bugüne kadar beş Türk'ü öldürdü. Öldürülme görüntüleri geçen hafta yayımlanan Durmuş Kumdereli, kafası kesilen ilk Türk rehine oldu. Murat Yüce ise başından kurşunlanarak öldürülmüştü. 




</TEXT>
</DOC>
