<DOC>
<DOCNO> 267382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo16.html </URL>
<DATE> 2004/08/29/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Atagün Yalçınkaya gümüş madalyada kaldı... 
</HEADLINE>
<TEXT>

     28. Yaz Olimpiyat Oyunları'nda boksta 48 kiloda Atagün Yalçınkaya, gümüş madalya kazandı. 
     Peristeri Spor Salonu'ndaki boks müsabakalarının son günündeki ilk final mücadelesinde, 17 yaşındaki Atagün Yalçınkaya, 24 yaşındaki 2001 yılının Dünya Şampiyonu Kübalı rakibi Yan Varela Barthelemy ile karşılaştı. 
     Maça temkinli fakat çok iyi başlayan ve ilk raundu 4-2 önde kapayan Yalçınkaya, 2. raunddan itibaren üstünlüğünü deneyimli rakibine kaptırdı. 
     Kübalı boksör, 2. raundda 11-8 üstünlük sağladıktan sonra 3. raundu da 16-12 önde kapadı. Barthelemy, Yalçınkaya'nın tüm çabalarına karşın karşılaşmadan 21-16 galip ayrılarak altın madalyaya uzandı. İlk kez oyunlara katılan Yalçınkaya ise gümüş madalyada kaldı. 
     Genç Türk boksörü, Türkiye'ye oyunlar tarihinde boksta toplamda 4., gümüş olarak da 2. madalyayı kazandırmış oldu. 
     Bu sıklette bronz madalyaları ise Çinli Shiming Zou ve Yalçınkaya'nın yarı finalde yendiği Dünya Şampiyonu Rus Sergey Kazakov elde etti. 

     
</TEXT>
</DOC>
