<DOC>
<DOCNO> 282700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun28.html </URL>
<DATE> 2004/10/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İtalya Cumhurbaşkanı'nın kalbine pil takıldı 
</HEADLINE>
<TEXT>

     Lütfullah Göktaş bildiriyor 

İtalya Cumhurbaşkanı Carlo Azeglio Ciampi'ye, kalp rahatsızlığı nedeniyle bu sabah yapılan ameliyatla kalp ritmi düzenleyicisi pil takıldı. 
     Lokal anesteziyle yapılan kalp pili takma ameliyatının iyi geçtiğini belirten cumhurbaşkanlığı yetkilileri, Ciampi'nin hafta başından itibaren görevin başında olabileceğini söylediler. 
     Cumhurbaşkanlığı Sarayı'ndan yapılan yazılı açıklamada, ameliyattan sonrası için ''Cumhurbaşkanımızın çalışma programında herhangi bir değişiklik yoktur. Kendisi pazartesi günü köşkte olacak, salı gününden itibaren de kabullere başlayacaktır'' denildi. 
     Kardiyolog Massimo Santini, Ciampi'nin sağlık durumunun son derece iyi olduğunu belirterek, şöyle dedi 
     ''Cumhurbaşkanımız gerçekten örnek bir hasta. Son derece rahattı. Ameliyat odasına kadar neşeli bir şekilde yürüyerek geldi. Kendisine önce ayrıntılı biçimde bilgi verdim. Operasyon sırasında herhangi bir zorluk ya da olağanüstü bir durum yaşanmadı. Operasyon sonrasında kahvaltısını da yaptı. Kalp pili takmamızı gerektiren rahatsızlık çok önemli bir şey değil. Şu anda kendisi sapasağlam olduğunu söyleyebilirim.'' Cumhurbaşkanlığı kaynaklarından edinilen bilgilere göre, kalp atışlarında kısmi ritim bozukluğu görülen Ciampi, sorunun uygun bir zamanda pil takılarak çözümlenmesini planlıyordu. 
     
</TEXT>
</DOC>
