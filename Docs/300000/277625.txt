<DOC>
<DOCNO> 277625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/siyaset/siy02.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükelçiye PKK uyarısı 
</HEADLINE>
<TEXT>


Irak'ın yeni Büyükelçisi Ümran'la görüşen Gül, PKK'nın Irak'taki varlığının Ankara'da yarattığı rahatsızlığı iletti, Irak yönetiminin tavır almasını istedi 

UTKU ÇAKIRÖZER Ankara 


Dışişleri Bakanı Abdullah Gül, yeni Irak Büyükelçisi Sabah Cemil Ümran'la ilk buluşmasında Türkiye'nin PKK KONGRA - GEL'in faaliyetleri konusundaki endişelerini iletti. 
Sezer'e 22 Eylül'de güven mektubunu sunan Ümran, Ankara'daki tanışma turları kapsamında dün Gül tarafından kabul edildi. Gül, görüşmede özellikle PKK'nın faaliyetlerinin Ankara'da yarattığı rahatsızlığa dikkat çekerek, bu konuda Irak yönetiminin tavır alması yönündeki beklentisini dile getirdi. 
Ümran da PKK ile ilgili bir soruya şöyle yanıt verdi "Türkiye'nin kaygılarını anlıyoruz. Ancak kendi güvenliğimizi tam olarak sağlayamadığımız sürece komşularımızın beklentilerine tam karşılık vermemiz mümkün olamayabilir. Ama teröre karşı olduğumuzdan şüpheniz olmasın." 


</TEXT>
</DOC>
