<DOC>
<DOCNO> 291319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/spor/spo03.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan diken üstünde 
</HEADLINE>
<TEXT>


Galatasaray'da son iki haftada kaybedilen beş puan tansiyonu yükseltti. Hagi'ye ilk yarıda kalan tüm maçların kazanılması notası çekildi, Başkan Canaydın hocasını olağanüstü zirveye davet etti 

RAŞİT ALTUN 


Yönetimin sabrı taştı 
SARI - Kırmızılı kulüpte, zirve yarışında lider Fenerbahçe'nin beş puan gerisine düşülmesi ve kötü futbola bir türlü çare üretilememesi krize davetiye çıkardı. Gelişmelerden rahatsız olan yönetimin, Teknik Direktör Hagi'ye "İlk yarıda kalan dört maçta fire vermemeliyiz. Tüm sorumluluk sende. Bu yolda alacağın her türlü tedbirde de arkandayız. Artık puan kaybı istemiyoruz" mesajı gönderdikleri öğrenildi. 

Hagi rapor verecek 
BAŞKAN Özhan Canaydın'ın, bugün öğleden sonra Rumen hoca ile görüşerek, takımın kötü gidişatını masaya yatıracağı bildirildi. İkilinin öğle saatlerinde Florya'da bir araya gelip, mevcut krizi aşmak için görüş alış verişinde bulunacağı ifade edildi. Zirvede devreye sokulması düşünülen önlem paketi üzerinde değerlendirme yapılacağı, Canaydın'ın düşüşün nedenleri hakkında Hagi'den rapor alacağı vurgulandı. 

Gökşen Neşter yok 

ERHAN TELLİ 

Oyunculara moral verdi 
FUTBOL Şube Sorumlularından Fatih Gökşen, Teknik Direktör Gheorghe Hagi'nin yüklendiği futbolculara sahip çıktı. Genç yönetici, "Ankaragücü maçı ile birlikte kazanıp, ilk yarı bitene kadar 4'te 4 yapacağız. 11 hafta boyunca bu çocuklar oynadı, bu çocuklar kazandı. İki haftada 5 puanı da kötü oynayarak bu oyuncular kaybetti. Olabilir, yine iyi oynayıp, yine kazanırlar" ifadesini kullandı. 

Revizyon beklemiyor 
KAMUOYUNUN bir operasyon beklentisi içine girdiğini kaydeden Fatih Gökşen, "Ancak bizim böyle bir düşüncemiz yok" dedi. Galatasaraylı yönetici, "Biz kadromuzdan da, hocamızdan oldukça memnunuz. Ben Ankaragücü maçında revizyon, ya da operasyon beklemiyorum. Hocamızın tarzı belli. Kızabilir, bağırabilir, onun yapısı böyle. Ancak bize gelip de, kimseyi gönderin demedi" diye konuştu. 

Florya'da gerilim 

Hagi'nin hışmı 
ANKARAGÜCÜ maçı için işbaşı yapan Galatasaray'da, Malatyaspor beraberliğinin getirdiği moralsizlik dün idmana da yansıdı. Sol dizinden hafif sorun yaşayan Baliç, sağ üst adalesinde çekme bulunan Ergün ile sağ ayak arka adalesinde sakatlığı bulunan Hasan Şaş ve genç Zafer antrenmana katılmadı. Çalışma öncesi kısa bir toplantı yapan Hagi, idman sırasında sık sık oyuncularını azarladı. 

Tartışma çıktı 
RUMEN hocanın oldukça sinirli olması, Sarı - Kırmızılılar'ı etkiledi. Ayhan, Tomas'a, Saidou da Arif ve Sabri'ye sert bir şekilde girince kısa süreli tartışmalar çıktı. Ayhan'a çıkışan Hırvat futbolcu, Türkçe olarak "Böyle de girilmez ki" diyerek, tepki gösterdi. Suat ile Volkan arasında da tartışma yaşandı. Forma bulamayan Suat ile Conceiçao'nun şakalaşması dikkat çekti. 


</TEXT>
</DOC>
