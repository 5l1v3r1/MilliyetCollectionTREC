<DOC>
<DOCNO> 298190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko17.html </URL>
<DATE> 2004/12/16/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Japonların titizliği ihracatta sorun oldu... 
</HEADLINE>
<TEXT>

     Türkiye'nin kuru kayısı ürününde hedef pazar olarak seçtiği ve tanıtım çalışmaları yürüttüğü Japonya'da, analiz yöntemi nedeniyle ihracatta sorun yaşandığı belirtildi. 
     Ege Kuru Meyve İhracatçıları Birliği Yönetim Kurulu Üyesi Erdinç Kapkaç, yoğun tanıtım çalışmalarının yapıldığı Japonya pazarında analiz yöntemi sıkıntısı nedeniyle sorun yaşandığını belirtti. 
     Kuru kayısıda kükürtdioksit kalıntısı analizinde Japonya'nın dünyanın kabul ettiğinden farklı uygulamalar yaptığını kaydeden Kapkaç, ''Japonya, bizim için potansiyeli büyük bir pazar. Ancak analiz yöntemlerinin dünyada rastlanmayan derecede sert olması ve kriterlere uymayan ürünlere verilen cezaların çok ağır olması nedeniyle ihracat yapamıyoruz. Bir çok firma haksızlığa neden olan analiz yöntemi nedeniyle ihracatını durdurdu. Analiz sorunu çözülene kadar kimse bu ülkeye kayısı göndermek istemiyor'' dedi. 
     Japonya'ya kayısı ihracatı yapan Özsoy Tarım Ürünleri A.Ş. Yönetim Kurulu Üyesi Enver Özsoy, ihracatta bir yılda yüzde 50'lik düşüş yaşandığını söyledi. Analiz yapılırken en kötü durumdaki ürünlerin seçilmesi nedeniyle kükürtdioksit oranlarında yüzde 10'luk sapmalar göründüğüne dikkat çeken Özsoy, ''Bu durum Türk ihracatçıları ve Japon ithalatçıları tedirgin etti. Bu nedenle ihracatta duraklama var. Düzenlenen tanıtım programına rağmen maalesef bu durum ihracatı olumsuz etkiledi'' dedi. 
     Özsoy, geçen yıllarda kayısı fiyatlarının düşük olduğunu ve riskin küçük olduğunu ancak bu yıl fiyatların ton başına 4 bin dolara kadar yükselmesi nedeniyle, büyüyen riskin de ihracatı etkilediğini ifade etti. 
     
     NASIL DENETLİYORLAR 
     Kuru kayısının, altın sarısı renge getirilmesi ve daha dayanıklı hale getirilmesi amacıyla, kurutma işlemi sırasında kükürtdioksit işlemine tabi tutuluyor. Bu işlem sonrası üründeki kalıntı miktarının AB standartlarına göre kilogramda 2 bin miligram, ABD standartlarına göre ise 3 bin miligramı geçmemesi gerekiyor. AB ile aynı sınır değerleri kabul eden Japonya market raflarında yaptığı denetlemede farklı bir yöntem kullanıyor. 
     Tüm dünyada raflardan alınan kayısılar, laboratuvarda homojen hale getirilerek analiz ediliyor. Japonya'daysa rafta kalıntı oranı en yüksek seviyede olabilecek, en sarı ürün seçilerek bu ürünün kabuğu analize tabi tutuluyor. Sonuçların da yüksek değerlerde çıkabildiği ifade ediliyor. Bu nedenle bir süre önce Türkiye'den giden bir miktar kayısının geri gönderildiği belirtildi. Japonya'da açık renk ürünlerin tercih edilmesi nedeniyle kükürtdioksit işlemine tabi tutulmamış koyu renk kayısı ihracatının da yapılamadığı belirtildi. 
     Analizlerde sınır değerleri aşan ürüne rastlanması durumunda ithalat yapan Japon firmasının önemli yaptırımlarla karşılaştığı, piyasadaki ürünlerin imha edilebildiği kaydedildi. 
     Analiz yönteminin bilimsel olmadığı ve haksızlığa neden olduğunu savunan Türk ihracatçıları Japonya'nın dünyanın kabul ettiği analiz yöntemleri kullanması için girişimde bulundu. Dış Ticaret Müsteşarlığı'nın başlattığı girişimle ihracatçılar Japon yetkililerle Dünya Tarım Örgütü ve Dünya Sağlık Örgütü'nde ortak bir çalışma yapılması önerisinde bulundu. 
     
     İHRACAT GERİLİYOR 
     Japonya'da kuru kayısının tanıtımı amacıyla geçen yıl Japon Foodies TV'de, ''Türk Kayısısıyla Japon Tatlısı'' isimli bir yarışma düzenlenmişti. 68 kişinin katıldığı yarışma ile ilgili 3 TV kanalı, 68 gazete ve dergide ilanlar verilmişti. Yarışmanın finali Foodies TV'de 25 kez gösterime sunulmuştu. 
     Son yıllarda artan tanıtım çabaları sonucu yıllık bin ton ihracatın yapılabildiği Japonya, AB ve ABD ülkelerinden sonra en büyük pazar haline gelmişti. Ancak analiz sorunu nedeniyle tanıtıma rağmen ihracatın bu yıl yarım ton seviyesine gerilediği belirtildi. 
     
</TEXT>
</DOC>
