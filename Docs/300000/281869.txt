<DOC>
<DOCNO> 281869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy04.html </URL>
<DATE> 2004/10/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Silah ruhsatı vermede tanınan ayrıcalığa iptal... 
</HEADLINE>
<TEXT>

     Danıştay 10. Dairesi, cumhurbaşkanı, başbakan, bakanlar, yasama organı üyeleriyle bu görevlerde bulunmuş olanlara silah taşıma ve bulundurma ruhsatı vermede ayrıcalık tanıyan yönetmelik hükmünü iptal etti. 
     AA muhabirinin aldığı bilgiyi göre, CHP Grup Başkanvekili Kemal Anadol'un Ateşli Silahlar ve Bıçaklar ile Diğer Aletler Hakkında Yönetmeliğin bir hükmünün iptali istemiyle açtığı dava esastan sonuçlandı. 
     Danıştay 10. Dairesi, söz konusu yönetmeliğin dayanağı olan yasa hükmünün Anayasa Mahkemesi'nce iptal edildiğini anımsatarak, yönetmelik hükmünü oybirliği ile iptal etti. 
     Davalı Başbakanlık ve İçişleri Bakanlığı kararı temyiz ederse, istemi Danıştay İdari Dava Daireleri Genel Kurulu karara bağlayacak. 
     İptal edilen düzenleme, ateşli silahla işlenen cürümlerden hükümlü bulunanlar ile taksirli suçlar hariç olmak üzere bir yıldan fazla hürriyeti bağlayıcı cezaya mahkum olanlara affa uğramış olsalar bile hiçbir suretle ateşli silah taşıma ve bulundurma izni verilemeyeceği öngörürken cumhurbaşkanı, başbakan ve bakanlar, yasama organı üyeleri ile bu görevlerde bulunmuş olanları bu kuralın dışında tutuyordu. 
     Anayasa Mahkemesi, yasanın ilgili hükmünü, ''Söz konusu kural, sayılan kişilere, aynı hukuksal durumdaki diğer kişilerin hiçbirisine tanınmayan ve adalet duygusuyla bağdaşmayan bir biçimde ayrıcalık getirdiği'' gerekçesiyle oybirliği ile iptal etmişti. 
     
</TEXT>
</DOC>
