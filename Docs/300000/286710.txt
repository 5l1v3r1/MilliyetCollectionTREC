<DOC>
<DOCNO> 286710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur13.html </URL>
<DATE> 2004/11/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Korsan olmayana da sokakta satış yasak... 
</HEADLINE>
<TEXT>

     ''Bandrol Uygulamasına İlişkin Usul ve Esaslar Hakkında Yönetmelik''te değişiklik yapıldı. 
     Resmi Gazete'nin bugünkü sayısında yayımlanarak, yürürlüğe giren değişikliğe göre, eser nüshalarına bandrol verilebilmesi için eserlerin kayıt ve tescilinin yapılması gerekecek. 
     Telif Hakları ve Sinema Genel Müdürlüğü, fikir ve sanat eserlerinin çoğaltılmış nüshaları veya bu eserleri içeren yapımlarda kullanılacak bandrollerin türü ve özelliklerini belirleyecek ve satışını yapacak. 
     Bakanlık, bandrol verilmesi için verilen taahhütnameye aykırı yapılan işlemlerden sorumlu tutulamayacak. 
     Sinema ve müzik eserlerine ilişkin yapımların tespit edildiği taşıyıcı materyallere bandrol alınabilmesi için bu yapımların kayıt-tescil edilmiş olmaları zorunlu olacak. Bu yapımlara ilişkin ek bandrol taleplerinde, taahhütnameye gerek kalmaksızın teslim tutanağı ile bandrol verilebilecek. 
     Yayma hakkı devralınan, yurt dışından ithal edilen veya yayınevlerince mali hakları devralınan eğitim amaçlı süreli olmayan yayınlar için toplu olarak bandrol alınabilecek. Önceki hüküm, toplu bandrol alımını yönetmeliğin yürürlüğe giriş tarihine kadar olanlarla sınırlı tutuyordu. Böylece süre sınırlaması kaldırılmış oldu. 
     Toplu olarak bandrol alan yayınevleri bu bandrolleri süreli olmayan yayınlara sevkıyat veya satış sırasında yapıştırmak ve hangi yayınlarda veya dizilerde kullandıklarını en geç bir ay içinde Bakanlığa bildirecekler. Önceki hüküm, bu bildirimin bir sonraki başvuruya kadar yapılabilmesini öngörüyordu. 
     Sinema ve müzik eserlerini içeren yapımların tespit edildiği kaset, CD, VCD, DVD gibi taşıyıcı materyallerin tespit ve çoğaltımını gerçekleştiren dolum tesisleri, hak sahiplerince yetkilendirilmiş olmaları kaydıyla ve Bakanlıkça belirlenecek esaslar çerçevesinde toplu bandrol alacaklar. Toplu bandrol alan dolum tesisleri, her ay Bakanlığa, bu bandrollerin hangi eser ve yapımlar için kullanıldığını gösterir dökümlü rapor vermek ve düzenledikleri fuarları ibraz etmek zorunda olacaklar. Dolum tesislerinin toplu bandrol alımı ve uygulamaya ilişkin yürüttükleri iş ve işlemler Bakanlıkça denetlenecek. Bakanlık bu denetimi ile ilgili alan meslek birlikleri temsilcilerinin de yer alacağı bir komisyon aracılığıyla da yapabilecek. 
     Tamamı bir defada ticari dolaşıma giren ve birbirini takip eden nüsha ve materyallere tespit edilmiş ayrılmaz bir bütün arz eden eserler için tek bir bandrol alınabilecek. Bu durumda, söz konusu nüsha ve materyaller birbirinden ayrı satılamayacak ve bu husus 12 puntodan küçük olmayacak şekilde nüsha ve materyaller ile ambalajları üzerinde belirtilecek. 
     
     BİLGİSAYAR OYUNLARI BANDROL KAPSAMINDA 
     Yönetmelik değişikliği ile bilgisayar oyunları ile bilgisayar programları ve veri tabanları da bandrol kapsamına alındı. 
     Buna göre, tespit edildiği materyale bakılmaksızın, elektronik, mekanik veya benzeri araçlarla gösterilebilen, sesli ve sessiz, birbiriyle hareketli görüntüler dizisi içeren bilgisayar oyunlarında bandrol kullanılması zorunlu olacak. 
     Hak sahibi gerçek ve tüzel kişilerin talebi halinde bilgisayar programları ve veri tabanlarında da bandrol kullanılacak. Ancak, bilgisayar programlarına ve veri tabanlarına bandrol verilebilmesi için bu eserlerin kayıt ve tescilinin yapılmış olması gerekecek. 
     Bilgisayar oyunları ile bilgisayar programları ve veri tabanları için kullanılacak bandroller Telif Hakları ve Sinema Genel Müdürlüğü'nden temin edilecek. 
     
     KORSAN OLMAYANA DA SOKAKTA SATIŞ YASAĞI 
     Yönetmelik değişikliğiyle, yasal olarak çoğaltılmış, bandrollü nüshaların da yol, meydan, pazar, kaldırım, iskele köprü ve benzeri yerlerde satışı yasaklandı. Bu nüshalara da zabıta ve genel kolluk tarafından el konulacak. Yapanlara idari para cezası uygulanacak. Para cezasının ödenmemesi durumunda el konulan materyal iade edilecek. Fiilin tekrarı halinde veya para cezasının süresi içinde ödenmemesi durumunda ise iade yapılmayacak. 
     
</TEXT>
</DOC>
