<DOC>
<DOCNO> 259557 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonsiy03.html </URL>
<DATE> 2004/07/31/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
CHP'li vekillere gensoruda hazır olun talimatı 
</HEADLINE>
<TEXT>

     CHP yönetimi, milletvekillerine Ulaştırma Bakanı Binali Yıldırım hakkındaki gensoru önergesinin görüşüleceği 4 Ağustos Çarşamba günü eksiksiz olarak TBMM'de bulunmaları çağrısı yaptı. 
     CHP Grup Başkanvekilleri Ali Topuz ve Haluk Koç, partili milletvekillerine birer yazı göndererek, gensoruda hazır bulunmalarını istedi. Hızlandırılmış tren uygulamasının büyük kamuoyu tepkisine neden olduğunu ve Parti Meclisi'nin de olayın önemine paralel tepkilerin gösterilmesine karar verildiği anımsatılan yazıda, bu açıdan gensoru görüşmelerinin, hükümetin devlet ciddiyetinden uzak uygulamalarının, kamu kurumlarındaki kadrolaşmanın ülkeyi sürüklediği tehlikelerin, yani AKP iktidarının gerçek yüzünün ülke kamuoyunda sorgulandığı bir zemin yaratacağı iddia edildi. 
     Milletvekillerine gönderilen yazıda, olaya kamuoyunun gösterdiği yüksek düzeydeki duyarlılığın, 1 Mart tezkeresinin oylanmasında olduğu gibi gensoru görüşmelerinde de CHP milletvekillerinin eksiksiz olarak hazır bulunmalarını gerektirdiğine işaret edildi. 
     
</TEXT>
</DOC>
