<DOC>
<DOCNO> 279744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko42.html </URL>
<DATE> 2004/10/13/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Türkiye, dünya rekabet sıralamasında 1 basamak geriledi... 
</HEADLINE>
<TEXT>

     Dünya Ekonomik Forumu tarafından hazırlanan 2004-2005 Dünya Ekonomik Raporu yayımlandı. 
     104 ülke arasında yapılan rekabet sıralamasında, geçen yıl 65. sırada bulunan Türkiye, bu yıl 66. sıraya geriledi. 
     Geçen yıl Türkiye'nin bulunduğu 65. sırada ise bu yıl Jamaika yer aldı. 
     Raporda, İskandinav ülkeleri üst sıralarda yer alırken, bu ülkelerin üst sıralarda yer almasına neden olarak, ''bütçe fazlası vermeleri, yolsuzluğun çok düşük düzeye gerilemesi, ekonomik performanslarının artması, özel şirketlerin de, hukuka saygılı olarak, profesyonel bir şekilde yönetilmesi'' gösterildi. 
     
     FİNLANDİYA YİNE BİRİNCİ... 
     Geçen yılın birincisi Finlandiya, bu yıl da birinciliği kaptırmadı. Finlandiya'nın birinci olmasında, ''devamlı yenilikçi teknolojilere dayalı yatırım yapması, kamu ve özel sektör kurumlarında tam bir yönetimsel etkinliğin sağlanması'' belirleyici oldu. 
     Bu yıl da ilk üç sıra değişmedi. Finlandiya'yı ABD ve İsveç izledi. 
     Rapordaki sıralamada, Japonya 9. sırada, İngiltere 11. sırada, Almanya 13. sırada Fransa ise 27. sırada yer aldı. Geçen yıl 41. sırada yer alan İtalya ise bu yıl 47. sıraya geriledi. 
     En son 104. sırada ise Çad bulunuyor. 
     
</TEXT>
</DOC>
