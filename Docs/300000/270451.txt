<DOC>
<DOCNO> 270451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo17.html </URL>
<DATE> 2004/09/09/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Fenerbahçe, su markası oluyor... 
</HEADLINE>
<TEXT>

     Berrak Su İçecek A.Ş. Genel Müdürü Fatih Yüksel, bu ay sonunda Fenerbahçe'nin ismini ve logosunu taşıyacak pet şişede su pazarlamaya hazırlandıklarını söyledi. 
     Fatih Yüksel, A.A muhabirine yaptığı açıklamada, Fenerbahçeli olduğunu ve yaptığı işle sarı-lacivert renklere olan tutkusunu birleştirmeyi istediğini kaydetti. 
     Bu proje üzerinde 3 yıldır çalıştıklarını anlatan Yüksel, sözlerini şöyle sürdürdü 
     ''Özel markalar konusunda bir araştırma yaptık. Hiçbir kulüp için böylesi bir ürün düşünülmemiş. Manchester United'ın Rolls Royce'u var ama kulüp ismiyle satılan bir suyu yok. Fenerbahçe ile görüşmeler yaptık. Bu görüşmelerde belirli bir ücret ödeyerek su, meyve suyu ve soda isim haklarını aldık. Fenerbahçe, bu konuda bir ilk olacak. Türkiye çapında bayilikleri oluşturuyoruz, eylül ayı sonunda da İstanbul ve Ankara'da satışa çıkaracağız. Bu ürün için 700 bin dolarlık bir yatırım yaptık.'' İlk yıl günde 100 bin, 4. yılın sonunda da günde 400 bin su satışı yapmayı hedeflediklerini belirten Yüksel, ''Tüketicilerin bir su markasıyla hemen bağ kurmaları zordur ama kendi kulüplerinin markasıyla çıkacak ve kulüplerine katkıda bulunabilecekleri ürünle hemen bağ kurabilirler. Bu konuda Fenerbahçe'den daha iyi bir marka bulamazdık'' dedi. 
     Fenerbahçe'nin Fener Su markasıyla çıkacak sudan belirli bir oranda gelir elde edeceğini anlatan Yüksel, ürünün tanıtımı için de ''Zidane için, Beckham için Fener Su için'' sloganını kullanacaklarını dile getirdi. 
     Yüksel, ürün fiyatını piyasa fiyatlarıyla aynı düzeyde tutacaklarını ve ürünü 0.5 ve 1.5 litrelik pet şişe ile 19 litrelik damacana halinde satacaklarını da sözlerine ekledi. 

     
</TEXT>
</DOC>
