<DOC>
<DOCNO> 275399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur27.html </URL>
<DATE> 2004/09/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
"Kaçan hastaya tutuklama emri" davasında "görevsizlik" kararı... 
</HEADLINE>
<TEXT>

     Aydın'ın Nazilli İlçesi'nde bulaşıcı hastalık tedavisini yarıda bırakıp kaçtığı için hakkında daha önce ''gıyabi tutuklama kararı'' çıkarıldıktan sonra teslim olan ve tutuksuz yargılanmak üzere serbest bırakılan M.C'nin bugün görülen davasında mahkeme ''görevsizlik'' kararı verdi. 
     Nazilli 2. Asliye Ceza Mahkemesi'ndeki duruşmaya, M.C. katılmadı. 
     Çok sayıda basın mensubunun izlediği duruşmada, Asliye Ceza Hakimi Ayla Ünal, ''Anayasa'nın 90. maddesi düzenlemesine göre, uluslararası sözleşmeler de dikkate alınarak M.C. hakkında tutuklama konusu söz konusudur. Ancak, 1593 Sayılı Kanun'un 119. maddesi gereği, 282. madde de dikkate alınarak sanık hakkında kamu davası açılmışsa da mahkememiz görevsizlik kararı alarak dosyanın Sulh Ceza Mahkemesi'ne gönderilmesine karar vermiştir'' dedi. 
     Nazilli Verem Savaş Dispanseri Başhekimi Dr. Seren Arpaz, AA muhabirine yaptığı açıklamada, hastanın tutukluluk halinin bulunmadığını belirterek, şöyle konuştu 
     ''M.C'nin bulaşıcı hastalık taşıması nedeniyle tedavisini aksatmaması gerekiyor. Ancak hasta, ağustos ayının ilk günlerinde tedaviyi bıraktı. Yeri tespit edilemeyince Cumhuriyet Savcılığı'na hastanın bulunması için dilekçe verdik. 9 Ağustos'ta M.C. hakkında gıyabi tutuklama kararı alındı. Ancak hasta bu kararı duyunca kendiliğinden Cumhuriyet Savcılığı'na teslim oldu. Teslim olduğu gün mahkemece serbest bırakılıp 3 polisle birlikte dispansere geldi. O günden bu yana hastanın tedavisi aksatılmadan sürüyor. Hiç bir sorun yok. Yiyecek ve barınmasını biz karşılıyoruz.'' 
     
</TEXT>
</DOC>
