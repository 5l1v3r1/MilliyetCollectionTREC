<DOC>
<DOCNO> 289645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas21.html </URL>
<DATE> 2004/11/17/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
''İmkansız işler'' günlüğü hayata geçmeye devam ediyor... 
</HEADLINE>
<TEXT>

     Hacettepe Üniversitesi öğrencisi Ali Sarugan'ın ''imkansız işler günlüğü'', birbirinden garip eylemlerle sürüyor. Yoğun bir hafta geçiren Sarugan, resim öğrencilerine modellik yaptı, karşılaştığı üç kızı öptü, üç erkeğe sarıldı, bir transseksüeli evinde ziyaret ederek çiçek armağan etti. 
     Bir şakayla başlayan ve daha sonra gerçeğe dönüşen ajandanın yaprakları birer birer çevrildikçe Ali'nin işi de giderek zorlaşmaya başladı. Ramazan Bayramı tatilini bile boş geçirmeyen Sarugan, arkadaşlarının kendisinin yapması için deftere not ettiği eylemlerini aralıksız sürdürdü. İşte Ali'nin günlüğünden en son çevrilen yapraklar 
     7 Kasım 2004 İstanbul'da tanıştığı arkadaşı Sibel Payyu'nun isteği üzerine sabah kahvaltısı için yumurta haşladı. Haşlanmış yumurtanın üzerine resim yapan Ali, sonra bu yumurtayı yiyerek kendi ''sanatıyla beslenmiş'' oldu. 
     8 Kasım 2004 Ressam Harun Antakyalı'nın isteğiyle bugün ''Berfu'' adında bir sevgili bulması gerekiyordu. Renkli fotokopi yardımıyla kimliğindeki bilgileri değiştiren Ankaralı kız arkadaşı Aslı Işıksal, bir anda ''Berfu Işıksal'' kimliğiyle kapısını çalarak ona sürpriz yaptı. Böylece hem Aslı erkek arkadaşını başka bir kıza kaptırmadı, hem de Ali amacına kız arkadaşına gün boyu ''Berfu'' diye hitap ederek ulaştı. 
     
     DOLMABAHÇE'YE GİDEMEDİ AMA... 

     10 Kasım 2004 Arkadaşı Nida Yılmaz'ın isteği üzerine Ulu Önder Atatürk'ün hayata gözlerini yumduğu Dolmabahçe Sarayı'na gitmesi gereken Ali, sonraki günlerde Ankara'da gerçekleştireceği programlara yetişemeyeceği için İstanbul'a gidemedi. Ali, 10 Kasım'da Ankara'da Birinci Meclis binasına giderek oradaki kürsüye çıktı ve Atatürk için ''üç dakikalık'' saygı duruşunda bulundu. 
     11 Kasım 2004 Arkadaşı Hakan Bacak'ın arzusuyla Ressam Harun Antakyalı'nın atölyesinde buluşup sohbet ederek bir gün geçirdiler. 
     12 Kasım 2004 İstanbul'daki arkadaşı Temür Köran, Ali'den kendisini ''Belgin'' isimli bir kızla tanıştırmasını istedi. Köran'ın isteğine uyan Ali, saatler süren bir telefon trafiğinin ardından aradığı Belgin'e ulaştı. Belgin ile Köran'ı telefonda tanıştırdı. 
     13 Kasım 2004 Reklam ajansı sahibi Meriç Aydeniz'in isteğini yerine getiren Sarugan, ressam Harun Antakyalı'nın çocukları Ant ve Ece ile Ahlatlıbel'deki piknik alanında uçurtma uçurdu. 
     
     ALİ'DEN BAYRAM MESAİSİ... 

     14 Kasım 2004, Ramazan Bayramı'nın birinci günü Bayram tatilini de boş geçirmeyen Ali, bir arkadaşının isteğiyle anne ve babasına kendisini dünyaya getirdikleri için teşekkür etti ve ellerini öptü. 
     15 Kasım 2004, Ramazan Bayramı'nın ikinci günü Okul arkadaşı Şevket Arık, Ali'ye zor bir ''misyon'' yüklemişti. Ali, üç erkeğe sarılacak, karşılaştığı üç kızı öpecek, bir transseksüele çiçek verecek, bir dilenciden para isteyecekti... 
     Sarugan, ilk olarak Kuğulu Park'ta bekleyerek kendisine yaklaşan erkeklere sarılıp kızları öpmek için hamle yaptı. Sarugan'ı zaman zaman tepkiyle karşılayanlar olsa da aralarından basında sık sık göründüğü için tanıyanlar da çıktı. Sonunda Ali üç erkeğe sarılıp üç kızı öptü. 
     Daha sonra Kocatepe Camii, Kızılay ve Tunalı Hilmi Caddesi'nde dilenci arayan Ali, yağmur nedeniyle ''hedef kitlesini'' bulamadı. 
     Gün boyu transseksüel arayan Ali Sarugan, aradığını yollarda bulamadı. Sonunda bir arkadaşının verdiği adrese giden Ali, transseksüel H'yi evinde ziyaret etti. Kapısını açan H'ye bir buket çiçek armağan eden Ali, en çok zorlanacağını düşündüğü bu eylemi de kazasız belasız atlattı. 
     16 Kasım 2004 Anadolu Ajansı Fotoğraf Haberleri Müdürü Abdurrahman Antakyalı'nın günlüğüne düştüğü not üzerine Ali, gününü Swahili dilini öğrenerek ve Hacettepe Üniversitesi Güzel Sanatlar Fakültesi Resim Bölümü'nde Prof.Dr. Hüsnü Dokak Atölyesi'nde modellik yaparak geçirdi. ''Nü'' modellik yapması istenen Ali, bu kadarına cesaret edemeyerek ''boxer şortuyla'' öğrencilerin karşısına geçti. 
     Aynı salonda defalarca resim çizen Ali, bu defa modellik yapmanın zorluğuna şahit oldu. 
     Ali Sarugan, deftere yazılan notları gerçekleştirmekten çok bir gün sonrasını planlamanın kendisini yorduğunu söyledi. Tüm gününü ajandaya yazılan notları eyleme dönüştürmekle dolduran Ali, geceleri de bir sonraki günün planlarını kafasında kurarak geçirdiğini belirtti. 

     
</TEXT>
</DOC>
