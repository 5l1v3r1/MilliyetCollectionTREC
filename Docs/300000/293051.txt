<DOC>
<DOCNO> 293051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko12.html </URL>
<DATE> 2004/11/29/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
SSK ve Bağ-Kur emeklisinin gözü hükümette... 
</HEADLINE>
<TEXT>

     Yaklaşık 5 milyon 400 bin SSK ve Bağ-Kur emekli, dul ve yetimi, aylıklarına 2005 yılı için yapılacak zam oranını merakla bekliyor. 
     SSK ve Bağ-Kur emeklilerine, geçen yıl sonunda açıklanan oranlar doğrultusunda, Ocak ve Temmuz 2004'te yüzde 10'ar zam verilmişti. 
     Yapılan zamların ardından, en düşük SSK emekli aylığı 400 milyon 797 bin 449 liraya, ortalama aylık 438 milyon 900 bin 979 liraya, tavan aylık ise 717 milyon 128 bin 247 liraya çıkmıştı. 
     Bağ-Kur'a ''1479 Sayılı Esnaf ve Sanatkarlar ve Diğer Bağımsız Çalışanlar Sosyal Sigortalar Kurumu Kanunu''na tabi olarak prim ödeyen emeklilere verilen en düşük aylık 273 milyon 61 bin liraya 1. basamağa göre , en yüksek aylık ise 892 milyon 455 bin liraya 24. basamağa göre yükselmişti. 
     ''2926 Sayılı Tarımda Kendi Adına ve Hesabına Çalışanlar Sosyal Sigortalar Kanunu''na tabi olarak prim ödeyen emeklilere verilen en düşük aylık 187 milyon 759 bin liraya 1. basamak , en yüksek aylık ise 334 milyon 616 bin liraya 14. basamak çıkmıştı. 
     
     EMEKLİLERİN GÖRÜŞLERİ 
     Türkiye İşçi Emeklileri Derneği TİED Genel Başkanı Kazım Ergün, AA muhabirine yaptığı açıklamada, açlık sınırının 500 milyon lira, en düşük işçi emekli aylığının yaklaşık 401, ortalama aylığının ise 440 milyon lira olduğunu hatırlattı. Emeklilerin açlık sınırının altında aylık almalarının üzüntü verici olduğunu söyleyen Ergün, ''Bu ayıbın mutlaka giderilmesi gerekiyor. Emekliler sefilleri oynuyor, halimiz perişan'' dedi. 
     İşçi emeklileri ile memur emeklilerinin aldığı aylıklar arasında büyük fark bulunduğunu belirten Ergün, ''Memur ve işçi emeklileri arasında adaletsizlik var. Bunun ortadan kaldırılması için, en düşük işçi emekli aylığının, en düşük memur emekli aylığının seviyesine yükseltilmesini istiyoruz. Bu da, bizim için yaklaşık 160 milyon liralık zammı ifade ediyor'' diye konuştu. 
     Tüm Bağ-Kur Emeklileri Derneği Genel Başkanı Hasan Çavuşçulu da Bağ-Kur'dan asgari ücretin bile altında aylık alanlar olduğuna dikkati çekerek, ''Ülkede ekonomik program uygulanıyor, koşulları biliyoruz. Ama, bu durumun mutlaka düzeltilmesi gerekiyor'' dedi. 
     Çavuşçulu, en düşük Bağ-Kur emekli aylığının, en düşük memur emekli aylığı seviyesine yükseltilmesini istediklerini bildirdi. 
     
</TEXT>
</DOC>
