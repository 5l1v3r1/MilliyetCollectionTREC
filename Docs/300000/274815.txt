<DOC>
<DOCNO> 274815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sondun16.html </URL>
<DATE> 2004/09/25/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Pass Türkiye'nin AB'ye alınmasını destekliyorum... 
</HEADLINE>
<TEXT>

     Essen büyükşehir belediye başkan adayı Reinhart Pass, Türkiye'nin AB üyeliğini desteklediğini belirterek, olumlu ve kabul edilebilir bir Avrupa perspektifi verilmesinin Türklerin uyumuna katkı sağlayacağını söyledi. 
     Essen Rhein-Ruhr Türk Toplumu Yönetim Kurulu TGRR , Kuzey Ren Vestfalya eyaletinde yarın yapılacak yerel seçimler öncesinde büyükşehir belediye başkan adayı Pass'ı ve SPD partisi İl Meclis Grubu'nu ziyaret etti. 
     Ziyaret sırasında, kentte yaşayan yaklaşık 21 bin Türkün sorunlarının yanı sıra Türkiye'nin AB üyeliği konusu da gündeme geldi. 
     TGRR Yönetim Kurulu Başkanı Mustafa Okur, dernek olarak uyum konusunda yaptıkları çalışmalara destek istedi ve yerel yönetimlerin Türkiye'nin AB üyeliği konusunda da hassasiyet göstermeleri gerektiğini söyledi. 
     Pass da, ''Türklerin uyumuna yardımcı olacağından, Türkiye için olumlu ve kabul edilebilir bir AB perspektifi istiyoruz. Ben Türkiye'nin AB'ye alınmasını destekliyorum. Burada yaşayan Türkler geleceklerini Almanya'da planlıyorlar. Olumlu, kabul edilebilir bir AB perspektifi uyuma da katkı sağlayacak'' dedi. 
     Türkiye'nin 1999 Helsinki zirvesinden bu yana resmi üye konumunda olduğuna dikkati çeken Pass, ''Artık Türkiye'nin üye olup olmayacağını tartışamayız. Şu andan itibaren sadece 'Türkiye ne zaman üye olacak' konusu tartışılabilir'' diye konuştu. 
     SPD'nin parti olarak Türkiye'nin AB üyeliğini desteklediğini kaydeden Pass, ''Ben, AB komisyonunun gelecek günlerde yayınlayacağı raporun, Türkiye ile görüşmelere başlanmasını tavsiye etmesini ümit ediyorum. Bu, bizim uyum çalışmalarımızda da başarılı olmamızı sağlayacak'' dedi. 
     Öte yandan, Kuzey Ren Vestfalya Eyaleti Sağlık, Sosyal İşler, Kadın ve Aile Bakanı Birgit Fischer, eyaletteki yabancı kökenli seçmenlere çağrıda bulunarak, kendi geleceklerini belirlemeleri için yarın yapılacak yerel seçimlerde sandık başına gitmelerini istedi. 
     
</TEXT>
</DOC>
