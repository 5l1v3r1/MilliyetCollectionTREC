<DOC>
<DOCNO> 256837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy17.html </URL>
<DATE> 2004/07/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Erdoğan'ın telefonu hep meşgul çaldı .. 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan'ın, Paris'te Türk vatandaşlarına seslenirken, sürpriz yaparak açıkladığı iki cep telefonu numarası dün Türkiye'nin en çok aradığı numaralar oldu. Ancak Erdoğan'a ait 0 533 748 32 54 nolu cep telefonuyla Ulaştırma Bakanı Binali Yıldırım'ın 0532 218 47 77 nolu cep telefonu çok sayıda vatandaşın araması nedeniyle meşgul sinyali verdi. 
     CNN Türk'te önceki gün yurtdışında yaşayan vatandaşlara seslenen Erdoğan, canlı yayında sürpriz yaparak kendisine ve Yıldırım'a ait cep telefonu numaralarını verdi. Gurbetçi vatandaşların Türkiye'ye gelişleri sırasında ulaşım sorunları yaşadığına değinen Erdoğan, vatandaşların Yıldırım'ı bu cep telefonundan arayabileceğini söyledi. Erdoğan "Bakan sizinle ilgilenmezse size vereceğim şu numarayı arayın" diyerek kendi özel cep numarasını da açıkladı. Ancak iki cep telefonu da sürekli meşgul çalmaya başladı. Numarayı düşürmeyi başaran bazı vatandaşlar ise, Başbakan'dan Fransa'daki din görevlilerinin sayısının artırılmasını istedi. Arayanların artması üzerine Başbakan'ın danışmanları cep telefonunu kapatmak zorunda kaldı. 
     Başbakan'ın verdiği numaralar dün gazetelere de yansıdı. Televizyon programını kaçıran vatandaşlar dün gün boyu numaraları aradı. Vatandaşların yoğun ilgisi nedeniyle iki numara da bütün gün meşgul sinyali verdi. 

     
</TEXT>
</DOC>
