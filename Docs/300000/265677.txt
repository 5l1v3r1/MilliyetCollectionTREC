<DOC>
<DOCNO> 265677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko05.html </URL>
<DATE> 2004/08/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Yeni kuruş "hafif" olacak... 
</HEADLINE>
<TEXT>

     Vatandaşın yılbaşından itibaren cebine girmeye başlayacak Yeni Türk Lirası'nın YTL alt birimi olacak Yeni Kuruş, deyim yerindeyse ''yükte hafif, pahada ağır'' olacak. 
     Yeni kuruşun kullanıma girmesiyle birlikte, vatandaşın kullandığı madeni paranın ağırlığında yaklaşık 721 tonluk bir azalma gerçekleşecek. 
     Yapılan hesaplamalara göre, halen tedavüldeki madeni 50 bin liralıkların bir kısmı 11.7 gramlık, bir kısmı da 3.2 gramlık paralardan oluşurken, bunların toplam ağırlığı yaklaşık olarak 2 bin 926 tonu buluyor. 
     Piyasada bulunan 583.4 milyon adet iki tip 100 bin liralık madeni paranın toplam ağırlığı da, yaklaşık 2 bin 924 ton olarak tahmin ediliyor x . 
     Tedavülde bulunan 191.8 milyon adet 250 bin liralık bozuk paranın ağırlığı da, bin 227 ton olarak belirlendi. 
     Bunların sonucunda şu anda tedavülde bulunan madeni paraların ağırlığı, yaklaşık 7 bin 77 ton olarak hesaplanıyor. 
     Önümüzdeki yılbaşında piyasaya verilecek 6 çeşit yeni kuruşun toplam ağırlığının 6 bin 356 ton olacağı göz önüne alındığında ise vatandaşın cebindeki paranın 721 ton daha azalacağı görülüyor. 
     Yeni tedavüle girecek madeni paralar içinde, yaklaşık 8.5 gram ile 100 kuruşlar en ağır para olarak göze çarparken, 1 kuruşların ağırlığı yaklaşık 2.7 gram olacak. 
     
     YÜKTE AZALACAK AMA 
     Yeni kuruşların ağırlığındaki azalmaya karşılık, toplam değeri bugüne göre 2.3 kattan fazla artacak. 
     Nitekim şu anda tedavülde bulunan madeni paraların toplam değeri 127.2 trilyon lira civarında bulunurken, yeni kuruşların toplam değeri 425 trilyon liraya yaklaşacak. 
     
     ADET PEK DEĞİŞMEYECEK 
     Darphane'nin basacağı yeni kuruşların sayısı 1.2 milyar adet olarak açıklanırken, bu rakam tedavülde bulunan para adedinin çok da fazla değişmeyeceği anlamına geliyor. 
     Zira Temmuz sonu itibariyle tedavülde 1 milyar 193 milyon adet madeni para bulunuyor. 
     Halen 50 bin, 100 bin ve 250 bin liralık madeni paraların tedavülde bulunduğu Türkiye'de, yılbaşından itibaren 1, 5, 10, 25, 50 ve 100 kuruş tedavüle girecek. 
     x - Halen dolaşımdaki 50 ve 100 bin liralık madeni paraların yeni çeşitleri 2001 yılı içinde tedavüle girdiğinden, ağırlık rakamları yaklaşık değerleri içermektedir. 
     
</TEXT>
</DOC>
