<DOC>
<DOCNO> 259646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/guncel/gun06.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öldürülecek kişiyi niye arıyorsunuz ' 
</HEADLINE>
<TEXT>


PINAR AKTAŞ İstanbul 

Eski Emniyet Genel Müdürlüğü İstihbarat Dairesi Başkan Vekili Bülent Orakoğlu, Alaattin Çakıcı ile ilişkileri incelenen MİT Dış Operasyonlar Daire Başkan Yardımcısı Kaşif Kozinoğlu'nun MİT Müsteşarı Şenkal Atasagun'a yakın bir isim olduğunu öne sürdü. Orakoğlu, Kozinoğlu'nun savcılık ifadesinde siyasi bir suikast hazırlığını önlemek için Çakıcı ile temas kurduğu iddiasını şöyle değerlendirdi "10 yıl önce neyse 10 yıl sonra da aynı. Herkes bildiğini okuyor. Eski başbakanlardan birinin öldürüleceğini haber alıyorsunuz. Öldürecek kişiyi görüşmek için niye arıyorsunuz Çakıcı'yı yakalamakla bir şeyi çözemezsiniz. Çakıcı'nın şu anki konuşmaları bence tamamen kendisiyle menfaat ilişkisinde olan insanlara 'Beni koruyun' gibi bir mesajdır." 

'Afgan General' 
Eski MİT'çi Mehmet Eymür de web sitesi "atin. org"da, "Atasagun'un özel operasyonlarda sağ kolu olan ve her türlü kanunsuz faaliyete adı karışan Kaşif Kozinoğlu da İstanbul'da savcıya ifade vermiş" dedi. 
Eymür, Özel Kuvvetler Komutanlığı'ndan emekli Binbaşı Kozinoğlu'nun Özbek General Raşid Dostum'dan kendisini general yapmasını istediğini belirterek, "Dostum'un verdiği resmi yazıyla Afgan Generali oluvermiş. Özbeklerden de generallik istemiş ama ikna edememiş" iddiasında bulundu. 
Kozinoğlu, 'geçmişte siyasi cinayet hazırlığı yapmakla suçlandı. Eymür, operasyon bölümünü kurarken, Kozinoğlu, Karşı Faaliyetler Sorumlusu oldu. Eymür, Başbakanlık aleyhine açtığı davanın dilekçesinde, Kozinoğlu'nun eski HADEP Genel Başkanı Murat Bozlak'ı öldürmesini kendisinin engellediğini iddia etti. 


</TEXT>
</DOC>
