<DOC>
<DOCNO> 289820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko16.html </URL>
<DATE> 2004/11/18/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Çin ihracatını teknoloji sürüklüyor... 
</HEADLINE>
<TEXT>

     Çin'in hızlı ihracat artışında yüksek teknoloji ürünlerinin önemli rol oynadığı bildirildi. 
     China Daily gazetesinin haberine göre, Çin'in yıl sonunda 570 milyar dolara ulaşması beklenen ihracatının en önemli payı, hi-tech olarak adlandırılan yüksek teknoloji ürünlerine ait olacak. 
     Çin'in yüksek teknoloji ürünleri ihracatı, yılın geride kalan 10 ayında yüzde 52 artışla 128.34 milyar dolar olurken, geçen yılın toplamını da 18 milyar dolar aştı. Bu dönemde Çin'in toplam ihracatı ise yüzde 34.5 artışla 468.72 milyar dolar oldu. Böylece Çin'in ihracatı içinde yüksek teknoloji ürünlerini payı yüzde 27.4'e ulaştı. 
     Yüksek teknoloji ürünleri ihracatının hızlı artışında Çin Ticaret Bakanlığı'nın yazılım ürünleri dahil 97 kalem teknoloji ihracatında teşvik için yüksek oranda vergi iadesi uygulamasının etkili olduğu belirtiliyor. 
     Çin'in yüksek teknoloji ihracatı, geçen yıl 110 milyar dolar olmuştu. 
     
</TEXT>
</DOC>
