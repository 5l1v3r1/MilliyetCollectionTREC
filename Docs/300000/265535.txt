<DOC>
<DOCNO> 265535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonyas02.html </URL>
<DATE> 2004/08/22/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
İnternet kullanımında patlama... 
</HEADLINE>
<TEXT>

     Türkiye, teknolojideki gelişmeyle birlikte artan internet kullanımı ile telefon hattı sayısında hızlı ilerliyor. 
     Türkiye'de internet kullanıcılarının sayısı 3 yılda 9 kata yakın artarken, dünya ortalamasındaki artış 1.4 katta kaldı. 
     A.A muhabirinin Dünya Bankası verilerini baz alarak yaptığı hesaplamalara göre, Türkiye'de 1999-2002 döneminde internet kullanıcı sayısı 450 bin kişiden 4.9 milyon kişiye çıktı. Bu rakam yüzde 988.9'luk artış anlamına geliyor. 
     Aynı dönemde dünyadaki internet kullanıcı sayısı ise 183 milyondan 683 milyon kişiye çıktı. Dünya internet kullanıcı sayısındaki artış ise Türkiye'nin hayli altında kalarak yüzde 240 oldu. 
     Bu olumlu gelişmeye karşılık, nüfusun yaklaşık yüzde 7'sinin internet kullanıcısı haline geldiği göz önüne alınırsa, bu alanda hayli alınması gereken yol olduğu görülüyor. 
     -TELEFON HATTINDA DÜNYA ORTALAMASININ ÜZERİNDEYİZ- Aynı dönemde Türkiye'de, bin kişiye düşen sabit ve mobil telefon hattı sayısı yüzde 95.3 arttı ve 322'den 629'a çıktı. 
     Dünya ortalamasın da bu dönemde yüzde 83.3 oranında artış gözlenirken, bin kişiye düşen telefon hattı sayısı 156'dan 286'ya yükseldi. 
     Bu rakamlara göre Türkiye dünya ortalamasının 1.2 kat üzerinde yer aldı. 
     -KİŞİSEL BİLGİSAYAR SAYISINDA SINIFTA KALDIK- Bin kişiye düşen kişisel bilgisayar sayısı açısından ise bu dönemde dünya ortalaması üzerinde artış yakalayan Türkiye'nin daha alması gereken büyük bir mesafe olduğu ortaya çıkıyor. 
     Dünya ortalamasında her bin kişiye 101 kişisel bilgisayar düşerken, bu rakam Türkiye'de 45 adette kalıyor. 
     
</TEXT>
</DOC>
