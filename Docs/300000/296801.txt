<DOC>
<DOCNO> 296801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun25.html </URL>
<DATE> 2004/12/11/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Çin'de eşcinsellerin sayısı 5 milyonu buldu... 
</HEADLINE>
<TEXT>

     Çin'de erkek eşcinsellerin sayısının 5 milyonu bulduğu ve toplumda eşcinselliğe karşı hoşgörünün arttığı ileri sürüldü. 
     Çin Uluslararası Radyosu'nun haberinde, Çin'de ilk kez eşcinsellerin sayısıyla ilgili resmi açıklama yapıldığına dikkat çekildi. 
     Eşcinsellik Çin'de uzun yıllar hassas bir konu ve tabu olarak görülüyordu. Hatta 1997 yılına kadar eşcinsel davranışlar hukuki cezaya yol açtığı gibi, eşcinsellik 2001 yılına kadar psikolojik hastalıklar listesinde yer alıyordu. 
     Çin Cinsel Araştırmalar Merkezi Genel Sekreteri Hu Peyçeng Hu Peicheng , toplumda eşcinselliğin açıkça tartışılabilmesini bir ''sosyal gelişme'' olarak nitelendirdi. Hu, ''bu konunun açıkça tartışılabilmesi eşcinselliğin getirdiği sosyal sorunların çözülmesine yararlı oldu'' diye konuştu. 
     Dünya Sağlık Örgütü'nün DSÖ eşcinselliği ''küçük bir azınlığın kabul ettiği doğal bir seçim'' olarak kabul ettiğine işaret edilen haberde, toplumdaki önyargı ve ayrımcılığın eşcinsellerin sosyal baskı karşısında intihara teşebbüs etmeleri gibi potansiyel tehdit oluşturduğuna ve erkek eşcinseller arasında HIV virüsünün yayılma oranının yüksel olduğuna dikkat çekildi. 
     Hu, Çin hükümetinin hükümet dışı örgütler NGO ile eşcinsellerin fiziksel ve psikolojik sağlığı için ortak çalışmalar yapmasının, ülke çapında 40'dan fazla sağlık merkezi ve büyük şehirlerde danışma hatları kurmasının, eşcinsel barlarında prezervatif bulundurmasının Çin'in eşcinselliği ''kabul etmeye doğru yöneldiğinin sinyali'' olarak değerlendirdi. 
     Çin Cinsel Araştırmalar Merkezi Genel Sekreteri Hu, eşcinsellerin varlığının kabul edilmesinin, yaşam kalitelerinin diğer gruplar gibi garanti altına alınmasının ve onlara hoşgörü gösterilmesinin ''çağdaş toplumun göstergeleri'' olduğunu savundu. 
     
</TEXT>
</DOC>
