<DOC>
<DOCNO> 264897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/spor/axspo01.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal sıfırdan başlıyor 
</HEADLINE>
<TEXT>


Beşiktaş Teknik Direktörü Vicente del Bosque, Denizli deplasmanı için farklı bir oyun sistemi hazırladı. İspanyol teknik adam, Siyah-Beyazlılar'dan bu kez sürekli pres yapmalarını istedi 


Taktiği değiştirdi 
BEŞİKTAŞ Teknik Direktörü Del Bosque, Denizlispor deplasmanına farklı bir takımla çıkmaya hazırlanıyor. İspanyol teknik adamın, güçlü rakiplerinin Gaziantep ve Sakaryaspor ile oynadığı maçların kasetlerini izlediği ve buna göre özel bir taktik belirlediği öğrenildi. Del Bosque, oyuncularından rakibin topla oynamasına engel olmak için pres yapmalarını istedi. 

Top tutmak yok 
DEL Bosque'nin yeni planında Tayfun'un özel görevinin olduğu öğrenildi. Tecrübeli hoca, savunma oyuncularından kapılan topları bekletmemelerini ve hemen Tayfun Korkut'a kazandırmalarını istedi. Bu düşüncenin altında gurbetçi futbolcunun uzun paslarla ileri uç elamanlarını pozisyona sokmasının yattığı ifade edildi. Son antrenmanlarda da tüm planlar bu sisteme göre yapıldı. 

Sergen dönüyor 
LİGİN ilk haftasında antrenmanlarda iyi çalışmadığı gerekçesiyle forma bulamayan Sergen Yalçın'a ise Denizlispor deplasmanında 45 dakika şans tanınacağı bildirildi. Yıldız futbolcu, "Benim işim sahada. Eleştirilere orada cevap vereceğim. Kimseyle sorunum olmadığını söyledim. Profesyonel futbolcuyum. Denizli'de şans bulursam elimden geleni yaparım" dedi. 

Ahmet'e vize yok 

DENİZLİSPOR deplasmanında ilk üç puanını kovalayacak olan Beşiktaş, hazırlıklarını Del Bosque yönetiminde yaptığı antrenmanla devam ettirdi. Del Bosque'nin, Çaykur Rizespor maçında performansını son kez görme imkanı bulduğu Ahmet Dursun için olumsuz rapor vereceği öğrenildi. Bu kararda takımdaki forvet sayısının da yeterli olmasının rol oynadığı bildirildi. 
HAZIRLIK maçında forma giyen isimler dün 30 dakikalık koşunun ardından çalışmayı bıraktı. Et beninde kanama olduğu için önceki günkü antrenmanı yarıda bırakan Sergen ile hafif sakatlığı olan Carew de idmana katıldı. Elinde sakatlığı bulunan kaleci Cordoba yine forvette mücadele etti. Beşiktaş, deplasmandaki maçın son hazırlığını bu sabah yaparak, Denizli'ye uçacak. 

Erdoğan'a sert çıktı 

BAŞKAN Yıldırım Demirören'in, muhaliflerinden Levent Erdoğan'ı arayıp, son günlerde yaşanan sıkıntılarla ilgili görüşme yaptığı öğrenildi. Demirören'in, Erdoğan'ı yanlış yaklaşımları nedeniyle sert bir dille uyarıp, "Böyle bir muhalefet mantığı olmaz. Bu kulübün 18 bin üyesi ve milyonlarca taraftarı var. Camiayı bölecek adımlar atmayın" dediği iddia edildi. 

Carew süre istedi 

'Daha takım olamadık' 
SİYAH-Beyazlı takımın Norveçli yıldızı Carew, kusursuz bir takım olmaları için kısa bir zamana ihtiyaçlarının olduğunu söyledi. Golcü futbolcu, "Hazırlık ve lig maçlarının yakın tarihte oynanması biraz etkiledi. Bu bizim gerçek kapasitemiz değil. İstenenler tam anlamıyla yerine getirildiği zaman bizi kimse tutumaz" yorumunu yaptı. 

Kocaman haklı 
CAREW, Malatyaspor'un hocası Aykut Kocaman'ın maç sonrasında bir arkadaşına "İyi ki sizinle 5. haftadan sonra karşılaşmadık. İlk hafta oynamamız büyük şans" dediğini iddia edip, bu görüşe katıldığını söyledi. Norveçli yıldız, "Rakip teknik adamı kutluyorum. Doğru bir tespit. Ligin 5. haftasından sonra yenilmez bir ekip olacağız" dedi. 

Güvenlik garantisi 

DENİZLİ Valisi Gazi Şimşek, yarın Denizlispor ile Beşiktaş arasında oynanacak olan maç için gereken tüm tedbirlerin alınacağını açıkladı. Şimşek, Denizli Emniyet Müdürlüğü, İl Jandarma Komutanlığı, İl Müdürlüğü, Denizlispor yöneticileri ve diğer yetkililerle yaptığı toplantının ardından, "Milli maçtaki gibi kimse sahaya inemeyecek" dedi. 


</TEXT>
</DOC>
