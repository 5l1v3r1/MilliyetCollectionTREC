<DOC>
<DOCNO> 266683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas05.html </URL>
<DATE> 2004/08/26/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Panik atak kadınlarda daha çok görülüyor... 
</HEADLINE>
<TEXT>

     Adnan Menderes Üniversitesi Araştırma Merkezi Gençlik Sorunları Psikoloğu Öğretim Üyesi Pınar Başpınar, panik atağın kadınlarda erkeklere oranla 2-3 kat fazla görüldüğünü bildirdi. 
     Pınar Başpınar, AA muhabirine yaptığı açıklamada, panik bozukluğunun tekrarlayan, beklenmedik panik atakları ve ataklar arasındaki zamanlarda başka panik ataklara da neden olabileceğini söyledi. Başpınar, ''Kişide sürekli bir kaygı duyma özelliği vardır. Panik atağın iş kalitesinde düşme, iş kaybı ve ilişkilerde bozulma gibi olumsuz sonuçları var'' dedi. 
     Panik atak hastalarının yüzde 20-40'ında alkol ve madde bağımlılığının görüldüğünü ifade eden Başpınar, şöyle devam etti 
     ''Panik atağın kadınlarda görülme olasılığı, erkeklere oranla 2-3 kat fazladır. Genel nüfusta yaygınlığının yüzde 2-3 olduğu, başlangıç yaşının da 20-35 yaş arası olduğu tespit edilmiştir. Panik atak hastalarının yüzde 50'sinin yakınlarında da bu rahatsızlık görülmektedir. Stres dolu iş ve aile yaşantısı olanlarda bu hastalık genelde vardır. Panik atak yaşayan kişiler, bu yoğun ve sıkıntı veren duyumlar nedeni ile gerçek bir tehlike ile karşı karşıya olduklarını düşünürler.'' 
     
     AİLE ETKİSİ 
     Çocukluk döneminde anne, baba sevgisinin kaybolmasının panik atak hastalığı ile ilişkili olduğunu vurgulayan Başpınar, ''Sevgi kaybı, çocuğun yaptıkları, anne babaya uygun gelmediği zaman terk edilebileceği korkusu, hastalıkla ilişkinin temelini oluşturur'' diye konuştu. 
     Araştırmalarda, panik bozukluğu olan hastaların ailelerinin kendileri ile düşük derecede ilgilendiklerini, ancak çok fazla koruyucu olduklarını söylediklerini anlatan Psikolog Pınar Başpınar, boşanma, ölüm ve küçük yaşta anne ile babadan ayrılma yaşantıları olanlarda panik atağın daha fazla görüldüğünü kaydetti. 
     
</TEXT>
</DOC>
