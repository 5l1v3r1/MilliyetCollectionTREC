<DOC>
<DOCNO> 269498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo07.html </URL>
<DATE> 2004/09/06/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Lejyoner futbolcularda yaprak dökümü... 
</HEADLINE>
<TEXT>

     Galatasaray'ın 2000 yılında UEFA Kupası'nı kazanması ve Türkiye'nin 2002 yılında düzenlenen 17. Dünya Kupası'nda üçüncülüğü elde etmesiyle yurtdışına giden birçok Türk futbolcu, çeşitli nedenlerden dolayı kısa süre içinde geri dönmek zorunda kaldı. 
     Hami Mandıralı'nın Almanya'nın FC Schalke 04 takımına transferinin ardından ivme kazanan yurtdışı transferleri, bu transferin ardından artarak sürdü. Ancak hızlanan transfer, daha sonra tersine döndü ve oyuncular Türkiye'ye geri dönmeye başladılar. 
     
     GALATASARAYLILAR ÖNCÜ OLDU 
     Galatasaray'ın UEFA Kupası'nı almasının ardından birçok Avrupa kulübü, sarı-kırmızılı oyuncuları kadrosuna katma mücadele verirken Hakan Şükür, Emre Belözoğlu, Okan Buruk, Arif Erdem, Hakan Ünsal, Fatih Akyel ve Ümit Davala yurtdışına transfer oldular. 
     Sarı-kırmızılı takımda forma giyen Tugay Kerimoğlu, bu oyunculardan önce İskoçya'da Glasgow Rangers ile anlaşırken, ardından İngiltere'nin Blackburn Rovers ekibine geçti. 
     Galatasaray'ın son dönem transferlerinden Bülent Akın ise yine İngiltere'nin Bolton Wanderers ekibiyle anlaştı. 
     Avrupa kulüpleriyle anlaşan Galatasaraylı futbolculardan Hakan Şükür, Arif Erdem, Hakan Ünsal, çeşitli nedenlerle sarı-kırmızılı takıma geri dönmek zorunda kaldı. 
     Galatasaray'dan yurtdışına giden Bülent Akın ise önce Gençlerbirliği'ne, daha sonra Malatyaspor'a transfer oldu. 
     Yine sarı-kırmızılı takımda yıldızlaşan ve İspanya'nın Real Mallorca tarafından kadroya dahil edilen Fatih Akyel, Türkiye'ye dönüşünde Fenerbahçe ile anlaştı. 
     Sarı-kırmızılı takımla yaptığı sözleşmenin bitmesiyle FC Inter'e transfer olan Okan Buruk, 3 yıl sonra İstanbul'a dönerek, sezon başında Beşiktaş'a transfer oldu. 
     
     İLHAN MANSIZ, AHMET DURSUN VE DİĞERLERİ 
     Geçmiş dönemde yurtdışındaki takımlarla anlaşan diğer Türk oyuncular da transfer oldukları takımlarda tutunamayarak, geri dönmek zorunda kaldı. 
     Beşiktaş'ta yıldızı parlayan ve 17. Dünya Kupası'nda Uzakdoğulular'ın adeta sevgilisi durumuna gelen İlhan Mansız, Japonya'ya büyük umutlarla giderken, dizindeki sakatlığı nedeniyle takımı Vissel Kobe'den ayrıldı. Sakatlığını atlatmaya çalışan İlhan, şu ana dek hiçbir takımla anlaşmadı. 
     Siyah-beyazlı takımla geçen sezon yolları ayrılan Ahmet Dursun, bir süre Çin'in Tianjin Taida ekibinde forma giymesine karşın Türkiye'ye döndü. Ahmet, Beşiktaş'ta bir süre antrenmanlara çıkmasına karşın siyah-beyazlı takımın kendisiyle anlaşmaması üzerine İstanbulspor'a transfer oldu. 
     Bir dönem yine siyah-beyazlı takımın kadrosunda yer alan Oktay Derelioğlu ise son olarak Almanya'nın İkinci Lig takımlarından Nürnberg ekibiyle anlaşmasına karşın yine Türkiye'ye döndü ve kariyerini Akçaabat Sebatspor'da sürdürüyor. 
     Bu arada Beşiktaş'ın kadrosunda yer alan Orhan Kaynak, Yunanistan'ın İskeçe ekibinde 1 yıl forma giydikten sonra Oktay gibi Akçaabat Sebatspor ile anlaştı. 
     Almanya'dan Fenerbahçe'ye gelen ve buradaki başarılı performansı ile İspanya'nın Real Sociedad takımına geçen Tayfun Korkut, aynı ülkeden Espanyol deneyiminin ardından bu sefer Beşiktaş'ın başarısı için Türkiye'ye döndü. 
     Yurtdışına giden futbolculardan Erhan Albayrak, Rahim Zafer ve Atilla Birlik de kariyerlerini bir süre Avrupa'da sürdürdükten sonra geri dönen futbolcu kervanına katıldılar. 
     
     SON TRANSFER RÜŞTÜ 
     Avrupa'dan Türkiye'ye geri dönen son isim kaleci Rüştü Reçber oldu. 
     Geçen sezon büyük umutlarla İspanya'nın FC Barcelona takımına transfer olan kaleci Rüştü Reçber, bu ekipte 3. kaleci durumuna düşünce 1 yıllığına da olsa, kiralık olarak Fenerbahçe'ye geri döndü. 
     
     AVRUPA'DA KALANLAR 
     Türkiye dışından kulüplerle anlaşan birçok futbolcu bir süre sonra geri dönmek zorunda kalırken, bazı lejyoner oyuncular ise ortaya koydukları başarılı performansla transfer oldukları takımlarda tutunma başarısı gösterdiler. 
     Son dönemde yurtdışına giden ilk futbolculardan olan Tugay Kerimoğlu, 2000-01 sezonundan beri kariyerini Avrupa'da sürdürürken, Emre Belözoğlu İtalya'nın FC Inter, Nihat Kahveci ise İspanya'nın Real Sociedad takımında forma giymeyi sürdüren Türk oyuncular oldu. 
     İlk transferini İngiltere'nin Aston Villa takımına yapan Alpay Özalan ise bu kulüpten ayrıldıktan sonra önce Güney Kore'nin Incheon United takımıyla, daha sonra Japonya'nın Urawa Red Diamonds ekibiyle anlaştı. 
     
</TEXT>
</DOC>
