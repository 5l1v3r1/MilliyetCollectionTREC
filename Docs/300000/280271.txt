<DOC>
<DOCNO> 280271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/yazar/pulur.html </URL>
<DATE> 2004/10/15/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Ölüm tarlasından yaşam tarlasına... 
</HEADLINE>
<TEXT>


BİR zamanlar "Kilis"le "kaçakçılık" özdeşleşmişti sınırın öbür tarafından getirilen mallar, Kilis çarşısında açık açık satılır, ama bunları alıp dönenlerin yolu kesilir, jandarma tuttuğunu kaçakçı diye yakalardı, bunu da bilmeyen yoktu. 
Garip bir düzendi. 
Kaçakçılığı önlemek için sınırlara tel örgüler çekilir, toprak altına mayınlar döşenirdi. 
Ama kaçakçılık önlenemedi, sınırın öbür tarafına koyun sürüsü geçirilir, oradan da akla gelen her şey Türkiye'ye girerdi çünkü o tarihlerde jiletten, el radyosuna kadar hiçbir şey yoktu, zira döviz yoktu. 

ŞİMDİ o devir bitti, bitti de mayın tarlaları ne olacak 
Kilis Valiliği o toprakları mayından temizleyip "organik tarım" yapmayı planlıyor, projenin adı "Ölüm tarlasından, Yaşam tarlasına"... 

ÖNCE "Ölüm Tarlaları"nı anlatmak gerek 
"Osmanlılar bu toprakları mağlup olarak terk etti. Artık bu topraklarda çeşitli devletler ve tel örgülerle - mayınlarla çizilmiş sınırlar vardı. Buralara hiç gelmemiş, bu insanları hiç tanımamış birileri binlerce km uzaktan - masa başında -, tarihleri, kültürleri, kullandıkları diller ve dinleri ortak, hatta aynı ana - babanın komşu köylerde yaşayan çocuklarını birbirinden ayıran sınırlar çizdi. Böyle olunca da caminin giriş kapısı sınırın bu tarafında kaldı. Karşılıklı geçişleri engellemek için toprağın altına on binlerce mayın döşendi." 

YA insanlar 
"Bu bölgenin insanlarının ekilecek arazileri, bağları, bahçeleri, ana -babaları, kardeşleri, amcaları, komşuları sınırın öbür yanında kaldı. Yoksulluğa mahkum edilen bu insanlar kötü kaderlerini sırtçılıkla aşmaya çalıştılar. 
Onların adı sırtçıydı. Geleceği sırtlarında, hayatları ayaklarının altındaki mayınlarda, lider izciler veya kurban eşeklerin önderliğinde, mayınlı araziyi geçmeye çalışan insanlardı. 
Binlerce insan, ya tarlasında çalışırken, ya ölüm döşeğindeki akrabasını görmeye giderken ya da evdekilere yiyecek bir şey getirmek için geçmeye çalıştığı mayınlı arazide hayatını kaybetti veya sakat kaldı." 

İŞTE Kilis Valiliği o günleri unutturmak için mayınlı tarlalarda, yörenin insanına "organik tarım" yaptırmak istiyor, projenin amacı bu... 

NEDİR organik tarım 
"Organik tarım sistemi, hatalı uygulamalar sonucu kaybolan doğal dengeyi yeniden kurmaya yönelik, insana ve çevreye dost, üretimde sadece miktar artışının değil, aynı zamanda ürün kalitesinin de yükselmesini amaçlayan alternatif bir üretim şeklidir. 
Organik ve yeşil gübreleme münavebe, toprağın muhafazası, bitkinin direncinin artırılması ve zararlılardan korunmak için doğal düşmanlardan faydalanma yöntemlerinin kullanılmasının yanı sıra, sentetik kimyasal tarım ilaçları, hormonal ve mineral gübrelerin kullanımının yasaklanması gibi temel kriterler taşır." 

HANİ, "hormonlu" dediğimiz domates, biber ya da meyveler var ya, organik tarım da bunlar yetişmeyecek. 
Ölüm Tarlaları, Yaşam Tarlaları olunca buralarda hayvancılık yapılacak, antepfıstığı, zeytin, badem yetiştirilecek, seracılık ve ikinci ürün mısır üretimi yapılacak. 
Proje hayata geçirildiğinde 1025 çiftçi işletmesi kurulacak, 5125 çiftçiye iş imkanı sağlanacak... 



</TEXT>
</DOC>
