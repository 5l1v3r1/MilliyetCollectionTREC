<DOC>
<DOCNO> 268460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko39.html </URL>
<DATE> 2004/09/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
ABD'de verimlilik artışı beklentilerin altında... 
</HEADLINE>
<TEXT>

     ABD ekonomisinde, yılın ikinci çeyreğine ait işçilik verimlilik artışı, yüzde 2.5 olarak açıklandı. Son 6 çeyreğin en düşüğü olan artış, beklentilerin altında kaldı. 
     İşçilerin bir saatlik üretimlerinin ölçülmesiyle hesaplanan verimlilik artışı, yılın ilk çeyreğinde yüzde 3.7 artmıştı. Ekonomistler, ikinci çeyrek verimlilik artışının yüzde 2.8 olmasını bekliyordu. 
     Çalışma Bakanlığı'nın açıkladığı verilere göre, verimlilik artışını engelleyen en önemli faktör, hemen her sektörde üretimin gerilemesi oldu. Karamsar verilerle yoluna devam eden ABD ekonomisiyle ilgili uzmanların beklentisi, Temmuz'da 32 bin olarak açıklanan tarım dışı istihdamdaki aylık artışın Ağustos'ta 150 bin civarında gerçekleşmesi. 
     Çalışma Bakanlığı'nın, Ağustos ayına ait istihdam verilerini yarın açıklaması bekleniyor. 
     
</TEXT>
</DOC>
