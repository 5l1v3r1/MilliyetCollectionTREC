<DOC>
<DOCNO> 299875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko38.html </URL>
<DATE> 2004/12/22/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
İTO Başkanı Ödenebilir vergiye biz de destek veririz 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, ödenebilir vergiye kendilerinin de destek vereceğini bildirdi. 
     Yıldırım, KDV oranlarındaki indirimi olumlu gördüğünü bildirdi. 
     Yüksek KDV oranlarının, verenle vermeyen arasında haksız rekabete yol açtığına işaret eden Yıldırım, ''Verginin ödenebilir olmasından yanayız. Temel tüketim maddelerinin KDV'si yüzde 5'i, diğer ürünlerin KDV'si 1-2'si hariç yüzde 10'u geçmemeli. Vergi ödenebilir olursa üzerine gitme imkanı var. Bir külah dondurmada yüzde 18 yerine yüzde 5 ver dersen KDV'yi herkesten alırsın'' dedi. 
     Dünyada dolaylı vergiler de dikkate alınırsa yüzde 72 oranında vergi alan tek ülkenin alan Türkiye olduğu görüşünü dile getiren Mehmet Yıldırım, şunları kaydetti 
     ''Türkiye'de kayıtdışı oranı yüzde 50'lerde. Bunu kayıt içine almak lazım. Alırken, vergilerin ödenebilir olması halinde biz de ona destek veririz. Kazancın yüzde 72'sini alan bir vergi sistemine nasıl sahip çıkabilirim. Yüzde 72'lik oranın ödenebilirliği yok. Ödersen batıyorsun. Ödenebilir olursa vicdanen de sorumluluk hissedilebilir. Aksi halde 'Tuttuğumdan alırım, kaçan kurtulsun' anlayışıyla vergi anlayışı olmaz. Bir iki uygulama değil, radikal bir vergi reformu istiyoruz.'' 
     
     FİŞ TOPLAMADA VATANDAŞTAN TAŞERONLUK HİZMETİ 
     Mehmet Yıldırım, ödenebilecek oranlardaki bir verginin toplanmasına halkın da sahip çıkacağını söyledi. 
     Vergi iadesi uygulamasının fişlerin toplanması, dolayısıyla vergisinin ödenmesi açısından yararlı olduğuna işaret eden Yıldırım, fiş toplamanın, otobüs bileti verilmesi, bazı organizasyonlara davetiye gibi belirli imkanlar yaratılarak insanlar için cazip hale getirilebileceğini bildirdi. 
     Mehmet Yıldırım, ''Maliye, vatandaşı bir maliye memuru gibi kullanmayı öğrensin. Denetleme yapan insanlara milyarlarca lira veriyor, vatandaştan da taşeronluk hizmeti almalı'' dedi. 
     
</TEXT>
</DOC>
