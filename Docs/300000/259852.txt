<DOC>
<DOCNO> 259852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/siyaset/axsiy01.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türklere yalan bitsin 
</HEADLINE>
<TEXT>


Eski Fransa Cumhurbaşkanı D'Estaing, "Türklere hep yerine getirmeye hazır olmadığımız vaatler verdik. Artık yalan söylememeliyiz" dedi 

YORGO KIRBAKİ Atina 


Avrupa Birliği anayasasını hazırlayan konvansiyonun başkanı ve eski Fransa Cumhurbaşkanı Valerie Giscard D'Estaing, Avrupalıların artık Türklere yalan söylememesi gerektiğini belirtti. 
D'Estaing, Katimerini gazetesine verdiği demeçte, "Türklere hep yerine getirmeye hazır olmadığımız vaatler verdik. Artık yalan söylememeliyiz" dedi. Demecinde Türkiye'nin Avrupa ülkesi olmadığını, Türkiye'nin üyeliğine karşı olduğunu belirten D'Estaing, sözlerini şöyle sürdürdü "Avrupa ülkesi olmamasına rağmen AB üyesi olmak isteyen tek ülke Türkiye değil. Rusya, Ukrayna ve Fas da var. Türkiye, Helsinki'deki AB zirvesinde ortaya konulan şartları yerine getirse bile cevap isteyen bir soru daha var. Karşılıklı çıkara ne hizmet ediyor Türkiye'nin AB üyeliği mi, yoksa imtiyazlı bir ortaklık ilişkisi mi " 

Türkiye, Avrupalı değil 
Türkiye'nin AB'ye üyeliğinin büyük engellerle karşılaşacağını kaydeden D'Estaing, Türkiye'nin günün birinde 90 milyon nüfusla AB üyesi olması halinde, nüfus açısından Avrupa'nın en güçlü ülkesi konumunda bulunacağını belirtti. D'Estaing, "Karar mekanizmasında en önemli rolü Avrupa'nın dışında olan bir ülke oynayacak" dedi. 
D'Estaing, 24 Nisan'daki referandumda "Hayır" diyen Kıbrıslı Rumların kararını anlayışla karşıladığını belirtti. D'Estaing, "Rumların adanın bir bölümünden vazgeçmeyi kabul etmeleri kendileri için mümkün değildi" diye konuştu. 


</TEXT>
</DOC>
