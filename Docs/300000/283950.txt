<DOC>
<DOCNO> 283950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/siyaset/asiy.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin mutluluğu 
</HEADLINE>
<TEXT>


Almanya dönüşünde Chirac ve Schröder'in yaklaşımından mutlu olduğunu söyleyen Başbakan'ın hedefi, aralık zirvesinden koşulsuz bir karar çıkması 

ANKARA Milliyet 


Başbakan Recep Tayyip Erdoğan, Türkiye'nin, AB üyesi ülke liderlerinden 17 Aralık'ta koşulsuz bir karar almalarını beklediğini söyledi. 
Fransa Cumhurbaşkanı Jacques Chirac ve Almanya Başbakanı Gerhard Schröder'le görüştüğü Berlin'den önceki gece Ankara'ya dönen Erdoğan, Esenboğa Havaalanı'nda soruları yanıtladı. Görüş ve beklentilerini liderlere ilettiklerini kaydeden Erdoğan, şöyle konuştu 
"Kendilerinin bu konudaki olumlu yaklaşımlarını da görmek bizleri bu noktada mutlu etti. Türkiye, AB'ye katılım sürecinde attığı adımları geri dönülmez telakki etmek suretiyle bu süreci şüphesiz ki devam ettirecektir. Bundan sonraki beklentimiz, 17 Aralık'ta AB üyesi ülke liderlerinin koşulsuz, ayrımcılığa mahal vermeyen ve müzakere sürecini sürdürülebilir kılan bir karar almaları." 

'Yüzleri konuştu' 
Erdoğan, "Geziniz sıkıntılı başlamıştı, neşeli döndünüz. Temaslarınızı değerlendirir misiniz " sorusuna da şu yanıtı verdi "Berlin'de de söyledim. 'Liderlerin yüzlerine bakın, ona göre açıklamanızı yapın' dedim. Yüzler daha iyi konuşur. Bu sorunun cevabını Chirac da, Schröder de bu şekilde verdi. Schröder, özellikle Türk basınının olduğu otel çıkışında çok daha açık, çok daha net olarak, 3 başlıkta bu sürecin olumlu bir değerlendirmesini zaten yaptı." 

'Chirac'ın yüzünden belliydi' 
Dışişleri Bakanı Abdullah Gül de, Chirac'ın "Tüm kalbimle istediğim, müzakereler 2005'te başlayabilir" açıklamalarıyla ilgili, "Yüzlerimizden belliydi, onun da yüzünden belliydi. Gayet faydalı, gayet açık, net bir konuşma olmuş içeride" yorumunu yaptı. 
Gül, Yunanistan'ın, Türkiye'nin hava sahasını ihlal ettiğine ilişkin iddiaları üzerine de Yunanistan ile görüşmeler yapıldığını dile getirdi. 

AVRUPA BASINI 

'Direnişe rağmen ' 
Alman gazeteleri, Başbakan Recep Tayyip Erdoğan'la görüşen Almanya Başbakanı Gerhard Schröder ve Fransa Cumhurbaşkanı Jacques Chirac'ın, kamuoylarındaki direnişe rağmen, Türkiye'nin AB üyeliğini desteklediğini belirtti. n FRANKFURTER ALLGEMEINE ZEITUNG Chirac ve Schröder, Türkiye'nin koşulları yerine getirmesi halinde AB'ye üye olması konusunda kararlı. 
DIE WELT Ülkelerindeki direnişe rağmen Schröder ve Chirac, Türkiye'nin AB'ye üyeliğini desteklemeye devam ediyor.FRANKFURTER RUNDSCHAU Türkiye'nin AB müzakerelerini destekleyen Chirac'ın "15 yıllık süreç" vurgusu dikkat çekti.DER TAGESSPIEGEL Gazete, Chirac'ın, Ankara'nın üyelikten vazgeçmesi halinde, alternatif gerektiği görüşüne yer verdi. BERLINER MORGENPOST Erdoğan, Airbus uçaklarının alımıyla Schröder ve Chirac'ın gözünde en iyi tercihi yaptı. n FRANKFURT Milliyet 

'Tarih kararı yok' 
Fransız basını, Berlin'de önceki gün yapılan 3'lü zirvede Türkiye'yle müzakerelere başlama tarihi konusunda karar alınamadığını bildirdi. 
"Liberation" gazetesi Fransa Cumhurbaşkanı Jacques Chirac ve Almanya Başbakanı Gerhard Schröder arasında, müzakerelerin çerçevesi ve görüşmelere başlama tarihi konusunda görüş birliğine varılamadığını bildirdi. Gazete, müzakerelerin 2005 içinde ne zaman başlayacağı konusuna açıklık getirilmediğini yazdı. Chirac ve Schröder'in müzakerelerin başlaması konusunda desteklerini açıkladıklarını duyuran "Le Figaro" da tarih konusunun açıklık kazanmadığını duyurdu. Gazete, Chirac'ın, müzakerelerin 2005 veya 2006'ın başında başlayacağını tahmin ettiğini yazdı. 
İtalyan "La Repubblica" gazetesi, "Almanya Başbakanı Gerhard Schröder'in Türkiye'nin AB üyeliği için Fransa Cumhurbaşkanı Jacques Chirac'ın desteğini almayı başardığını" kaydetti. "Türkiye'ye net bir evet" diyen La Stampa gazetesi ise Roma'da Avrupa Anayasası için düzenlenecek törende Türkiye'nin de imza atacağını belirtti. 


</TEXT>
</DOC>
