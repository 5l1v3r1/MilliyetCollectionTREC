<DOC>
<DOCNO> 292495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/dunya/dun01.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Filistin Yönetimi istedi Mervan Barguti çekildi 
</HEADLINE>
<TEXT>


El Fetih, İsrail'de ömür boyu hapis cezasını çeken sertlik yanlısı Barguti'yi, 9 Ocak'taki devlet başkanlığı seçimlerinde aday olmaktan vazgeçirdi 

DIŞ HABERLER SERVİSİ 


Filistin Kurtuluş Örgütü'nün FKÖ en büyük grubu olan El Fetih Hareketi, İsrail'de ömür boyu hapis cezasını çeken liderlerinden Mervan Barguti'nin 45 , 9 Ocak'ta yapılması planlanan devlet başkanlığı seçimine aday olmaktan vazgeçirildiği bildirildi. 
Filistin kabinesinden Kadura Fares ve bir grup El Fetih yöneticisi, İsrail Başbakanı Ariel Şaron'un verdiği özel izinle dün Barguti'yi Beerşeba'da tutulduğu Nafha Hapishanesi'nde ziyaret etti. Fares ve arkadaşlarının görüşmede, Barguti'ye, örgütün resmi adayı Mahmud Abbas'ın önüne geçerek aday olması halinde El Fetih'in parçalanmasına yol açabileceği uyarısında bulunduğu öğrenildi. Fares'in Barguti'ye yarıştan çekilmesini isteyen Mahmud Abbas'ın bir mesajını da ilettiği ifade edildi. Görüşmeden sonra bilgi vermeyen Kaddura Fares, Ramallah'a dönüşünde basına okuduğu açıklamaya göre, Barguti, "El Fetih Hareketi üyeleri ve yandaşlarından, hareketin adayı Mahmud Abbas'ı desteklemeleri" çağrısında bulundu. Batılı kaynaklar, Barguti'nin El Fetih'in baskısı sonucu çekilmek zorunda kaldığını belirtti. 

Kongre 4 Ağustos'ta 
Öte yandan, El Fetih Hareketi'nin, 16 yıl aradan sonra ilk kongresini gelecek yıl 4 Ağustos'ta yapacağı açıklandı. Kongrede, El Fetih Devrim Konseyi'nin, Merkez Komitesi'nin ve diğer organlarının yeni üyeleri belirlenecek. 17 Kasım'da ölen Filistin lideri Yaser Arafat, El Fetih içerisinde uzun süredir genç kuşağın yeni bir kongre toplanması isteğine direniyordu. El Fetih liderliği Arafat ile birlikte sürgünden Filistin topraklarına dönen yaşlı kuşağın elinde ve son iki İntifada'nın liderliğini yapan ve işgal topraklarında yetişen genç kuşak yönetimden dışlanmış durumda. 


</TEXT>
</DOC>
