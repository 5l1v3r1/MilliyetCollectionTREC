<DOC>
<DOCNO> 250322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur24.html </URL>
<DATE> 2004/06/23/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Bingöl depreminde yıkılan YİBO davasında müteahhit 8'de 1 kusurlu 
</HEADLINE>
<TEXT>

     Bingöl'de, 1 Mayıs 2003 tarihinde meydana gelen 6.4 büyüklüğündeki depremde yıkılan Çeltiksuyu Yatılı Bölge İlköğretim Okulu davasında, müteahhit Şeref Bozkuş hakkında verilen gıyabi tutuklama kararı kaldırıldı. 
     Ağır Ceza Mahkemesi'nde yapılan duruşmada, İstanbul Teknik Üniversitesi bilirkişi heyetinin hazırladığı, müteahhidin 8'de 1, projenin ise 8'de 7 kusurlu olduğunun belirtildiği raporun incelenmesinin ardından, Bozkuş hakkındaki gıyabi tutuklama kararı kaldırıldı. 
     Duruşma, ihale dosyasının tekrar incelenmesi için 14 Temmuz'a ertelendi. 
     Depremde yıkılan Çeltiksuyu Yatılı İlköğretim Okulu'nda, 84 öğrenci ve 1 öğretmen hayatını kaybetmişti. 
     
     VERGİ REKORTMENİ OLDU 

     Öte yandan, yıkılan Çeltiksuyu Yatılı Bölge İlköğretim Okulu inşaatını yapan müteahhit Şeref Bozkuş'a ait Bozkuş İnşaat'ın, kurumlar vergisi rekortmeni olduğu açıklandı. 
     Bingöl Defterdarlığı'ndan yapılan açıklamada, Bozkuş'un firması Bozkuş İnşaat'ın, 63 milyar 456 milyon lirayla Bingöl kurumlar vergisi rekortmeni olduğu bildirildi. 

     
</TEXT>
</DOC>
