<DOC>
<DOCNO> 284608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun16.html </URL>
<DATE> 2004/10/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
BM çalışanlarınını kaçıran gruptan rehineleri öldürme tehdidi... 
</HEADLINE>
<TEXT>

     Afganistan'ın başkenti Kabil'deki BM seçim komisyonunda görevli üç çalışanın kaçırılmasını üstlenen ''Müslümanların Ordusu'' adlı grup, rehineleri öldürme tehdidinde bulundu. 
     Grup adına Associated Press haber ajansına telefonla açıklama yapan ve kendini İshak Mansur olarak tanıtan kişi, ''İngiltere'nin birliklerini Afganistan'dan çekmemesi ve Filipinler ile Kosova hükümetlerinin ABD'nin Afganistan politikasına verdikleri desteği kesmemesi durumunda rehineleri öldürüceklerini'' söyledi. 
     Rehinelerin salıverilmesi için Küba'daki Guantanamo üssünde tutulan tüm Talibanların serbest bırakılması taleplerini de yineleyen Mansur, rehinelerin görüntülerinin yer aldığı bir video kaydının birkaç gün içinde Arap televizyon kanallarından birine gönderileceğini ifade etti. 
     Afganistan'daki tarihi başkanlık seçimlerinin organizasyonda görevli Filipinli diplomat Angelito Nayan, Kosovalı Shqipe Habibi ile Kuzey İrlandalı Annetta Flanigan, perşembe günü Kabil'in merkezinde BM'ye ait araçlardan silahlı kişilerce kaçırılmıştı. 
     BM çalışanlarını kaçıran grubun sözcüsü Ekber Ağa, rehinelerin serbest bırakılması için, Afganistan ve Guantanamo'daki Amerikan üssünde tutulan tüm Taliban üyelerinin salıverilmesini şart koşmuştu. 
     
</TEXT>
</DOC>
