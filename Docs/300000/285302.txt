<DOC>
<DOCNO> 285302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/spor/spo15.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Yüzyıl Işık'ta spor şöleni 

ÖZEL Yüzyıl Işık Okulları'nda bu yıl 6.'sı düzenlenen Geleneksel Dostluk ve Spor Şöleni dün törenle başladı. Törene, Milli Takım'ın hocası Ersun Yanal, kızı Ayşe de Yüzyıl Işık'ta okuyan menacer Can Çobanoğlu, Galatasaray kaptanı Bülent, Beşiktaşlı Okan, Eczacıbaşı Voleybol Takımı sporcuları katıldı. 

Şenol Güneş'in rotası Dubai 

Bilal MEŞE 

MİLLİ Takım'ın eski çalıştırıcısı Şenol Güneş, Birleşik Arap Emirlikleri'nin Al Ain takımından gelen transfer teklifini görüşmek için cumartesi günü menacer Bayram Tutumlu ile Dubai'ye gidecek. Deneyimli çalıştırıcıya, senelik 1.5 milyon dolar, sınırsız uçak bileti, çocuklarının eğitim masraflarının karşılanması ve transfer garantisi teklif edildiği kaydedildi. 

Sakaryaspor'da yönetim şoku 

KONYASPOR karşısında alınan farklı yenilgi sonrası Sakaryaspor'da yönetim istifa etti. Sakaryaspor A.Ş. Başkanı Selahattin Aydın, "Başarılı olamadığımız için istifamızı, Büyükşehir Belediyesi'ne ait ve Sakaryaspor'un yüzde 95 sahibi olan BELPA A.Ş.'ye sunduk" dedi. Bu arada kulüp hisselerinin satışı için harekete geçildi. 

Dev finalin logosu tamam 

UEFA, 25 Mayıs 2005'te Atatürk Olimpiyat Stadı'nda oynanacak Avrupa Şampiyonlar Ligi finali için özel bir logo hazırladı. Türkiye motifleri taşıyan logonun 1 Aralık'ta saat 12.30'da Olimpiyat Stadı'nda düzenlenecek törenle dünyaya tanıtılacağı bildirildi. 

En düşük not Türkalp'e 

FUTBOL Federasyonu, Süper Lig'in 11. haftasında görev yapan hakemlerin aldığı notları açıkladı. En yüksek notu 8.6 ile Denizli - Samsun maçının hakemi Cüneyt Çakır alırken, haftanın en düşük notu 6.9 ile Galatasaray - Akçaabat Sebatspor maçının hakemi Özgüç Türkalp'e verildi. Beşiktaş - Fenerbahçe derbisini yöneten Fırat Aydınus da gözlemciden 7.5 puan aldı. 



</TEXT>
</DOC>
