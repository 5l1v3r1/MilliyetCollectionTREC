<DOC>
<DOCNO> 286731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur34.html </URL>
<DATE> 2004/11/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Filistin'in Ankara Büyükelçisi Arafat biraz daha iyileşmeye başladı 
</HEADLINE>
<TEXT>

     Filistin Büyükelçisi Fuat Yasin Filistin lideri Yaser Arafat'ın sağlık durumunun iyileşmeye başladığını söyledi. 
     ''Dünya Öğretmenler Günü'' dolayısıyla Filistinli öğretmenlere iletilmek üzere hazırlanan plaketi kabul töreninde konuşan Filistin Büyükelçisi Fuat Yasin, Filistin Lideri Yaser Arafat'ın sağlık durumu hakkında sorulan soruları yanıtladı. Arafat'ın hayatı boyunca defalarca suikastlerden kurtulduğunu anlatan Yasin, '' Bu bir kader meselesidir. Arafat'ta insandır, kurtulması için dua ediyoruz'' diye konuştu. 
     Arafat'ın sağlık durumu ile ilgili çelişkili haberlerin bulunduğunun hatırlatılması üzerine Yasin, açıklamalarda bulunan kişilerin daha önce de 'ABD'nin müdahalesinin ardından Irak'ta iç savaş çıkacak'' şeklinde beyanlar verdiğini söyledi. 
     Arafat hakkında en tutarlı bilginin tedavi gördüğü hastaneden alınacak bilgiler olduğunu ifade eden Yasin, ''Arafat'ın sağlık durumu istikrarlı olarak devam ediyor'' dedi. 
     Anadolu Eğitim-Sen Genel Başkanı Yusuf Tanrıverdi ise intifadanın başladığı 28 Eylül 2000 tarihinden itibaren 3 bin 88 Filistinlinin hayatını kaybettiğini, 55 bin 138'inin yaralandığını, 47 bin 752 evin tahrip edildiğini söyledi. Ölenlerin 780'inin çocuk, 732'sinin öğretmen, 314'ünün Filistinli güvenlik görevlisi, 145'inin kadınlardan oluştuğunu belirten Tanrıverdi, yaralananların ise 15 bin 406'sının çocuk, 2 bin 540'ının kadın olduğunu ifade etti. 
     İsrail tarafından şu ana kadar 462 ambulansa saldırı düzenlendiği anlatan Tanrıverdi, bu saldırılarda 28 sağlık görevlisinin hayatını kaybettiğini, 418 sağlık görevlisinin yaralandığını, 40 ambulansın ise kullanılamayacak duruma geldiğini açıkladı. 
     İsrail askerlerinin güvenlik noktalarında öğrenci ve öğretmenleri saatlerce bekleterek okula gitmelerini engellediğini ifade eden Tanrıverdi, savaş ortamı altında çalışan Filistinli öğretmenlerin ödülü hak ettiğini belirtti. 
     Anadolu Eğitim-Sen Genel Başkanı Yusuf Tanrıverdi'nin yanı sıra Saadet Partisi Genel Başkan Yardımcısı Ertan Yülek, MHP Gençlik kolları yetkilileri ile çeşitli dernek ve sendika temsilcilerinin katıldığı tören plaket takdimi ile sona erdi. 
     
</TEXT>
</DOC>
