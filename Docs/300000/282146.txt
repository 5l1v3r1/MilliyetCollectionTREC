<DOC>
<DOCNO> 282146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun53.html </URL>
<DATE> 2004/10/21/ </DATE>
<TIME> 23.02 </TIME>
<AUTHOR>  </AUTHOR>
<HEADLINE>
Irak'ta kaçırılan 4 İtalya'nın ABD'nin paralı askeri olduğu iddiası 
</HEADLINE>
<TEXT>

     Irak'ta 12 Nisan 2004 tarihinde kaçırılarak 56 gün rehin tutulan 4 İtalyan vatandaşının, ABD için paralı asker olarak görev yapan kişiler olduğu iddia edildi. 
     Bari Önsoruşturma Savcılığı tarafından hazırlanan iddianamede, ''Irak'ta kaçırılan dört İtalyan, koalisyon güçleri hesabına paralı asker olarak görev yapmaktaydılar'' denildi. 
     İddianamede, İtalya'da ABD için asker toplamakla suçlanan bir İtalyan vatandaşının ve kendisine yardımcı olanların yargılanmaları da talep edildi. 
     Savcı Giuseppe De Benedictis, yaptığı açıklamada, ''Yaptığımız soruşturmada, Irak'ta kaçırılan İtalyan vatandaşları Umberto Cupertino, Salvatore Stefio, Maurizio Agliana ve Fabrizio Quattrocchi'nin Irak'ta ABD hesabına çalışmakta oldukları saptanmış olmakla birlikte, bu durum rehin alma eylemini gerçekleştirenlerin vatandaşlarımızı kaçırmalarını meşru gösteremez'' dedi. 
     İddianamede, merkezi Şeysel'de bulunan Presidium Corporation adlı şirketin, ABD için ''paralı asker toplama ve eğitim merkezi'' olarak faaliyet gösterdiğine işaret edilerek, şirket için İtalya'da asker devşirdiği saptanan Giampiero Spinelli adlı 33 yaşındaki İtalyan vatandaşının ve yardımcılarının, İtalyan Ceza Kanunu'nun 288. maddesi doğrultusunda, ''izinsiz bir şekilde yabancı bir devlet hesabına asker toplama'' suçlamasıyla yargılanmaları talep edildi. 
     İddianamede, 2004 Şubat ayında Irak'ta savaşmış İtalyan vatandaşı Paolo Costi'nin ifadelerine de yer verildi. Costi'nin ABD hesabına çarpıştıklarını doğrulayarak, ''Amerikalıların devşirdikleri İtalyan korumalar, Iraklıları durdurma, arama, gerek duyduklarında ateş etme yetkisine sahiptiler'' dediği belirtildi. 
     Sanıklarsa, De Benedictis'in iddialarını reddettiler. Maurizio Agliana, ABD hesabına savaştıkları iddiasını yalanlayarak, ''Irak'ta bir özel güvenlik şirketine bağlı olarak yakın koruma yapmak için bulunuyorduk. Faaliyetlerimiz koalisyon güçlerinin bilgisi dahilindeydi'' dedi. 
     Salvatore Stefio ise ''Daha önce de söylediğim gibi Irak'ta sadece özel koruma görevlisi olarak çalıştık'' dedi. 
     İtalya Savunma Bakanı Yardımcısı Frencesco Bosi ise ''Bahse konu olan kişilerin ABD hesabına çalıştıkları yönünde elimizde herhangi bir bilgi yok. Bizim bilgimize göre, özel bir şirketin koruma elemanı olarak faaliyet gösteriyorlardı'' diye konuştu. 
     Irak'ta 12 Nisan'da kaçırılan 4 İtalyan vatandaşından Fabrizio Quattrocchi öldürülmüştü. Diğer 3 rehine ise 56 gün sonra serbest bırakılmıştı. 
     
</TEXT>
</DOC>
