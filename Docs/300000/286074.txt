<DOC>
<DOCNO> 286074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy02.html </URL>
<DATE> 2004/11/04/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Bakan Pepe'nin kayınvalidesi beyin kanaması geçirdi... 
</HEADLINE>
<TEXT>

     Çevre ve Orman Bakanı Osman Pepe'nin kayınvalidesi Hacer Uzun, Zonguldak Karaelmas Üniversitesi ZKÜ Tıp Fakültesi Hastanesi'ne kaldırıldı. 
     Alınan bilgiye göre, Zonguldak'ın Alaplı İlçesi'nde oturan ve AK Parti İl Başkanı Celil Uzun'un da annesi olan Hacer Uzun 70 , bugün öğleden sonra evinde düşerek başını yere çarptı. 
     Olayın ardından Tıp Fakültesi Hastanesi'ne gelen Çevre ve Orman Bakanı Osman Pepe, AA muhabirine, kayınvalidesinin, evde olduğu sırada düştüğünü, başında şişlik oluşması üzerine hemen hastaneye götürüldüğünün kendisine bildirildiğini söyledi. 
     Doktorların, kayınvalidesinin küçük çaplı beyin kanaması geçirdiğini tespit etmesi üzerine belirli periyotlarla tomografisini çekerek kanamayı takip ettiklerini belirten Pepe, ''Hastamızın genel durum olarak bilinci açık. Kritik dönem olan 72 saatin geçmesi gerekiyor. İnşallah bunu atlatarak sağlığına kavuşacağına inanıyorum'' dedi. 
     AK Parti Zonguldak İl Başkanı Celil Uzun da annesinin hastaneye getirilmesinin ardından 5 kez konsültasyon yapıldığını ve bir defa daha yapılacağını, olumlu sonuç alınması durumunda tedavinin devam edeceğini, aksi durumda ise ameliyat edileceğini, hastanenin tam donanımla olduğundan sevk ettirilmesine şimdilik gerek görmediklerini söyledi. 
     ZKÜ Rektörü Prof. Dr. Bektaş Açıkgöz ise hastanın sürekli kontrol altında tutulduğunu, şu an için herhangi bir olumsuzluğun olmadığını kaydetti. 
     
</TEXT>
</DOC>
