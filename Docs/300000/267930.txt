<DOC>
<DOCNO> 267930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur24.html </URL>
<DATE> 2004/08/31/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Gazetecileri "tehdit eden" müdüre soruşturma .. 
</HEADLINE>
<TEXT>

     Denizli Valiliği'nin, AK Parti Denizli İl Teşkilatı'nın kuruluş yıldönümü yemeğinde fotoğrafını çeken gazetecileri tehdit ettiği iddiasıyla Denizli Çevre ve Orman Müdürü Yılmaz Kaplan ile aynı yemeğe katılan Denizli Sağlık Müdürü Dr. Erdoğan Taş hakkında idari soruşturma başlattığı bildirildi. 
     AK Parti Denizli İl Teşkilatı, partinin 3. kuruluş yıldönümü dolayısıyla Bahçelievler'deki Pekdemir Düğün Salonu'nda yemek verdi. 
     Yemeğe AK Parti Denizli milletvekilleri Mehmet Salih Erdoğan, Osman Nuri Filiz ve Mehmet Yüksektepe, Denizli Belediye Başkanı Nihat Zeybekci, AK Parti İl Başkanı Şahin Tin ve partililer ile Denizli Sağlık Müdürü Dr. Erdoğan Taş, Denizli Çevre ve Orman Müdürü Yılmaz Kaplan da katıldı. 
     Yemekte gazetecilerin fotoğrafını çektiğini gören Çevre ve Orman Müdürü Kaplan'ın gazetecileri ''Bu fotoğraflar gazetelerde yer alırsa bir daha daireden içeriye adım atamazsınız'' dediği iddia edildi. 
     
     VALİ ŞİMŞEK'İN AÇIKLAMASI 
     Konuyla ilgili gazetecilerin sorularını yanıtlayan Denizli Valisi Gazi Şimşek, her 2 müdür hakkında idari soruşturma başlatıldığını söyledi. 
     Devlet memurlarının siyasi faaliyetlerde bulunmalarının yasak olduğuna dikkati çeken Şimşek, şunları kaydetti 
     ''Bu 2 arkadaşımız, bulunmamaları gereken bir ortamda olmuşlar. Hangi gerekçeyle oradaydılar Bir davet mi söz konusu Tabii ki bunlar, yapılacak inceleme sonucu ortaya çıkacak. 
     Beni, müdürlerin toplantıya katılmalarından daha çok, tehdit cümlesi ilgilendiriyor. Basın mensupları kamu görevi yapmaktadır. Çevre ve Orman Müdürlüğü de kamuya ait bir alandır. Kimsenin kimseyi içeriye almama gibi bir lüksü olamaz.'' 
     
</TEXT>
</DOC>
