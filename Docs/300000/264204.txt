<DOC>
<DOCNO> 264204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur51.html </URL>
<DATE> 2004/08/17/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
TÜBİTAK Olası deprem hakkında kesin birşey söylemek mümkün değil 
</HEADLINE>
<TEXT>

     TÜBİTAK Marmara Araştırma Merkezi MAM , ''henüz meydana gelecek depremin yeri, büyüklüğü ve zamanı hakkında kesin bir şey söylemenin mümkün olmadığını'' bildirdi. 
     TÜBİTAK'tan yapılan yazılı açıklamada, MAM'ın Marmara Bölgesi'nde Çanakkale'den Düzce'ye kadar olan alanda depreme yönelik sistematik ve sürekli gözlem çalışmalarını yürüttüğü kaydedildi. Bu kapsamda bölgede sürekli gözlemle elde edilen bilgiler ve bulguların sismik aktivite açısından önemli sayılabilecek düzeye gelmesi durumunda yetkililere bilgi verileceği ifade edilen açıklamada, şöyle denildi 
     ''Ulvi amacı deprem olayını zaman, yer ve büyüklük olarak tespit etmek olan deprem çalışmaları uzun yıllar boyunca kesintisiz gerçekleştirilmesi zorunlu bilimsel gözlem ve araştırmalar gerektirmektedir. Ülkemizde ancak birkaç yıldır uluslararası seviyede çalışmalar yapılagelmesine rağmen bu konudaki çalışmalarda önemli bir mesafe kat edilmiştir. Ancak, deprem araştırmalarında ne dünyada ne de ülkemizde depremi önceden kestirmeye yönelik bilimsel açıdan doğruluğu kanıtlanmış bir yöntem henüz bulunamamıştır. 
     TÜBİTAK MAM'ın İstanbul Büyükşehir Belediyesi başta olmak üzere ulusal ve uluslararası işbirlikleri ile bu konuda yürüttüğü araştırmalar ve bu kapsamda elde edilen bilgiler, bulgular cesaret verici olmakla beraber henüz meydana gelecek depremin yeri, büyüklüğü ve zamanı hakkında kesin bir şey söylemek mümkün değildir.'' TÜBİTAK'ın, 17 Ağustos 1999 depreminin 5. yılında basında yer alan depreme ilişkin çelişkili görüşleri ''hayretle ve kaygı ile izlediği'' kaydedilen açıklamada, ''Deprem hakkında basında kişisel görüş bildiren yerbilimcilerin eğer varsa yaptıkları bilimsel gözlem ve araştırmalara dayalı açıklamalarda bulunmaları bilimsel etik kuralları açısından zorunludur. Yetkililerimizin ve halkımızın doğru bilgilenmeleri sağlamak açısından gereklidir'' denildi. 
     
</TEXT>
</DOC>
