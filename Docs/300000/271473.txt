<DOC>
<DOCNO> 271473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur26.html </URL>
<DATE> 2004/09/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kadın hakeme 'kıyafet tokatı' 
</HEADLINE>
<TEXT>

     Mustafa İNSAN MERSİN, DHA 

MERSİN'de yapılan Gümüş Palmiye Epe Eskrim Turnuvası'nda görevlendirilen hakem Canday Süsoy, Bu kıyafetle mi maç yöneteceksin' denilerek maç verilmediğini ve Federasyon Başkanı Erol Bülbül'ün kendisini tokatladığını ileri sürerek suç duyurusuna bulundu. 
     Türkiye genelinde 11 ilde eşgüdümlü olarak yapılan Gümüş Palmiye Epe Eskrim Turnuvası, Mersin'de de Gençlik Spor İl Müdürlüğü'nce organize edildi. Turnuvanın ilk günü skandala sahne oldu. Ankara bölgesi hakemi 42 yaşındaki Candan Süsoy, Federasyon Başkanı Erol Bülbül'ün, kendisini Seyfi Alanya Spor Salonu'nda azarlayıp, tokatladığını ileri sürerek Soğuksu Polis Karakolu'na gidip hakkında şikayetçi oldu. 
     
     "KİTAPLA YÜZÜME VURDU, TOKATLADI'' 

     3 yıldır eskrim hakemliği yaptığını söyleyen Candan Süsoy, salon amiri odasına gittiğinde Federasyon Başkanı Bülbül'ün yanına yaklaşıp, "Bu kıyafetle mi hakemlik yapıyorsun Benim olduğum camiada bir daha hakemlik yapamazsın'' diye hakaret ettiğini ileri sürdü. Süsoy, olayın bundan sonraki gelişimini de şöyle anlattı 
     "Odadan ayrıldıktan sonra kızım Selin'in de mücadele ettiği turnuvayı seyretmek için tribüne çıktım. Mersin'de hava sıcak olduğu için kolsuz tişört giymiştim. Maç seyrederken Federasyon Başkanı Bülbül tekrar yanıma gelerek bana hakaret etmeye başladı. O sırada elindeki kitapla yüzüme vurdu. Daha sonra da tokat attı. Baygınlık geçirmişim. Kendime geldiğimde Mersin Üniversitesi Tıp Fakültesi'ndeydim. Psikiyatri Kliniği sinir krizi geçirdiğime dair rapor verdi. Ben de o kadar insanın ve kızımın önünde yapılan hakaretleri kaldıramayarak kendisi hakkında 3 tanıkla birlikte Soğuksu Polis Karakolu'na suç duyurusunda bulundum.'' 

     
</TEXT>
</DOC>
