<DOC>
<DOCNO> 283436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko18.html </URL>
<DATE> 2004/10/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Otomotiv ihracatı tarihi rekora koşuyor... 
</HEADLINE>
<TEXT>

     Haluk Yüksel AA 

Tekstil ile birlikte Türk ekonomisinin lokomotifi haline gelen otomotiv sektörünün, 1991 yılının eylül ayında başladığı ihracat serüveni, 14 yıl sonra tahminleri altüst eden rakamlara ulaştı. 
     Sektörün, 1992'den 2003 yılına kadar 11.1 kat artan ihracatının, bu yılın sonunda 10 milyar doları zorlaması bekleniyor. 
     AA muhabirinin UİB kayıtlarından derlediği bilgiye göre, 1991 yılının eylül-ekim döneminde 163 milyon 7 bin dolar ile başlayan otomotiv ihracatı, 1993 yılı dışında her yıl, bir önceki yıla göre artış gösterdi. 
     Genellikle yılda 62 ila 220 milyon dolar arasında artış kaydeden ihracat, bu trendi 1995, 1999, 2001, 2002 ve 2003'te bozdu. 
     1995'teki 481 milyon 184 bin ve 1999'daki 710 milyon 3 bin dolarlık artış düzeyini diğer yıllarda koruyamayan sektör, asıl çıkışını ve istikrarı 2001'de yakaladı. Bu tarihte, bir önceki yıldan 1 milyar 228 milyon 151 bin dolar daha fazla ihracat yapılırken, 2002'de 935 milyon 492 bin dolar, 2003'te ise 2 milyar 390 milyon 493 bin dolarlık artışla rekora ulaştı. 
     Sektörün ihracatı 1992'den 2003 yılına kadar 11.1 kat artarken, 2004'ün başında 8.5 milyar dolar düzeyinde tahmin edilen, sonra 9.5 milyar dolar olarak revize edilen yıl sonu ihracatında ise yine sürpriz bekleniyor. 
     
     9.5 AYDA 8.1 MİLYAR DOLAR İHRACAT 
     Uludağ Taşıt Araçları ve Yan Sanayii İhracatçıları Birliği TAYSİB Başkanı Erkut Özerman, AA muhabirine yaptığı açıklamada, sektörün, ürettiği araçların yüzde 68'ini ihraç ettiğini bildirdi. 
     Özerman, bu yılın 9 ayında üretilen 334 bin 157 otomobilin, 224 bin 661'inin ihraç edildiğini, bunun yüzde 67.2'ye tekabül ettiğini kaydederek, şunları söyledi 
     ''Türkiye'de satılan otomobillerin yüzde 71'i ise ithal. Burada makası açan, dış ticaret dengesini bozan şu Katma değeri düşük araç ihraç ediyoruz katma değeri yüksek araç ithal ediyoruz. Bu da dengeyi bozuyor. Geçen yıl ayda ortalama 600 milyon dolar seviyesinde ihracat yapıyorduk, 2004'te bu rakam 800 milyon dolara geldi. Bunda yeni projelerin devreye girmesi etkili oldu. Toyota, Ford, Renault'nun ciddi ihracat artışı var. OYAK Renault 1 milyar doları geçti. 9 ayda Toyota 85 bin, Renault 100 bin rakamlarında, Otosan'ın hafif ticari araç ihracatı 97 bin, bunlar ciddi rakamlar.'' Otomotiv ihracatının 15 Ekim itibariyle 8.1 milyar dolara ulaştığını bildiren Özerman, ''İhracat, yıl sonunda 10 milyar doları zorlar'' dedi. 
     
     ''İÇ PAZAR DARALACAK'' 
     Özerman, iç pazarda ise talebi daraltmaya yönelik uygulamalar nedeniyle haziran ayından itibaren düşüş başladığına dikkat çekerek, hurda indiriminin kısıtlanması, ÖTV oranları ve kredi faizlerindeki artışın bunda etkili olduğunu belirtti. 
     Ayrıca, kriz nedeniyle ertelenen talebin de doyma noktasına geldiğini, bu sürecin zamanla ithalatın da azalmasına yol açacağını anlatan Özerman, şunları kaydetti 
     ''Önümüzdeki son çeyrekte, sipariş ve üretim planlarını revize eden firmalar, üretimi yavaşlattılar, stok risklerini düşürmek için araç fiyatlarını normal seviyelerine yükseltecekler. 2005 yılında benim şahsi beklentim, 2004'teki hızlı artış kesinlikle yavaşlayacak. 2004'ün ilk yarısında kredili satışların oranı, neredeyse yüzde 86'ydı. Bu giderek yüzde 72'lere düştü. Otomobil kredilerindeki faizler mart-nisan döneminde yüzde 1.8 iken ağustosta 2.5'a çıktı.'' Özerman, kapasite kullanımının otomobilde yüzde 55, hafif ticari araçta ise yüzde 150 olduğuna işaret ederek, bunun otomobil bandında hafif ticari araç üretiminden kaynaklandığını sözlerine ekledi. 
     
</TEXT>
</DOC>
