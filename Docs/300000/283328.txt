<DOC>
<DOCNO> 283328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yasam/axyas01.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüz adasında 'mutsuz son' 
</HEADLINE>
<TEXT>


47 nüfuslu İngiliz adasındaki 6 erkek tecavüzcü suçlu bulundu. Kadınlar tecavüzden kurtuldu ama şimdi adadaki işleri nasıl yapacaklarını düşünüyor 

DIŞ HABERLER SERVİSİ 

Güney Pasifik'teki İngiltere'ye bağlı 47 nüfuslu Pitcairn adasında, aralarında belediye başkanının da bulunduğu 7 erkekten 6'sı, küçük kızlara tecavüz ve cinsel saldırıdan suçlu bulundu. Ancak nüfusun önemli bölümünün cezaevine girecek olması, Pitcairn sakinlerini endişelendiriyor. Çünkü adanın bütün zor işlerini erkekler yapıyor. 
Suçlu bulunan erkekler, küçük kızlarla birlikte olmanın 18. yüzyıldan bu yana adada gelenek olduğunu öne sürdü ama cezadan kurtulamadı. Sanıklardan Belediye Başkanı Steve Christian'ın 5 tecavüz vakasından ve bir dizi cinsel saldırıdan suçlandığı belirtildi. Savcılık, 53 yaşındaki Christian'ın, 1789'da adaya gelen "Bounty" isyancılarına önderlik eden Fletcher Christian'ın soyundan geldiğini, adanın lideri olduğunu ve kızlarla cinsel ilişkinin hakkı olduğuna inandığını kaydetti. Sanıklara yöneltilen cinsel saldırı ve tecavüz suçlamaları, 1999'da adaya gelen bir İngiliz kadın polisin raporlarından hareketle 40 yıllık bir geçmişe uzanıyor. 




</TEXT>
</DOC>
