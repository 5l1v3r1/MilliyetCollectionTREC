<DOC>
<DOCNO> 285769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy18.html </URL>
<DATE> 2004/11/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
SSK'nın yurtdışı tedavilerine yeni düzenleme... 
</HEADLINE>
<TEXT>

     SSK'lıların eş, çocuk ve anne ve babalarının da yurtdışında tedavi görmesine olanak sağlayan yasa tasarısı, TBMM Başkanlığı'na sunuldu. Tasarı, SSK'dan sürekli iş göremezlik geliri, malullük veya yaşlılık aylığı alanlara da aynı hakları tanıyor. 
     Tasarıya göre, yabancı ülkeye gönderilenlerin tedavi süresi 2 yılı geçemeyecek. Bu süre içinde acil durumlar hariç, raporda belirtilen hastalığın seyriyle bağlantılı olmayan hastalıktan başka yapılan tedavi giderleri ödenmeyecek ve bu tedavi için süre uzatılmayacak. 
     Tedavi süresi 6 ayı geçtiği takdirde ilgili yabancı sağlık kurumundan alınan ve tedavinin devamı zorunluluğunu gösteren rapor, dış temsilciliklerce SSK'ya gönderilecek. Bu işlemler her 6 ayda bir tekrarlanacak. SSK tarafından sigortalılar için tespit edilen esaslara göre, gidip-gelme yol paraları ile tedavi ve zorunlu masraflar SSK tarafından ödenecek. 
     Tasarı, aktif olarak çalışan SSK'lının faydalanabildiği yurtdışı tedavi imkanlarından eş, çocuk, anne ve babası ile SSK'dan sürekli iş göremezlik geliri, malullük veya yaşlılık aylığı alan kimselerin kendileri, eş, çocuk, anne ve babalarının da yurtdışında tedavi görmelerine imkan sağlıyor. 
     
</TEXT>
</DOC>
