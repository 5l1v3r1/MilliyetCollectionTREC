<DOC>
<DOCNO> 257576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sondun19.html </URL>
<DATE> 2004/07/23/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
AB, Irak'a silah ambargosunu yumuşatıyor... 
</HEADLINE>
<TEXT>

     AB Komisyonu, Irak'a uygulanan silah ambargosunun yumuşatılacağını açıkladı. 
     Komisyon sözcüsü Charles Ellermann-Kingombe, Irak'a 1990'lı yılların başlarında uygulamaya konulan silah ambargosunun tamamen kalkmayacağını, ancak yumuşatılacağını söyledi. 
     Komisyonun ambargoyu yumuşatma kararı BM Güvenlik Konseyi'nin geçen hafta oybirliğiyle aldığı 1546 sayılı karardan sonra geldi. Bu karar, Irak'a silah ambargosunun devam etmesini, ancak ülkede konuşlu bulunan çokuluslu gücün ve BM kararları uyarınca hareket eden Irak güvenlik güçlerinin bu uygulamanın dışında kalmasını öngörüyor. 
     Sözcü, Iraklı yetkililerin silah ithal edebileceklerini, bu konudaki kararın silah satacak AB ülkelerine bırakıldığını söyledi. 
     AB, Irak Dışişleri Bakanı Hoşyar Zebari ile yaptığı görüşmelerde Irak'ın yeniden yapılandırılmasına yardımcı olmak istediğini, ancak öncelikle ülkenin güvenliğinin sağlanması gerektiğini ifade etmişti. 
     AB, Irak'a insani yardım ve Irak'ın yeniden yapılandırılmasında kullanılmak üzere 2004 yılı için 305 milyon euro kaynak ayırdı. Bu kaynağın gelecek yıl için artırılması öngörülüyor. 
     
</TEXT>
</DOC>
