<DOC>
<DOCNO> 260242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonsiy06.html </URL>
<DATE> 2004/08/03/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türk şoför'ün ölümü... Şahin Mutlaka gerekli güvenlik önlemleri alınmalı 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Irak'ta dün bir Türk vatandaşının hunharca katledildiğini belirterek, ''Bunları bırakın bir dine mensup olmak, insan olarak dahi kabul edilir nitelikte görmüyorum'' dedi. 
     Bakan Şahin, Olimpiyatevi'nde düzenlenen İstanbul Olimpiyat Oyunları Hazırlık ve Düzenleme Kurulu Toplantısı'ndan önce basın mensuplarının sorularını yanıtladı. 
     Irak'ta bir Türk vatandaşının öldürülmesiyle ilgili soru üzerine Şahin, Dışişleri Bakanı ve Başbakan Yardımcısı Abdullah Gül'ün konuyla yakından ilgilendiğini dile getirerek, şunları söyledi 
     ''Bu konuyla ilgili yapılması gereken ne varsa yaparak, rehin vatandaşlarımızı kurtarmak için çaba harcıyoruz. Irak'ta çok büyük bir otorite boşluğu var, kimin ne yaptığı belli değil. O bakımdan oraya iş için giden her ülkeye ait vatandaşlar, başta bizim insanımız, bu tür tehditler karşısında. Maalesef bir vatandaşımız da, tüm dünya televizyonlarına yansıdı, hunharca katledildi. Bunları bırakın bir dine mensup olmak, insan olarak dahi kabul edilir nitelikte görmüyorum. Türkiye Cumhuriyeti Devleti ve Hükümeti, ilgili bakanlık ve kurumlar, olayın üstündedir.'' Bakan Şahin, Irak hükümeti ve bu ülkedeki ABD liderliğindeki gücün yetkilileriyle konunun ciddi şekilde görüşülmesinde yarar olduğunu vurgulayarak, şöyle konuştu 
     ''Çünkü biz oraya insani amaçla yardım gönderiyoruz, onların temel ihtiyaçlarını Türkiye'den götürüyoruz. Sanıyorum ki en uygun ülke de biziz. Oradaki insanların yaşamlarını devam ettirmek için yaptığımız bu özverili davranış, mutlaka gerekli güvenlik tedbirleri alınarak karşılanmalıdır diye düşünüyorum.'' 
     
     ''ŞU ANDA 2 KİŞİ REHİN TUTULUYOR'' 
     Mehmet Ali Şahin, bu konuda diplomatik görüşmelerin yapılmasında yarar olduğunu ve Dışişleri Bakanlığı'nın da bu çaba içinde bulunduğunu anlatarak, ''Benim bildiğim kadar rehin alınıp sonra bırakılanlar da dahil 10'a yakın insan var. Şu anda da bildiğim kadarıyla 2 kişi rehin olarak tutuluyor'' dedi. 
     Bir gazetecinin ''Bazı derneklerin mensuplarını Irak'a göndermeyeceklerini açıkladığını'' söylemesi üzerine ise Şahin, şunları kaydetti 
     ''Bu tür derneklerin nasıl davranacaklarına hükümet olarak biz karışmayız, ancak bu tür derneklerin mensuplarının da içinde bulunduğu, orada faaliyette bulunan kişilerin güvenliklerinin sağlanması için hükümet olarak girişimlerde bulunduğumuzu, bundan sonra çok ciddi olarak bulunacağımızı ifade ettik. Bunun altını özellikle çiziyorum.'' 
     
     HIZLANDIRILMIŞ TREN KAZASI 
     Devlet Bakanı ve Başbakan Yardımcısı Şahin, ''Pamukova'da meydana gelen hızlandırılmış tren kazasıyla ilgili eleştiriler ve yarın bu konuda olağanüstü toplanacak TBMM'deki gensoru önergesine'' ilişkin soru üzerine, şöyle konuştu 
     ''Eğer bu kazalar devlete ve hükümete güveni sarsıyorsa... Daha dün sadece karayollarında maalesef 36 kişi hayatını kaybetti. Trafik kazalarından her yıl çokça vatandaşını kaybeden bir ülkeyiz, bunların birtakım sebepleri var. Bir tanesi yollarımızın standartlara uygun olmaması. Biz hükümet olarak 15 bin kilometre hedefli duble yol çalışmasını bunun için başlattık. Şu anda 1600 kilometrelik duble yol, bölünmüş yol projesini gerçekleştirdik. Bu çalışmalar, önümüzdeki yıllarda da sürdürülecek. Bu 1600 kilometrelik yolda daha önce meydana gelen trafik kazalarıyla şimdiyi mukayese ederseniz, arada çok büyük ölçüde iyileşme olduğunu göreceksiniz. 
     Pamukova'daki kazanın faturası hükümete çıkartılmaya çalışıldı. Şu anda teknik bir çalışma yapılıyor. Bir kusur var mı Varsa bu kusur kime aittir Bu konudaki raporlar ilgili bakanlığa, kuruluşa veya hükümetimize geldiğinde, mutlaka bu raporlar doğrultusunda gerekli işlemler yapılacaktır. Benim aldığım bilgilere göre, kazanın daha çok sürücü hatasından kaynaklandığı şeklinde bir kanaat var. Bu raporlar henüz resmen ortaya konmadı. Bu konuda bazı gazetelerde haberler var.'' 
     
     TREN KAZASINDA ÖLEN VE YARALANANLAR İÇİN TAZMİNAT 
     Bakan Şahin, bu konuda gerekli tedbirlerin alınması gerektiğini ifade ederek, ''Devlet ve hükümet, kazada hayatlarını kaybedenlerin ve yaralananların mutlaka tazmini ile ilgili üstüne düşeni yapacaktır, yapmalıdır'' dedi. 
     Anamuhalefet partisinin denetim yollarından birisi olan gensoru mekanizmasını kullanmasının da en doğal hakkı olduğunu dile getiren Şahin, ''Biz iktidar partisi olarak yarın parlamentoda olacağız. Bu denetimin orada uygulanmasıyla ilgili üzerimize düşeni yapacağız. Yarını bekleyelim, sanıyorum ilgili bakan konuşacak, önerge sahipleri konuşacak. Sanıyorum grubumuz adına konuşmalar ve oylama yapılacak. Ben de bir milletvekili olarak yarın parlamentoda olacağım'' diye konuştu. 
     
</TEXT>
</DOC>
