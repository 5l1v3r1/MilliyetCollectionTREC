<DOC>
<DOCNO> 285985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun05.html </URL>
<DATE> 2004/11/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Türk ve Müslümanlar Kerry'ye, Yahudiler Bush'a oy attı 
</HEADLINE>
<TEXT>

     Can KAMİLOĞLU NEW YORK, DHA 

New York'ta seçimlerde oy vermek isteyen Amerikalılar 6090 ayrı bölgede, başta okullar ve çeşitli resmi kurumlar olmak üzere, oluşturulan seçim merkezlerinde oylarını kullanırken, Türkiye asıllı, Arap ve Müslüman seçmenlerin oyunun Demokratlara, Yahudilerin ise Cumhuriyetçilere gittiği gözlendi. 
     Makinelerdeki arızalar ve kuyruklardan şikayet eden New Yorklu seçmenlerin tercihi ise yüzde 57 gibi bi oranla Demokrat aday John Kerry'den yana oldu. Şehirde seçim heyecanı Demokratların geleneksel üstünlüğü nedeniyle neredeyse yok gibiydi, ancak Bush'un 2000 seçimlerine göre oyunu artırdığı da dikkat çekti. 
     Cumhuriyetçiler New York'ta yüzde 35 olan oy oranlarını yüzde 40'ın üzerine çıkardı. Sandıkların açılmasının ardından, New Yorklular Times Meydanı'nda kurulan dev ekranlardan seçim sonuçlarını izledi. 
     
     MÜSLÜMANLAR DEMOKRATLARA OY VERDİ 
     Amerika'da başta 1.5 milyon nüfuslu Arap asıllı Amerikalılar olmak üzere, ülkedeki Müslüman oyların büyük çoğunluğu Demokrat adaya gitti. Ülkede yaşayan birçok Müslüman Kerry'nin kendilerine karşı daha duyarlı olması ve Ortadoğu'da çözüm yanlısı tavır takınması nedeniyle Demokratlara oy verdiklerini söylediler. Sekiz yıl önce ABD'ye yerleşen ve geçtiğimiz yıl vatandaşlığa geçip ilk kez oy kullanan Bangladeş asıllı taksi şoförü Abdül Kadir de aynı görüşte. Kendisi gibi birçok Müslüman'ın da Kerry'ye oy verdiğini belirten Kadir, "Kerry Müslüman topluma yardımcı olma sözü verdi. Bu yüzden büyük kısmımız oyumuzu Kerry'ye verdik'' dedi. 
     Siyasi gözlemcilere göreyse Bush ile İsrail hükümeti arasındaki iyi ilişki, seçim sandıklarına Bush'un lehine yansıdı. Yahudilerin yoğun olarak yaşadığı New York'ta Bush'un oylarındaki artış da buna yoruldu. 
     
     'KÖTÜNÜN İYİSİNİ SEÇTİM, KERRY'YE OY VERDİM' 
     New York'ta yaşayan Türk asıllı Amerikan vatandaşları da çeşitli seçim merkezlerinde oylarını kullandılar. İki dönemdir Demokratlar adına New York Belediye Meclisine girmek için aday olan ve ilk seçimde yüzde 1, ikinci seçimde ise yüzde 15 oranında oy alan İstanbullu Yahudi Jak Karako, oyunu Kerry'ye verdiğini belirtti. Karako, "Oyumu Kerry'ye verdim. Bush çok kötü bir başkan, ama aslında Kerry de çok müthiş bir aday değildi. Kötülerin arasında en iyisini seçtim'' diye konuştu. 
     4 yıldır yerel politikada ciddi çalışma gösterdiğini ve belediye meclis üyeliği için üçüncü kez adaylığını koyduğunu belirten Karako, gelecek Eylül ayında yapılacak yerel seçimlerde Türk asıllı ABD vatandaşlarının desteğini istedi. Karako, "Sesimizi duyurabilmek için beraber çalışabildiğimizi göstermeliyiz'' dedi. 
     
</TEXT>
</DOC>
