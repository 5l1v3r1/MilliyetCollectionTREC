<DOC>
<DOCNO> 259100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur19.html </URL>
<DATE> 2004/07/29/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Öğretmenevinde alkol kavgası 
</HEADLINE>
<TEXT>

     Antalya'nın Korkuteli İlçesi'ndeki Öğretmenevi'nde bir grup emekli öğretmenin, alkol yasağı olmasına karşın dışarıdan içki getirip içmesi üzerine, öğretmenlerle yöneticiler arasında tartışma yaşandı. 
     AA muhabirinin aldığı bilgiye göre, emekli öğretmenler M.Y. ile H.G. yanlarındaki misafirleriyle birlikte Korkuteli Öğretmenevi'ne geldiler. Grubun, yanlarında getirdikleri içkileri içmeye başlamaları üzerine Öğretmenevi yöneticileri, kendilerini uyararak, şubat ayından bu yana uygulanan içki yasağını hatırlattılar. Öğretmenlerin içki içmeye devam etmesi üzerine çıkan tartışma sonucu Öğretmenevi Müdür Yardımcısı Mehmet Orhan, polise şikayette bulundu. Bunun üzerine, alkol alan emekli öğretmenler, ifadelerine başvurulmak üzere karakola götürüldü. 
     Tarafların karakolda anlaşması sonucu, öğretmenler serbest bırakıldı. 
     Korkuteli Öğretmenevi Müdür Yardımcısı Mehmet Orhan AA muhabirine yaptığı açıklamada, göreve geldikleri şubat ayında ilçedeki öğretmenlerin de talepleri doğrultusunda yönetim kurulu kararı aldıklarını ve alkollü içecek bulundurmayı ve satışını yasakladıklarını söyledi. 
     Tartışmaya da değinen Orhan, emekli öğretmenleri uyardıklarını ancak içki içmeye devam etmeleri nedeniyle tartıştıklarını ve bu nedenle polise şikayet ettiklerini bildirdi. 
     

     
</TEXT>
</DOC>
