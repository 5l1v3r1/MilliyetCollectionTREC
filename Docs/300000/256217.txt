<DOC>
<DOCNO> 256217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/guncel/gun07.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakıcı için MİT'te kavga çıkacaktı 
</HEADLINE>
<TEXT>


LÜTFÜ KARAKAŞ Edirne DHA 

Eski MİT Kontrterör Daire Başkanı Mehmet Eymür, Alaattin Çakıcı'nın üzerinde adına düzenlenmiş yeşil pasaport çıkan Faik Meral için "Birkaç kuruşluk menfaat için mesleğini satmışsın. Çakıcı ile Asala'ya karşı çalıştığın yalan. O sessiz, hakiki kahramanlara haksızlık edip, yeni efsaneler yaratma" dedi. Eymür "www. atin. org" sitesinde Çakıcı - Meral - MİT ilişkisini değerlendirdi. Bir süre önce Meral'in MİT Müstaşarlığı'na atanmak için uğraştığını öğrendiğini belirten Eymür, şunları kaydetti "Çakıcı'nın üzerinden Meral adına pasaport çıktığını duyunca şaşırdım. Senin 1988'de Çakıcı ile tanıştığın ve ASALA'ya karşı birlikte çalıştığın hikayeleri tutmaz. Çakıcı bir kez üst makamların da onayıyla aktif bir faaliyet için bir kez yurtdışına yollanmış, ancak son anda o faaliyetten vazgeçildiği için turistik seyahat yapıp dönmüştür." 
Eymür, Çakıcı'nın meslek hayatını nasıl etkilediğini de şöyle anlattı "İlk emekliliğimden sonra 1993'te döndüğümde, Çakıcı ile münasebetin Yavuz Ataç kanalıyla devam ettiğini öğrendim. 1997'de siyasi cinayetlere hazırlandığını haber aldığımız Çakıcı, hedeflerimizden biriydi. Teşkilatın içinde bir birim yakalanmasına çalışırken, diğer birim yardımcı oluyor. Şkayetçi oldum. İş, Ataç'ın beni Çakıcı adına tehdit etmesine ve yumruklaşma noktasına kadar geldi. Kınama verip olayı kapattılar. Neticede Frankeştayn kendini yaratanlara saldırdı." 


</TEXT>
</DOC>
