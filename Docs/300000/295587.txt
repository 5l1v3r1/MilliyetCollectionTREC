<DOC>
<DOCNO> 295587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy24.html </URL>
<DATE> 2004/12/07/ </DATE>
<TIME> 20.07 </TIME>
<AUTHOR>  </AUTHOR>
<HEADLINE>
Yazıcıoğlu "İnsanları birbirlerine düşürecek avrupa birliğine karşıyım" 
</HEADLINE>
<TEXT>

     Büyük Birlik Partisi BBP Genel Başkanı Muhsin Yazıcıoğlu, ''İnsanları birbirine düşürecek, ülkenin bölünmesine sebep olabilecek bir Avrupa Birliği'ne karşıyım'' dedi. 
     Araştırmacı-Yazar Hakkı Öznur'un ''Derin Sol'' kitabı Ankara Ticaret Odası'nda ATO düzenlenen toplantıyla tanıtıldı. 
     Yazıcıoğlu, toplantıda yaptığı konuşmada, bu kitap ile Türkiye'nin 1960-1970'li yıllarda yaşadığı ve Türkiye'yi örtülü bir istila ile karşı karşıya bırakan unsurların kimliklerinin tespit edilebileceğini söyledi. 
     O dönemde ''derin güçler''le nasıl çatışıldığını ve Türkiye'nin nasıl bir ihanetle karşı karşıya kaldığının kitapta yer aldığını ifade eden Yazıcıoğlu, ''Derin Sol'da devletin bekası, vatanın bölünmez bütünlüğü için verilen canların boşa verilmediğini anlıyoruz'' diye konuştu. 
     ''Derin Sol'un içinde aslında bizim derin mücadelemizi görüyoruz'' diyen Yazıcıoğlu, o dönemlerde karşılaştıkları iftiraları ve bunun nedenlerini anlattı. 
     Muhsin Yazıcıoğlu solun ayrışmalarının ve çatışmalarının bu kitap ile daha iyi anlaşıldığını ifade etti. 
     Türkiye'nin Birliğe müracaat ettiği dönemdeki Avrupa Birliği'nin, bugün olmadığını öne süren Yazıcıoğlu, şöyle konuştu 
     ''Biz o zaman güvenlik endişesi ile başvurmuştuk. Şimdi onlar bizi bölmek parçalamak istiyorlar. Ekonomik getirisi vardı, şimdi bize serbest dolaşım hakkı vermiyorlar ve 15-20 yıldan bahsediyorlar. Türkü Kürdüyle, Aleviyi Sünniyle karşı karşıya getirecek, insanları birbirine düşürecek ve ülkenin bölünmesine sebep olabilecek bir Avrupa Birliği'ne karşıyım. Papa'nın heykeli önünde imza atmak yerine, Türk-İslam sentezi için çalışalım.'' MHP Genel Başkan Yardımcısı Mehmet Ekici de ''ülkücü hareketi'' ''solculardan'' dinlemekten, okumaktan bıktığını artık ''ülkücülerden'' dinlemek istediğini söyledi. ''Derin Sol'' kitabının ''entelektüel solcular'' arasında okunduğunu ifade eden Ekici, ''solculara'' bu kitabı okuttuğu için yazar Hakkı Öznur'a teşekkür etti. 
     ATO Başkanı Sinan Aygün ve Türkiye Kamu-Sen Genel Başkanı Bircan Akyıldız'ın da birer konuşma yaptığı toplantıya, davetliler katıldı. 
     
</TEXT>
</DOC>
