<DOC>
<DOCNO> 271757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo35.html </URL>
<DATE> 2004/09/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Beşiktaş'ın UEFA seferi... 26 kişilik tam kadroyla Norveç'e gitti... 
</HEADLINE>
<TEXT>

     Beşiktaş, Bodo Glimt takımıyla 16 Eylül Perşembe günü oynayacağı UEFA Kupası 1. tur ilk maçı için Norveç'e gitti. 
     Beşiktaş Kulübü Başkanı Yıldırım Demirören, yolculuk öncesi Atatürk Havalimanı'nda yaptığı açıklamada, Norveç'ten iyi sonuç alarak dönmek istediklerini söyledi. 
     Norveç takımlarının kendilerine hep ''ters geldiğini'' ifade eden Demirören, ''Küçük-büyük takım ayrımı yapmıyoruz. Rakibi çok ciddiye alıyoruz. Beşiktaş'ın hedefi bellidir. Oradan, bize turu getirecek skorla döneceğimize inanıyorum'' dedi. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay ise Norveç'e moralli gittiklerini kaydederek, ''Uzun bir yolculuk yapacağız. Oradan iyi sonuçla döneceğimize inanıyorum. Bu maçtan alacağımız iyi sonuç, pazar günü Galatasaray ile yapacağımız derbi maç için de moral olacak'' diye konuştu. 
     Oktay, Norveç'e 26 kişilik tam kadroyla gittiklerini, Teknik Direktör Del Bosque'nin 18 kişilik kadroyu maç günü belirleyeceğini sözlerine ekledi. 
     Bu arada, Beşiktaş Kulübü Divan Kurulu Başkanı Şeref Nasır, Atatürk Havalimanı'na gelerek, başkan Demirören'e bir buket çiçek verdi ve Bodo Glimt maçı için başarı diledi. 
     Öte yandan, dün Norveç'e giden Carew, takıma orada katılacak. 
     
     FUTBOLCULAR UMUTLU 
     Beşiktaşlı futbolcular, Bodo Glimt karşısında, ikinci maç için avantajlı bir skor alacaklarına inandıklarını söyledi. 
     Okan Buruk, Bodo'nun hiç bilmedikleri bir rakip olduğunu kaydederek, ''Ancak hocamız ve teknik heyet, onları iyi analiz etti. Deplasmanda iyi sonuç alacağımıza inanıyorum'' dedi. 
     Çağdaş Atan, ellerinden geleni yaparak taraftarları sevindirecek bir sonuç alacaklarını kaydederken, Ali Güneş, rakipten çok, kendilerinin sahaya yansıtacakları oyunun önemli olacağını ifade etti. 
     Bu arada İbrahim Toraman, kulübün resmi internet sitesinde yaptığı açıklamada, UEFA Kupası'nda büyük hedefleri olduğunu ve bunu gerçekleştirebilmek için önce Bodo Glimt'i geçmeleri gerektiğini belirtti. 
     Ligde Sakaryaspor galibiyetiyle yeni bir başlangıç yaptıklarını ve devamını hem lig hem UEFA Kupası'nda getireceklerine inandığını ifade eden İbrahim, ''Bodo maçı bizim için çok önemli. UEFA Kupası'nda büyük hedeflerimiz var. Onları gerçekleştirebilmemiz için önce Bodo'yu geçmemiz gerekiyor. Elimizden geleni yapıp, galibiyetle döneceğiz'' dedi. 
     
</TEXT>
</DOC>
