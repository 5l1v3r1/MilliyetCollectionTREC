<DOC>
<DOCNO> 270985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur03.html </URL>
<DATE> 2004/09/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Okullar pazartesi günü açılıyor... 
</HEADLINE>
<TEXT>

     İlköğretim ve ortaöğretim okulları 13 Eylül Pazartesi günü açılıyor. 
     İlköğretim okullarına bu yıl yeni kayıt yaptıran 1 milyona yakın çocuk dahil toplam 14 milyon ilköğretim ve lise öğrencisi ile 550 bin öğretmen 3 aylık yaz tatilinin ardından dersbaşı yapacak. 
     2004-2005 eğitim-öğretim yılının açılışı, Başbakan Recep Tayyip Erdoğan'ın da katılımıyla Şanlıurfa'da törenle gerçekleştirilecek. 
     Okulların açılması ve 13-17 Eylül tarihleri arasında kutlanacak İlköğretim Haftası dolayısıyla illerde de törenler ve çeşitli etkinlikler düzenlenecek. 
     Vali, garnizon komutanı, belediye başkanı, il milli eğitim müdürü, öğretmenler ve öğrenciler Atatürk anıtlarına çelenkler koyacaklar. Ankara'da da Anıtkabir ziyaret edilerek, Yüce Önder Atatürk'ün kabrine çelenk konulacak. 
     Her ilde, seçilecek bir ilköğretim ve anaokulunda tören düzenlenecek. İlköğretim Haftası'nın anlam ve önemini belirten konuşmalar yapılacak ve 8. sınıf öğrencisi bir grup, 1. sınıf öğrencisine ''Okula hoş geldiniz'' çiçeği sunacak. 
     
     KIZ ÇOCUKLARI İLE SOKAK ÇOCUKLARININ OKULA DEVAMI 
     İlköğretim Haftası etkinlikleri kapsamında ıslahevleri, Sosyal Hizmetler ve Çocuk Esirgeme Kurumu müdürlükleri, müftülükler ve sivil toplum kuruluşları ile ''sokak çocuklarının okula devamlarının sağlanması'' için çalışmalar yürütülecek. 
     Ayrıca, özellikle kırsal kesimlerdeki zorunlu eğitim çağında olan kız çocuklarının okula devamlarının sağlanması için mülki amirler, diğer yetkililer ve sivil toplum kuruluşlarının organizasyonunda hafta boyunca evlere ziyarette bulunularak, kız çocukların okula kayıtlarının yapılması sağlanacak. 
     
     16 EYLÜL'DE ŞENLİK... 
     Tüm ilköğretim okullarında 16 Eylül'de şenlikler düzenlenecek. Şenliklere emekli öğretmenler ile eğitim fakültesi öğrencilerinin katılımı sağlanacak. Şenlik alanında çeşitli bölümler kurulacak ve ''İlköğretim Haftası'nın sevincini yaşatacak eğlenceler düzenlenecek.'' İlköğretim Haftası köylerde okul müdürleri, öğretmenler, öğrenciler, muhtarlar, imamlar, varsa diğer kamu kurum ve kuruluş yetkililerince il, ilçe ve kasabalardaki programlar esas alınarak kutlanacak. 
     Hafta süresince MEB ile Kültür ve Turizm Bakanlığı yayınevlerince ilköğretim ve okulöncesi eğitim seviyesine uygun kitaplara indirimli veya ücretsiz satış kampanyaları düzenlenecek. 
     Hayırsever vatandaşların yoksul öğrencilere kitap-kırtasiye yardımı yapmaları sağlanacak. 
     İlköğretim öğrencileri geçen yıl olduğu gibi bu yıl da ders kitaplarını ücretsiz alacaklar. İlköğretim öğrencilerine toplam 81.5 milyon adet ders kitabı dağıtılacak. Kitaplar, öğrencilere okulların açıldığı gün teslim edilecek. 
     
     DERS YILI TAKVİMİ 
     2004-2005 eğitim-öğretim yılında yarıyıl tatili 24 Ocak-6 Şubat 2005 tarihleri arasında yapılacak. Ancak Kurban Bayramı nedeniyle öğrenciler 19 Ocak 2005 Çarşamba günü saat 13.00'ten itibaren tatile başlayacak. 
     İkinci yarıyıl, 7 Şubat 2005 Pazartesi günü başlayacak ve 10 Haziran 2005 tarihinde sona erecek. 
     
</TEXT>
</DOC>
