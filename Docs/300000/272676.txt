<DOC>
<DOCNO> 272676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy09.html </URL>
<DATE> 2004/09/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İçişleri Bakanı Aksu'dan "yaya" genelgesi... 
</HEADLINE>
<TEXT>

     Şehiriçi ve şehirlerarası yollarda yayaların can güvenliğini sağlamak amacıyla, hız sınırları yeniden belirlenecek, kameralı denetim sistemi ve radarla hız kontrolü yaygınlaştırılacak. Trafikte sürücülere yaya haklarına uyma, yayalara da geçitleri kullanma alışkanlığı kazandırılması için çalışmalar yapılacak. 
     İçişleri Bakanı Abdulkadir Aksu, büyükşehirler başta olmak üzere yayaların ölümü ve yaralanmasına neden olan trafik kazalarındaki artış nedeniyle yayaların trafikte güvenliklerinin sağlanmasını amaçlayan genelgeyi 81 il valiliğine gönderdi. 
     Genelgede, bu yılın ilk 7 ayında şehirlerarası yollarda ölen her 100 kişiden 11'inin, şehiriçinde ölen her 100 kişiden 39'unun yaya olduğuna işaret edildi. Karayollarında yayalar için alınması gereken önlemlerin yeterince alınmadığı, yatay ve düşey işaretlemelerle alt ve üst geçitlerin yetersiz olduğu, geçit bulunan yerlerde yayaların buraları kullanma alışkanlığı olmadığı, çocukların taşıt yolunda bisiklete bindiği anlatılan genelgede, sürücülerin yayalara tolenars göstermediği, kavşak ve yaya geçitlerinde başta hız ve ışık ihlali olmak üzere temel trafik kurallarına uymadıklarının tespit edildiği kaydedildi. 
     Genelgede, güvenli bir trafik ortamı yaratılması için şu önlemlerin alınması ve uygulanması istendi 
     -İllerde vali, ilçelerde kaymakam başkanlığında belediye başkanı, emniyet müdürü, jandarma komutanı, karayolları, milli eğitim, sağlık ve köy hizmetleri müdürleri, üniversite ve trafikle ilgili sivil toplum örgütlerinin temsilcilerinin katılacağı çalışma grubu oluşturularak, o ilin kaza profili çıkarılacak. Özellikle yayaların karıştığı kazaların nedenleri araştırılacak ve en aza indirilmesi için projeler geliştirilecek. 
     -Toplu taşım araçlarının seyri, kavşaklar, kaldırımlar, alt, üst ve yaya geçitleri gözden geçirilecek. Alt ve üst geçit, bisiklet yolu, trafik eğitim parkı yapılması gerekiyorsa yerel kaynakların yanında vatandaşlar yardıma teşvik edilecek. 
     -Şehiriçinde okul, hastane ve alışveriş merkezlerinin yoğun olduğu yerlerdeki yollarla tünel çıkışı gibi görüş mesafesinin düşük olduğu yerlerdeki hız sınırları, gerekiyorsa yeniden belirlenecek. Bu kurallara uyulması için yatay ve düşey işaretlemeler, kasisler yapılacak. 
     
     DAVRANIŞ DEĞİŞİKLİĞİ SAĞLANACAK 
     -Işıklı kavşak düzenlemesi tamamlanmış kentlerde mahalli imkanlarla kameralı kontrol sistemine geçilmesine öncülük edilerek, trafik ışıklarına riayetin sağlanması için çalışmalar yapılacak. 
     -Okul öncesi ve okul çağında trafik eğitimi trafikte davranış, riskler ve tehlikelerin öngörülmesi üzerine yoğunlaştırılacak. 
     -Yılda en az iki kez hız, alkollü araç kullanımı, emniyet kemeri, yaya ve bisikletlilerin güvenliği ve sürücü yorgunluğu gibi trafik bilgilendirme kampanyaları düzenlenecek. Yerel medya ile işbirliği yapılarak yol kullanıcılarının bilinç düzeyini artırmaya yönelik programlar hazırlanacak. 
     -İl ve ilçe milli eğitim müdürlükleriyle koordine kurularak, öğretmen, öğrenci ve velilerin okul geçitlerinde görev almaları teşvik edilecek. 
     -Trafik kontrol programlarına uygun olarak, radar araçlarıyla şehiriçi hız kontrollerine ağırlık verilecek. Hız sınırlarına uyulması ve yayaların geçiş hakkına uymaları konusunda sürücülere alışkanlık kazandırılması sağlanacak. 
     
     DÜDÜK KULLANIMI YAYGINLAŞACAK 
     -Yaya kazalarının yoğun olarak meydana geldiği kavşaklarda yeteri kadar personel görevlendirilerek, yayaların karşıdan karşıya geçişlerinde yaya geçitlerini, varsa alt ve üst geçitleri kullanmaları, taşıt yolunda güvenli şekilde duramayacak araçlara geçiş hakkı vermeleri, yaya geçitlerinin sağ tarafını kullanmaları sağlanacak. Şehiriçi trafik ekipleri, yaya yoğunluğunun fazla olduğu geçitlerde sözle, düdükle ve gerektiğinde araç megafonlarını kullanarak vatandaşları uyaracak ve kurallara uyma konusunda alışkanlık edinmelerini sağlayacak. 
     -Kavşaklarda trafiği idare eden trafik personeli, yol kullanıcılarını görsel anlamda beden işareti ile yönlendirmenin yanı sıra, Trafik Kontrolleri ve Şerit Daraltma Yöntemlerine İlişkin Yönerge uyarınca düdük çalarak sevk ve idare edecek. Trafik zabıtasının düdük kullanımı konusunda eğitilmesi sağlanacak, trafiğin sevk ve idaresinde düdük kullanımı ülke genelinde yaygınlaştırılacak. 
     
</TEXT>
</DOC>
