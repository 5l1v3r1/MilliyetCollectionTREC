<DOC>
<DOCNO> 268597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/gun04.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Putin Gelemediğim için çok üzgünüm 
</HEADLINE>
<TEXT>


ANKARA Milliyet 

Rusya Devlet Başkanı Vladimir Putin'in 32 yıl aradan sonra ilk Rus lideri olarak Ankara'ya yapacağı ziyaret Kuzey Osetya'daki terör eylemi nedeniyle ertelendi. Putin, Cumhurbaşkanı Ahmet Necdet Sezer'i arayarak gelemeyeceğini bildirdi. 
Cumhurbaşkanlığı Basın Merkezi'nden yapılan yazılı açıklamaya göre Putin, Cumhurbaşkanı Sezer'e, "Bu ziyareti yapmayı çok istiyordum, gelemiyorum. Çok üzgünüm. Ama gezinin hazırlığı kapsamında iki ülke arasında birçok faydalı temas oldu. Ben de en kısa sürede gelmek istiyorum" dediği belirtildi. 
Başbakan Recep Tayyip Erdoğan da Rusya lideri Putin'i arayarak, ölenler için başsağlığı diledi. 
Türkiye'ye gelemediği için özür dileyen Putin de, "Bu ziyareti en kısa zamanda gerçekleştirmek istiyorum" dedi. 
Başbakan Erdoğan ve Putin, görüşmeyi karşılıklı olarak Rusça teşekkürler anlamına gelen "spasiva" diyerek bitirdi. 

İşte tatil fotoğrafı 

TESLİME TOSUN 
Antalya'ya 3 kez giden Putin'in 1995'te Beldibi beldesindeki Club Aquamarine Tatil Köyü'nde bir haftalık tatili sırasında çektirdiği fotoğrafları ortaya çıktı. Putin, o dönem Antalya Valisi olan Saim Çotur'un eşlik ettiği akşam yemeğinde görülüyor. 


</TEXT>
</DOC>
