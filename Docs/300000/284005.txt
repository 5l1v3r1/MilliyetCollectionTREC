<DOC>
<DOCNO> 284005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun04.html </URL>
<DATE> 2004/10/28/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Bush ve Kerry kayıp patlayıcıları tartıştı 
</HEADLINE>
<TEXT>

     ABD'de başkanlık seçimine birkaç gün kala, Cumhuriyetçi Başkan George W. Bush ve Demokrat Partili rakibi senatör John Kerry, Irak'ta kayıp olduğu ortaya çıkan 380 ton patlayıcı madde konusunda birbirlerine ağır suçlamalar yönelttiler. 
     Kerry, kararsız kritik eyaletlerden Iowa'da düzenlenen mitingde, Bush yönetiminin kötü planlaması yüzünden Irak'ta az sayıda Amerikan askeri olduğunu ve cephanelikler gibi kritik yerlerin korunamadığını söyledi. 
     Senatör Kerry, ''Irak'taki kayıp patlayıcılar, büyük ihtimalle teröristlerin eline geçmiş ve askerlerimize karşı düzenlenen yoğun saldırılarda kullanılıyor olabilir. Bu durum, Bush'un, ABD'nin güvenliğini sağlama yönündeki temel görevinde başarısız olduğunu bir defa daha ortaya koyuyor'' dedi. 
     Seçim kampanyasını bir başka kritik eyalet olan Michigan'da sürdüren Bush ise kayıp patlayıcılar konusunda iki günlük sessizliğini bozarak, niteliği henüz tam ortaya çıkarılmayan bir konunun Kerry tarafından ucuz siyasi suçlamalar için kullanıldığını savundu. 
     Bush, ''Rakibim, bilip bilmeden konuşuyor. Söz konusu patlayıcılar, belki de bizim oraya girmemizden önce cephanelikten uzaklaştırılmış olabilir. Durum henüz araştırma aşamasında. Rakibim, gerçekleri bilmeden askerlerimize iftira ediyor'' dedi. 
     
</TEXT>
</DOC>
