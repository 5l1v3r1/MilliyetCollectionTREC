<DOC>
<DOCNO> 269004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/soneko08.html </URL>
<DATE> 2004/09/04/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
İlköğretimde okula başlayacak çocuk için en az 350 milyon gerekiyor 
</HEADLINE>
<TEXT>

     Ankara Ticaret Odası'nın ATO hazırladığı ''Dert Zili Çalıyor Raporu''na göre, bir ailenin ilköğretimde okula başlayacak çocuğu için en az 350 milyon liralık bir harcama yapması gerekiyor. Liseler için bu rakam en az 520 milyon lirayı buluyor. 
     ATO'nun, Milli Eğitim Bakanlığı verilerine dayanılarak hazırladığı rapora göre, 318 milyon lira maaş alan asgari ücretli bir ailenin çocuğunu okula başlatması için bir maaşını feda etmesi gerekiyor. Devlet üniversitesinde okuyan, devlet yurdunda kalan bir öğrencinin barınma, harç, kitap, yemek, yol ve giyim giderlerinden oluşan masraflarının aile bütçesi üzerindeki yükü yıllık 6.5-7 milyar lirayı buluyor. Bu rakam özel üniversitelerde ise 20 milyar liranın altına inmiyor. Rapora göre, halen ilköğretimde yaklaşık 11 milyon, orta öğretimde liseler ise 4 milyon 600 bin öğrenci eğitim-öğretim görüyor. Bu yıl ilk kez okula başlayacak 1 milyon 50 bin yeni öğrenci ile birlikte, 2004-2005 eğitim-öğretim yılında, ilk ve orta öğretimde 16 milyon 650 bin, üniversitede 2 milyonu olmak üzere toplam 18 milyon 650 bin öğrenci okula gidecek. 
     
     KATRİLYONLUK ABC 

     Rapora göre bir ailenin ilköğretimde okuyacak çocuğunun yeni öğretim yılına merhaba demesi için en az 350 milyon liralık bir harcama yapması gerekiyor. Buna göre bu yıl ilk kez okula gidecek 1 milyon 50 bin öğrenci için ailelerin cebinden çıkacak para 367 trilyon lirayı bulacak. İlköğretimde eğitim görecek toplam 12 milyon 50 bin öğrencinin ailelere toplam yükü ise 4.4 katrilyon liraya yaklaşacak. Rapora göre lisede okuyacak bir öğrencinin okul masrafları da özel ya da devlet okulu ayırımı yapılmaksızın ortalama 520 milyon lirayı buluyor. Bu yıl liselerde okuyacak 4 milyon 600 bin öğrencinin yaratacağı pazar da bu hesaba göre 2.4 katrilyon lirayı bulacak. 
     Sadece ilköğretim ve liselerde ortaya çıkan pazar 6.8 katrilyon lira olurken, buna servis, yemek, sosyal aktivite, özel okul, özel ders ve dersane, kayıt ücretleri, karne, gezi, bağışlar de dahil değil. Servis ücretleri de kilometreye göre değişiyor. Ailelerin karşısına 0-5 km için Ankara'da 58 milyon, İstanbul'da 88 milyon 320 bin lira bütçe çıkacak. 
     
     KAYITTA BAĞIŞ KAVGASI 

     Kayıtlarla birlikte okul idareleri ve veliler arasında bağış kavgası da başlıyor. Anayasa'ya göre kayıt parası almak yasak. Çünkü Anayasa ''temel eğitimin zorunlu ve parasız'' olduğunu söylüyor. Ancak velilerden bağış adı altında kayıt parası alınmaya devam ediliyor. Bağışa eğitim sendikaları karşı çıkıyor, Milli Eğitim Bakanlığı bu yıl olduğu gibi her yıl ''velilerden kayıt parası alınmayacağına'' dair genelge yayınlıyor. Ancak eğitim bütçesinin yetersizliği nedeniyle okulların temizlik masrafları bile karşılanamadığı için, okul yöneticileri kayıt parasına yöneliyor. Türk Eğitim-Sen'in yaptığı ankete göre okul müdürlerinin yüzde 95'i okulun ihtiyaçlarını kayıt paralarından karşılıyor. 

     
</TEXT>
</DOC>
