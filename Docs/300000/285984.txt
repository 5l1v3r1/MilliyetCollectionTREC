<DOC>
<DOCNO> 285984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun04.html </URL>
<DATE> 2004/11/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bush, zafer konuşmasında uzlaşma mesajı verdi... 
</HEADLINE>
<TEXT>

     Deniz Arslan AA 

ABD Başkanı George W. Bush, başkanlık seçimini kazanmasının ardından yaptığı zafer konuşmasında, Demokrat Parti ile uzlaşma mesajı verdi. 
     ABD Başkan Yardımcısı Dick Cheney'nin, ''Bu başkan, tarihte en çok oy alan ABD başkanıdır'' diyerek tanıttığı Bush, eşi Laura ile el ele geldiği Washington'daki Ronald Reagan binasında, seçim kampanyası yetkilileri ve kendisini destekleyenlere hitaben bir konuşma yaptı. 
     Bush, seçimde, rakibi Demokrat Partili başkan adayı John Kerry'ye oy verenlere seslenerek, ''Bizi Amerikalı yapan şeyler şunlar Tek bir ülke, tek bir anayasa ve ortak bir geleceğimiz var. Bunlar bizi bağlıyor. Birlikte çalışalım'' dedi. 
     ''Dört yıl daha'' sloganlarıyla karşılanan Bush, ''Uzun ama müthiş bir gece oldu. Seçmenler, rekor sayıda oy kullandılar ve tarihi bir zaferi bana verdiler'' diye konuştu. 
     Kerry'nin kendisini arayarak kutladığını da anlatan Bush, rakibinin çok asil bir davranış sergilediğini, seçim kampanyasıyla gurur duyması gerektiğini söyledi. 
     Halkın güvenini alçakgönüllü bir memnuniyetle karşıladığını belirten Bush, seçim kampanyasının mimarı olarak, Beyaz Saray'daki danışmanı Karl Rove'u özel olarak övdü. 
     İkinci dönem başkanlığıyla birlikte ''umut dolu'' yeni bir döneme başlandığını söyleyen Bush, Irak'ta, Afganistan'da ve terörizme karşı savaşta yapılması gereken çok şey olduğunu belirtti. 
     Son olarak Texas halkına seslenen eski Texas Valisi Bush, siyasi hayatına Texaslıların desteğiyle başladığını belirterek, bu destek için minnettar olduğunu söyledi. 
     Bush, ''Ülkemiz için harika bir gün geliyor'' dedikten sonra, konuşmasını, ''Tanrı Amerika'yı korusun'' sözleriyle bitirdi. 
     
</TEXT>
</DOC>
