<DOC>
<DOCNO> 273195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonyas05.html </URL>
<DATE> 2004/09/19/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Sayısal heyecanı düğün durdurdu 
</HEADLINE>
<TEXT>

     Ahmet AY Gökhan ÇALBAY ANTALYA DHA 
SAYISAL Loto'nun bu haftaki yaklaşık 8 trilyona ulaşan çekilişi sırasında tüm Türkiye'de olduğu gibi Antalya'da da hayat durdu. Vatandaşlar, saatler 21.20'yi gösterdiğinde yapılan çekilişe kilitlendi. Antalya'da dünyaevine giren bir çiftin düğünü, loto çekilişi sırasında kesintiye uğradı. Gelin ve damat başta olmak üzere tüm davetliler, düğün eğlencesini yarıda keserek televizyondaki çekilişi takip etti. 
     Sayısal Loto'nun 8 trilyon lirayı bulan büyük ikramiyesinin çekilişi sırasında, genç yaşlı, herkes ekran başına kilitlendi. Antalya'da da dünyaevine giren bir çift, düğünü bırakıp, Sayısal Loto çekilişini takip etti. Sarıyar Düğün Salonu'nda saat 20.00'de başlayan 19 yaşındaki Havva Uykar ve 24 yaşındaki Berat Armağan Meral'in düğününe çok sayıda davetli katıldı. Özel bir şirkette çalışan ve 1,5 yıldır birlikte olan çift, düzenlenen düğünle hayatlarını birleştirdi. 
     Düğünün Sayısal Loto çekilişine rastlaması, düğünü de gölgede bıraktı. Saat 21.20'de genç çift düğünleri ile birlikte büyük bir heyecan daha yaşadı. Düğünden bir kaç saat önce gelin ve damat 8 trilyonu bulan Sayısal Loto büyük ikramiyesi için birer tam kupon oynadı. Çekiliş sırasında, düğün salonundaki müzik kesilip, gözler televizyon ekranına çevrildi. Genç çift, baş başa verip, oynadıkları kuponları takip ederken, düğüne katılan birçok davetli de büyük ikramiye umuduyla oynadıkları kuponu kontrol etti. 
     Çekilişin hayal kırıklığına uğrattığı çift, Sağlık Olsun' diyerek düğüne kaldıkları yerden devam etti. Damat Berat Armağan Meral'in kuponu 2'de kalırken gelin Havva Uykar sadece 1 tutturabildi. Genç çift, kısa bir süre de olsa trilyoner olma hayali kurduklarını belirterek, "Eğer büyük ikramiye çıksaydı. Düğüne kaldığımız yerden devam ederik. Daha sonra balayına çıkar, dönüşte de işyerlerimizi büyütürdük'' dedi. 
     
</TEXT>
</DOC>
