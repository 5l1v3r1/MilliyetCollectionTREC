<DOC>
<DOCNO> 261381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo01.html </URL>
<DATE> 2004/08/07/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Trabzon'da taşlı saldırıya uğrayan Fenerbahçeli futbolcular çok kızgın .. 
</HEADLINE>
<TEXT>

     Birinci Süper Futbol Ligi'nde 2004-2005 sezonunun açılış maçında, Çaykur Rizespor ile 2-2 berabere kalan Fenerbahçe, Trabzon'dan ayrıldı. 
     Fenerbahçe kafilesini taşıyan otobüs, havaalanına, Trabzon'un Sürmene İlçesi'nde Serkan Balcı ve otobüs şoförünün yaralanmasıyla sonuçlanan taşlı saldırı olayı nedeniyle yaklaşık 20 dakika gecikmeyle gelebildi. 
     Otobüsten inen futbolcular, havaalanı girişinde bekleyen bir grup vatandaşla tartıştı. 
     Daha sonra kafile, geldikleri özel uçak ile İstanbul'a gitti. 
     
     NE OLDU 

     Birinci Süper Futbol Ligi 2004-2005 sezonu açılış maçında Çaykur Rizespor ile 2-2 berabere kalan Fenerbahçe kafilesini taşıyan 53 AC 403 plakalı otobüs, Trabzon'a gelirken Sürmeni İlçesi Çavuşlu mevkiinde 3 kişinin taşlı saldırısına uğradı. 
     Saldırganlar olaydan sonra kaçarken, atılan taşlar sonucu otobüsün ön ve yan camı hasar gördü. Yan camın patlaması sonucu Serkan Balcı ile otobüs şoförü hafif şekilde yaralandı. Yaralılar, kulüp doktoru tarafından tedavi edilirken, kafile olay yerinde yaklaşık 20 dakika bekledi. 
     Otobüs yedek şoförün yönetiminde, çevik kuvvet ekiplerinin araca binip patlayan camı kalkanlarıyla kapatması sonucu Trabzon Havaalanı'na hareket etti. 
     
</TEXT>
</DOC>
