<DOC>
<DOCNO> 282164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko18.html </URL>
<DATE> 2004/10/21/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Erdoğan Faiz dışı fazlada taviz verilmeyecek 
</HEADLINE>
<TEXT>

     Başbakan Recep Tayyip Erdoğan, ekonomik kalkınma ve mali istikrarın sağlanmasında başlıca etkenin, bir mali disiplin uygulayarak bütçede hedeflenen faiz dışı fazlayı elde etmek olduğunu vurgularken, ''bu konuda taviz verilmeyecek'' dedi. 
     Başbakan Erdoğan, Ekonomik İşbirliği ve Kalkınma Teşkilatı OECD Konseyi'nde yaptığı konuşmada, küresel trendlere bakıldığında, dünya nüfusunun artmaya devam edeceğinin, bu artışın neredeyse tamamının az gelişmiş ve gelişmekte olan ülkelerde yaşanmasının beklendiğini söyledi. 
     Erdoğan, ekonomik olarak bakıldığında ise dünya çapında ekonomik hareketliliğin hızlanacağının görüldüğünü, ancak bu gelişmeden tüm ülkelerin aynı ölçüde yararlanmasının güçlüğünün de anlaşıldığını kaydetti. 
     Batı ile Doğu arasındaki etkileşim de küreselleşmenin kendi dinamikleri içinde artacağını ve bu bağlamda Türkiye'nin de içinde bulunduğu Avrasya daha çok entegrasyonu ifade eden bir coğrafya haline geleceğini vurgulayan Başbakan, şöyle devam etti 
     ''Küreselleşme sürecinin, sağladığı imkanların yanı sıra birtakım dengesizlik ve eşitsizlikleri de beraberinde getirdiği ortadadır. Tabiatıyla bu süreçten en fazla faydalanacak olanlar, demokratik ve hür toplumlar, hukukun üstünlüğüne dayanan açık rejimler olacaktır. Türkiye bu konudaki tercihini yapmıştır ve özgüven içinde yoluna devam etmektedir. Türkiye içinde bulunduğu bölgede ve küresel düzeyde yaşanabilecek her türlü gelişme karşısında bu hedefini değiştirmeyecektir. 
     İç ve dış politikamızın temel amacı, siyasi, ekonomik ve sosyal alandaki en ileri standartları halkımıza sunmaktır. Türkiye, tarihi tecrübesiyle, insan kaynaklarıyla, kültürüyle, laik ve demokratik rejimiyle bu hedefe ulaşmaya muktedirdir.'' 
     
     BÜYÜME REKORU 

     Bu arada Türkiye'nin 2002 yılındaki büyüme oranının yüzde 7.9, 2003 yılında ise yüzde 5.9 olarak gerçekleştiğini hatırlatan Erdoğan, Türk ekonomisinin 2004 yılında da, hedeflenenden iyi bir performans gösterdiğini, yılın ilk yarısında kaydedilen yüzde 13.5'lik büyüme oranının 'bir rekor' olduğunu vurguladı. 
     Siyasi istikrar, hızlı ve yerinde kararlar alan bir ekonomi yönetimi, yapısal refonnlarla güçlendirilen ve AB hedefi ile desteklenen olumlu beklentilerin bir güven ortamı oluşturduğunu ifade eden Erdoğan, faizlerdeki düşüş trendinin devam ettiğini belirtti. 
     
     DIŞ TİCARET 

     Bu güven ortamının, ihracat ve ithalattaki ciddi artışlarla kendini gösterdiğini de anlatan Başbakan Erdoğan, yıl sonu itibariyle dış ticaret hacminin 150 milyar doları aşacak olmasının, Türkiye'nin üretim, tüketim ve ticaret gücünü kanıtladığını vurguladı. 
     Bu yıl ihracatın 60 milyar doları aşmasının beklendiğini de söyleyen Başbakan, ''Bu dinamik sürecin önümüzdeki yıllarda da sürdürülmesi için gereken önlemler alınmaktadır'' diye konuştu. 
     
     ENFLASYON KONTROL ALTINDA 

     Yıllardır üstesinden gelinemeyen enflasyonun, kararlı politikalarla kontrol altına alınmaya başlandığını anlatan Başbakan Erdoğan, Eylül ayı sonu itibariyle ise tüketici fiyatlarında yıllık enflasyon yüzde 9 ile son 30 yılın en düşük seviyesine, tek haneli rakama ulaştığını kaydetti. 
     Erdoğan, enflasyonda elde edilen başarının somut bir sonucu olarak 1 Ocak 2005 tarihi itibariyle Türk Lirası'ndan 6 sıfır atılacağını da belirtti. 
     
     FAİZ DIŞI FAZLADA TAVİZ YOK 

     Ekonomik kalkınma ve mali istikrarın sağlanmasında başlıca etkenin, bir mali disiplin uygulayarak bütçede hedeflenen faiz dışı fazlayı elde etmek olduğunu söyleyen Erdoğan, ''Bu konuda taviz verilmeyecektir. Kaynağı olmayan harcamalar yapılmamaktadır, bundan sonra da yapılmayacaktır'' diye konuştu. 
     Bütçe açığının milli gelire oranında, 2003 ve 2004 yılı bütçelerinde belirgin bir düşüş yaşandığını da açıklayan Erdoğan, 2001 yılında yüzde 16.5 olan bu oranın, bu yıl yüzde 8'e, 2005 yılında da yüzde 6'ya inmesinin beklendiğini kaydetti. 
     Hükümetin tarım, sosyal güvenlik, bankacılık, enerji ve vergi gibi önemli sektörlerde kapsamlı reformları sürdürme azminde olduğunu da vurgulayan Erdoğan, ''ayrıca yabancı yatırımları teşvik etmeye ve bu yoldaki bürokratik engelleri kaldırmaya yönelik çalışmalarımız devam etmektedir'' dedi. 
     
     TÜRKİYE ENERJİ KORİDORU 

     Türkiye'nin bir enerji koridoru teşkil ettiğini ifade eden Başbakan, bu çerçevede son yıllarda çeşitli petrol ve doğal gaz projelerinin gerçekleştirilmesine ön ayak olduğunu kaydetti. 
     Bakü- Tiflis-Ceyhan ana ihraç ham petrol boru hattı projesi ve Bakü-Tiflis-Erzurum doğal gaz boru hattı projesinde önemli aşamalar kaydedildiğini belirten Başbakan, ''Bakü-Tiflis-Ceyhan projesinde ilk petrolün 2005 yılının ortalarında Ceyhan'a ulaşması sağlanmış olacaktır'' diye konuştu. 
     
     TURİZMDE HEDEF İLK 10 

     Türkiye'nin bir başarı öyküsünü, turizm alanında da gerçekleştirmekte olduğunu anlatan Erdoğan, ''Bu sene sonunda 17 milyon turist girişi ve 13 milyar dolar tutarında bir gelire ulaşacağımızı hesaplamaktayız'' dedi. 
     Bu sektörün önümüzdeki dönemde de, gerek gelir açısından gerekse istihdam açısından ülke ekonomisine katkısının artarak devam etmesini öngördüklerini anlatan Başbakan Erdoğan, Türkiye'nin, turizmde en çok ziyaret edilen ilk 10 ülke arasına girmesini hedeflediklerini kaydetti. 

     
</TEXT>
</DOC>
