<DOC>
<DOCNO> 299423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun20.html </URL>
<DATE> 2004/12/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yüzlerce turist, Endonezya seyahatlerini iptal etti 
</HEADLINE>
<TEXT>

     Yüzlerce turistin, kısa süre önce yapılan terör alarmı yüzünden Endonezya'ya seyahatlerini iptal ettiği bildirildi. 
     Endonezyalı seyahat acenteleri ve tur operatörleri, en az 500 turistin Aralık 2004 ile Nisan 2005 arasında yapmayı planladığı Endonezya seyahatlerini iptal ettiğini duyurdu. 
     ABD, Avustralya ve İngiltere de, geçen hafta vatandaşlarını bu ülkeye seyahat konusunda uyarmıştı. 
     Bali adasında 2 yıl önce düzenlenen saldırılarda, 88'i Avustralyalı toplam 202 kişi hayatını kaybetmişti. 
     Bu arada, Tayland'ın başkenti Bangkok ile turistik kentlerinde ayrılıkçı Müslümanların saldırı düzenleyebileceği endişesi üzerine güvenlik önlemlerinin artırıldığı bildirildi. 
     Başkent polisinden yapılan açıklamada, özellikle büyükelçilikler ve turistik bölgelerdeki güvenlik önlemlerinin artırıldığı ve ''şüpheli grupların'' çok sıkı izlendiği belirtildi. 
     
</TEXT>
</DOC>
