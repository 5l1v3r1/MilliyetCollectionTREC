<DOC>
<DOCNO> 289640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas16.html </URL>
<DATE> 2004/11/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Uykunun düşmanı çok... 
</HEADLINE>
<TEXT>

     İzmir Dr. Suat Seren Göğüs Hastalıkları ve Cerrahisi Eğitim, Araştırma Hastanesi Uyku Merkezi Sorumlusu Dr. Zeynep Zeren Uçar, psikolojik nedenlerin yanı sıra 84 değişik hastalığın uyku bozukluğuna neden olduğunu bildirdi. 
     Uçar, AA muhabirine yaptığı açıklamada, hastanede Temmuz ayında hizmete giren Mesut Onurlular Uyku Bozuklukları Merkezi'nde 28'i kadın 43 erkek hastaya ''polisomnografi-uyku çekimi'' yapıldığını belirtti. 
     Uyku Merkezi'nde, uykusuzluk, uykuda solunum yolu tıkanması uyku apnesi , horlama, gündüz aşırı uyku hali ve pek çok uyku probleminde, göğüs hastalıkları, nöroloji, psikiyatri ve kulak burun boğaz uzmanlarından oluşan bir ekip tarafından uluslararası standartlara uygun hizmet sunulduğunu kaydeden Dr. Uçar, uyku polikliniğine de bu sürede yaklaşık 200 kişinin başvurduğunu söyledi. 
     Ayda yaklaşık 40 hastaya hizmet verilebilen merkezin, hayırsever Sermin Onurlular tarafından merhum eşi Mesut Onurlular adına donatıldığını anlatan Dr. Zeynep Zeren Uçar, ev konforunda hizmet verilen 2 yataklı merkezde, hastaların dijital polisomnografi ve senkronize video kayıt cihazıyla muayene edildiğini dile getirdi. 
     Dr. Uçar, şöyle dedi 
     ''Beyin dalgaları, göz hareketleri, kas hareketleri bacak ve çene , solunum hareketleri göğüs, karın , solunan hava miktarı, kandaki oksijen düzeyi, nabız, kalp grafisi, horlama ve nefes durması miktarı izlenmekte ve kaydedilmektedir. Ertesi sabah kişi videodan nefes durması ve horlama şiddetini izleyebilmektedir. Geçici ve uzun süreli uykusuzluk çekenlere öncelikle ilaç ve davranış tedavisi önerilmekte, uykuda periyodik hareket ve solunum bozukluğu düşünülen durumlarda uyku kliniğine yatırılarak, tetkik ve tedavi edilmektedir. Merkezde Salı ve Perşembe günleri poliklinik hizmeti veriliyor. Hafta içi her gün 20.00-08.00 saatleri arasında polisomnografi uyku çekimleri yapılıyor.'' Uyku bozukluklarının yalnız psikolojik nedenden kaynaklanmadığını, 84 değişik hastalığın uyku bozukluklarına neden olduğunu ifade eden Dr. Uçar, toplumda, uykuda yüzde 40 oranında horlama, yüzde 5 de solunum durması görüldüğünü dile getirdi. 
     
     ''EN TEHLİKELİSİ UYKU APNE SENDROMU'' 
     En tehlikeli uyku bozukluğunun uyku apne sendromu olduğunu dile getiren Dr. Zeynep Zeren Uçar, şu bilgiyi verdi 
     ''Uykuda nefes durması gece boyunca kanda oksijen düzeyini düşürüp, felç, kalp krizi, kontrol edilemeyen hipertansiyon ve şeker hastalığına neden olabilmektedir. Bu hastalık toplumda neredeyse şeker hastalığı kadar sık görülmektedir. Tanı konamamış 2 ile 4 milyon hasta olduğu tahmin edilmektedir. Ayrıca uyku bozukluklarının yüksek oranlarda trafik ve iş kazalarına neden olduğu anlaşılmıştır.'' Gece uykusuzluk çekenler, uykuya dalamayanlar, uykuyu sürdüremeyen, sık uyananlar, gündüz aşırı uykululuk hali olanlar, uyku atakları yaşayanlar, çok uyuduğu halde dinlenemeyen, horlaması ve gece uykuda nefes durması olanlar, bacaklarında tarif edemeyeceği huzursuzluk, ağrı, uyuşma nedeniyle uykuya dalamayanlar, gece terlemesi olanlar ve gece sık tuvalete çıkanların bir uyku bozuklukları merkezine başvurması gerektiğini belirten Dr. Uçar, yüksek uyku bozukluğu riski taşıyan kişilerin uyku apnesi tehlikesiyle karşı karşıya olduklarını bildirdi. 
     
</TEXT>
</DOC>
