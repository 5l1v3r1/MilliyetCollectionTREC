<DOC>
<DOCNO> 280697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy11.html </URL>
<DATE> 2005/03/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Wall Street'de gongu Unakıtan çalacak 
</HEADLINE>
<TEXT>

     New York Borsası'nın yarınki açılış gongunu Maliye Bakanı Kemal Unakıtan çalacak. 
     Maliye Bakanlığı'ndan verilen bilgiye göre Unakıtan çeşitli temaslarda bulunmak üzere yarın ABD'ye gidecek. Bakan Unakıtan, ABD ziyareti sırasında, Morgan Stanley tarafından düzenlenen Road Show'a katılacak. 
     New York ve Boston'da Türk ekonomisinde meydana gelen gelişmeler ile özelleştirme faaliyetlerinin ele alınacağı bu programlar sırasında, Maliye Bakanı ABD'nin önde gelen portföy ve stratejik yatırımcı kuruluş temsilcileriyle de bir araya gelecek. 
     
     Gongu Unakıtan çalacak 
     Maliye Bakanı Unakıtan, ABD temasları sırasında, 16 mart çarşamba günü Nem York Borsası açılış gongunun çalınması münasebetiyle onuruna düzenlenen bir programa da iştirak edecek. Unakıtan, Nem York Borsası Başkanı Robert Britz ile saat 09.30'da açılış gongunu çalacak. 
     CNBC TV'nin de canlı olarak yayınlayacağı açılış gongunun çalınmasının ardından, Unakıtan ve beraberindeki heyeti işlem salonunu gezecek. 
     
</TEXT>
</DOC>
