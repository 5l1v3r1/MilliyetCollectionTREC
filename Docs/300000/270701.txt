<DOC>
<DOCNO> 270701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy12.html </URL>
<DATE> 2004/09/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Türkiye'den ABD'ye uyarı... 
</HEADLINE>
<TEXT>

     Türkiye ABD'ye ''Telafer'e yönelik harekatı süratle sona erdirmesi, sivil halkın gözetilmesi, aşırı ve ayrımsız güç kullanılmaması ile halka gıda ve sağlık yardımının ulaştırılması'' çağrısı yaptı. 
     Dışişleri Bakanlığı Sözcüsü Namık Tan, ABD kuvvetlerinin Irak'ın Telafer kentinde direnişçilere karşı giriştikleri sınırlı takip harekatının, kentin nüfusunun büyük çoğunluğunu oluşturan Türkmenler dahil sivil halkta zayiata yol açtığını söyledi. 
     Gül'ün talimatıyla ABD ile üst düzeyde girişim Tan, Dışişleri Bakanı Abdullah’ın Gül’ün Estonya'da verdiği talimatla Ankara'da ABD Büyükelçiliği, Washington'da da Beyaz Saray ile Dışişleri ve Savunma bakanlıkları nezdinde üst düzeyde girişimlerde bulunulduğunu belirtti. 
     "Bu girişimlerde Telafer'den gelen haberlerin kaygı verici olduğu ve derin endişeyle karşılandığı vurgulandı" diyen Tan, Telafer'e yönelik harekatın süratle sona erdirilmesi Sivil halkın gözetilmesi Aşırı ve ayrımsız güç kullanılmaması Halka gıda ve sağlık yardımının ulaştırılması konularının istendiğini belirterek "hassasiyetimiz karşısında gerekli özeni bir an önce göstermelerini beklediğimiz de ABD makamlarına bildirilmiştir" dedi. 
     
     GENELKURMAY DA UYARDI 

     Genelkurmay Başkanlığı, terör örgütü PKK Kongra- Gel'in AB sürecini istismar etmeye çalıştığına dikkat çekti. 
     Telafer'de yaşanan olayların da dikkatle ve kaygıyla izlendiği kaydedildi. 
     Genelkurmay Başkanlığı'ndan yapılan açıklamada, güvenlik güçleri tarafından Siirt Yazlıca Dağı bölgesinde yürütülen arama tarama faaliyeti sırasında çıkan çatışmada, 2 uzman çavuş ve 1 onbaşının şehit olduğu, 4 teröristin de ölü ele geçirildiği bildirildi. 
     Açıklamada, terör örgütü PKK Kongra-Gel'in bölgedeki eylemleriyle terörü giderek tırmandırmaya, mevcut huzur ve güven ortamını bozmaya çalıştığına da dikkat çekildi. 
     Bölgedeki güvenlik güçlerinin, terör örgütüyle mücadelesini geçmişte olduğu gibi bugün de büyük bir özveriyle sürdürdüğü belirtilen açıklamada, şöyle denildi 
     "Yapılmakta olan etkili operasyonlar karşısında bütünlüğünü muhafaza etmekte güç durumda kalan terör örgütü, AB sürecini istismar ederek daha fazla kazanımlar elde etmek, örgütte görülen çözülmeye engel olmak ve varlığını hala sürdürdüğünü kanıtlamaya çalışmaktadır. Güvenlik güçleri, bölgede huzur ve güvenliğin sağlanması maksadıyla, bölge halkından da aldığı destek ile terör örgütüne karşı operasyonlara kararlı bir şekilde devam edecektir." Açıklamada, Irak'ın Telafer kentinde yaşanan olayların da dikkatle ve kaygıyla izlendiği ve ilgili taraflardan sağduyulu hareket etmelerinin beklendiği vurgulandı. 
     
</TEXT>
</DOC>
