<DOC>
<DOCNO> 293365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun48.html </URL>
<DATE> 2004/11/30/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Denktaş "Türkiye Rumların neresini tanıyacak" 
</HEADLINE>
<TEXT>

     KKTC Cumhurbaşkanı Rauf Denktaş, Rumların suç listesinin kabarıklığına işaret ederek, ''Türkiye bunların neresini tanıyacak'' dedi. 
     Denktaş, ''Türkiye, Kuzey Kıbrıs Türk Cumhuriyeti'ni tanıyor. Formül bulur da, hem bizi, hem onu tanırsa kendi bileceği iş. Ama onu tanıyıp da bizi tanımaz hale gelmesi Türkiye'nin, bizim yeniden silaha sarılıp, toprağımızı, vatanımızı, bağımsızlığımızı korumaya başlamamız demektir'' diye konuştu. 
     Cumhurbaşkanı Denktaş, Topçuköy Milli Mücadele ve Şehitleri Yaşatma Derneği üyelerini kabulünde yaptığı konuşmada, Rum tarafının 1960 anlaşmalarıyla kurulan dengeyi bozmak için Avrupa Birliği'ne müracaat ettiğini ifade ederek, ''AB'nin de bu müracaatı kabul ederek, en büyük haksızlığı ve hatayı yaptığını'' dile getirdi. Denktaş, ''Avrupa Birliği, bunun hata olduğunu yakında anlayacaktır. Çünkü Rumlar, onun AB'nin içini altüst edeceklerdir, Türkiye'ye karşı düşmanlık güderek'' dedi. 
     Türkiye'nin Rum tarafını tanıması konusuna da değinerek, Türkiye'nin şimdiki Rum cumhuriyetini değil, Rumların yıktığı 1960 ortaklık cumhuriyetini tanıdığına işaret eden Denktaş, şöyle konuştu 
     ''Türkiye onu tanıdı. Rumlar kursunlar gene bizimle bir cumhuriyet, onu Türkiye tanır. Ama bunların neresini tanıyacak Toplu mezarlara Türkleri yığdılar, bu kadar suç işlediler, 103 köyü mahvettiler, bu kadar suç listesi var aleyhlerine. Türkiye mecbur oldu, evlatlarını feda etti, gelip bu cinayetleri durdursun diye. Uluslararası anlaşmalarla meydana gelen bir ortaklığı yıkanların, bütün Kıbrıs'a sahip olmaması için geldi Türkiye ve bizi kurtardı, Kıbrıs'ı kurtardı.'' Rumların, ortak cumhuriyet olan ''Kıbrıs Cumhuriyeti'' mevkisini işgal ettiğini ve bu işgalin devam ettiğini kaydeden Denktaş, ''Yalancılıkla Avrupa Birliği'ne girmiştir. Bunları anlatmak lazım Avrupa'ya da, her yere de, devamlı surette'' dedi. 
     
     ''TÜRKİYE BİZİ BIRAKMAZ'' 
     Cumhurbaşkanı Denktaş, özetle şöyle konuştu 
     ''Türkiye tanısınmış kendilerini. Türkiye, Kuzey Kıbrıs Türk Cumhuriyeti'ni tanıyor. Formül bulur da, hem bizi, hem onu tanırsa kendi bileceği iş. Ama onu tanıyıp da bizi tanımaz hale gelmesi Türkiye'nin, bizim yeniden silaha sarılıp, toprağımızı, vatanımızı, bağımsızlığımızı korumaya başlamamız demektir. Yanı barışa değil, savaşa götürecekler Kıbrıs'ı bu Avrupa, bu hatada ısrar ederse. Türkiye'nin, bizi devlet olarak 21 yıldır tanıması, 40 yıldır da Rum bizi alıp mahvetmesin diye yaptığı fedakarlıklar, Türk milleti için bir şeref ve namus meselesidir, imzasını atmıştır. Onun için Türkiye bizi bırakmaz.'' Denktaş, Kıbrıs Türk halkının haklarını, devletini, eşitliğini, egemenliğini ve bağımsızlığını, Rum tarafının ne yapmak istediğini çok iyi bilerek, koruması gerektiğini vurguladı. 
     Cumhurbaşkanı Denktaş, ''Kıbrıs'ta kalıcı, yırtılıp atılamayacak, egemenliğimize dayalı bir anlaşma yapılmadan, Rumlarla bizi bir araya getirmenin neticesi felaket olur. Bunu Avrupa inşallah görecek, anlayacak'' dedi. 
     
</TEXT>
</DOC>
