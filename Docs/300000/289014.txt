<DOC>
<DOCNO> 289014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo08.html </URL>
<DATE> 2004/11/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Ümit Milliler, yarın Ukrayna karşısına çıkıyor... 
</HEADLINE>
<TEXT>

     Ümit Milli Futbol Takımı, Avrupa Şampiyonası 2. Eleme Grubu 5. maçında yarın İstanbul'da Ukrayna ile karşılaşacak. 
     BJK İnönü Stadı'nda saat 20.00'de başlayacak ve Kanal D'den naklen yayınlanacak maçı İrlanda Cumhuriyeti'nden Alan Kelly yönetecek. Maçın yardımcı hakemleri Barry Mcdonnell ve Ciaran Delaney, 4. hakem ise Paul Mckeon. 
     
     BİLETLER 2 VE 1 MİLYON LİRA 
     Geçen sezondan kalan 2 maçlık seyircisiz oynama cezası biten ümit millilerin Ukrayna ile yapacağı maçın bilet fiyatları numaralı ve kapalı tribünler 2, eski ve yeni açık tribünler de 1 milyon lira olarak belirlendi. Ümit milliler hazırlıklarını bu akşam yapacağı idmanla tamamlayacak. 
     Öte yandan, maç öncesinde Bayhan Gürhan, Deniz Arcak ve Emrah Keskin sporseverlere konser verecek. 
     
     UKRAYNA LİDER, TÜRKİYE 3. SIRADA 
     Avrupa Ümitler Futbol Şampiyonası 2. Eleme Grubu'nda yarınki maç öncesi Ukrayna lider, Türkiye ise 3. sırada yer alıyor. 
     Türkiye, grupta yaptığı maçlarda Gürcistan ile Rize'de 0-0, Danimarka ile deplasmanda 1-1 berabere kalırken, Yunanistan'a rakip sahada 2-1 yenildi, Kazakistan'ı ise İstanbul'da 1-0 yendi. 
     Grupta 4 maçta 9 puanla Ukrayna lider, 3 maçta 7 puanla Danimarka ikinci, 4 maçta 5 puanla Türkiye de 3. sırada bulunuyor. 
     
     ÇETİNER ''YENMEK ZORUNDAYIZ'' 
     Ümit Milli Futbol Takımı Teknik Direktörü Raşit Çetiner, yarın grup lideri Ukrayna ile çok zor bir maç yapacaklarını belirterek, ''Eğer gruptan çıkmak istiyorsak yarın Ukrayna'yı yenmeliyiz'' dedi. 
     Çetiner, Ukrayna'nın iyi bir takım olduğuna dikkati çekerek, ''Rakibimizin gücü belli. İyi mücadele ediyorlar. Kendi sahamızda oynayacağız ama kolay bir maç olmayacak'' diye konuştu. 
     Gruptan çıkmak için Ukrayna'yı yenmek zorunda olduklarını vurgulayan Raşit Çetiner, şunları söyledi 
     ''Uzun süredir takım olma yolunda mücadele ediyoruz. Bunun bir eksiği var, o da saha sonucu. İnşallah bu maçla birlikte seyircimizin önünde galip gelerek, iyi bir başlangıç yapmak istiyoruz.'' Raşit Çetiner, Türk halkından, Ukrayna maçında kendilerini desteklemesini isteyerek, ''Stada bizi desteklemeye gelsinler. Bize inansınlar. Biz de onlara maçı kazanarak, bayram sevinci yaşatacağız'' dedi. 
     İyi bir kamp dönemi geçirdiklerini, ufak tefek sakatlıklar dışında önemli bir sıkıntılarının olmadığını belirten Çetiner, yarınki maça hazır olduklarını kaydetti. 
     
</TEXT>
</DOC>
