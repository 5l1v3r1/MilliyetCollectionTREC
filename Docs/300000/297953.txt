<DOC>
<DOCNO> 297953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo22.html </URL>
<DATE> 2004/12/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Dalaman Galatasaray maçı final niteliğinde olacak... 
</HEADLINE>
<TEXT>

     Denizlispor Profesyonel Futbol Şubesi Başkanı Turgut Dalaman, ligde ilk 4 içinde yer alan Denizlispor ile Galatasaray arasında yapılacak maçın final niteliğinde olduğunu söyledi. 
     Kulüp binasında basın toplantısı düzenleyen Dalaman, uzun aradan sonra Gençlerbirliği maçında mükemmel bir oyun sergilediklerini, aynı futbolu tekrarlamaları durumunda Galatasaray'ı yenebileceklerini anlattı. Galatasaray maçını kazanarak, ilk yarıda hedefledikleri 30 puanın üzerine çıkmak istediklerini kaydeden Dalaman, ''Gençlerbirliği maçında bir çıkış yakaladık. Galatasaray ile kendi sahamızda oynamanın da avantajını değerlendirip, bu çıkışı sürdürmek istiyoruz. İlk 4'deki 2 takımın maçı, final niteliğinde olacaktır'' dedi. 
     Dalaman, takımda sakatlığı süren Botha dışında eksik bulunmadığını sözlerine ekledi. 
     Öte yandan Denizlisporlu futbolcular, Galatasaray maçının hazırlıklarını Teknik Direktör Giray Bulak gözetiminde sürdürüyor. 
     Futbolculardan Özgür, sahaya kazanmak için çıkacaklarını ve ilk yarıyı galibiyetle kapatmak istediklerini söyledi. 
     
     BİLET FİYATLARI 
     Bu arada, Denizlispor-Galatasaray maçının bilet fiyatları da belli oldu. Numaralı üst kapalı tribün biletleri 40 milyon, alt kapalı tribün biletleri 30 milyon, maraton tribün biletleri 20 milyon ve kale arkası tribün biletleri 10 milyon liradan satılacak. 
     Galatasaray taraftarları için ayrılan numarasız üst kapalı tribün bilet fiyatı da 40 milyon lira olarak açıklandı. 
     Biletler yarından itibaren satışa sunulacak. 
     
</TEXT>
</DOC>
