<DOC>
<DOCNO> 291101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/soneko28.html </URL>
<DATE> 2004/11/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Basra Körfezine petrol akıtan iki hattan biri vuruldu... 
</HEADLINE>
<TEXT>

     Irak'ta başta Kerkük-Yumurtalık boru hattı olmak üzere kuzeydeki petrol nakil hatları sık sık sabotajlara hedef olurken, nispeten korunaklı güney de saldırılardan nasibini aldı. 
     Reuters Ajansı'nın adı açıklanmayan Iraklı kaynaklara dayandırdığı haberine göre, Basra limanına petrol nakleden boru hatlarından birine yönelik sabotaj sonucu bu limandan yapılan günlük ihracat 750 bin varil azaldı. 
     Kaynaklar, Basra'ya petrol akıtan iki ana boru hattından daha küçük olana bu sabah düzenlenen saldırı sonucu hattaki petrol akışının tamamen durduğunu bildirdi. 
     Günlük nakil kapasitesi 1 milyon varil olan büyük hatta petrol akışı ise sürüyor. 
     Irak, Basra Körfezi'nden günde yaklaşık 1.8 milyon varil, Kerkük-Yumurtalık hattından ise 500 bin varil petrol ihraç ediyor. 
     Kuzeydeki nakil hatlarına bu ay içinde düzenlenen bir dizi sabotaj yüzünden Kerkük-Yumurtalık hattındaki petrol akışı günde 200 bin varil civarında azalmış bulunuyor. 
     
</TEXT>
</DOC>
