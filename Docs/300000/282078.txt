<DOC>
<DOCNO> 282078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yazar/akyol.html </URL>
<DATE> 2004/10/21/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Yine azınlık meselesi 
</HEADLINE>
<TEXT>


AB İlerleme Raporu'nda Kürtlerden etnik, Alevilerden dini azınlık olarak bahsediliyor. Hükümetin girişimiyle "azınlık" kavramı kaldırıldı. Ama ilgili paragrafların 'içeriği' değişmedi tabii.. 
Sorun, "azınlık" terimiyle ilgilidir. 
Bu arada Başbakanlık İnsan Hakları Danışma Kurulu BİHDK tarafından hazırlanan bir rapor ortaya çıktı. Bu rapor, "azınlık" kavramına AB raporunda bulunmayan bir 'derinlik' veriyor. Raporun bireysel özgürlükleri savunan yönlerine elbette katılıyorum. "Türk" kelimesinin zaman zaman "ırk" anlamında kullanıldığı şeklindeki eleştirisi de gerçekçidir. Celal Bayar daha 1936'da Atatürk'e sunduğu "Şark Raporu"nda bunun sakıncalarına dikkat çekmişti. 

BİHDK raporu 'devletin ülkesiyle bölünmezliği'ni savunmakla birlikte, "milletiyle bölünmezlik" kavramına karşı çıkıyor "Milletin bölünmezliği" çağdaş kültürel çeşitlilik ilkesine aykırıymış 
Kökten yanlıştır bu 
"Üniter devlet" ve "mill devlet" ve bunların ifadesi olan "milletin bölünmezliği" kavramları başka şeydir, "kültürel çeşitlilik" kavramı başka... 
İşte, İspanya kültürel çeşitlilikten öteye mahalli otonomileri anayasal olarak kabul eden bir devlettir. Ve İspanya aynı zamanda "mill devlet"tir, anayasasının 2. maddesinde "bir ve bölünmez İspanyol milleti" hükmü yer almaktadır, çok net bir şekilde... 
"Milletin bölünmezliği" ilkesi vatandaşların kamu hukukuyla ilgilidir Ayrı etnik ve dini temsiller, seçmen kategorileri olmaz, tek milli temsil vardır. Etnik ve dini kimliklere göre ayrı kamusal düzenlemeler yapılmaz. Tek resmi dil vardır ve bu resmi dil aynı zamanda vatandaşların ortak anlaşma dilidir. Eğitim sistemi de buna göre oluşur, kültürel çoğulculuk eğitimin özü değil teferruatıdır. 
Bu alanların dışında bireysel ve toplu faaliyet olarak farklı etnik ve dini kimliklerin ve kültürel çeşitliliğin ifadesi, bunların vakıf ve dernekler halinde kurumlaşması tamamen özgürlük alanındadır. Hatta üniter Fransa'da olduğu gibi devlet, sivil alanda kurulmuş mahalli kültürel kurumlara yardım da edebilir. 

AZINLIK meselesi, 1699 Karlofça Anlaşması'ndan itibaren Türkiye için daima "yabancı devlet müdahalesi" şeklinde çok tahripkar bir güvenlik sorunu olmuştur ve çözüm ancak Lozan'da sağlanabilmiştir. 
Elbette zaman ve şartlar değişmiştir. Ancak kültürümüzde "azınlık" tarifi bu tarihi tecrübeye dayalıdır. 
Milli Mücadele yapılırken elbette Türk, Kürt veya Alevi, Sünni hep beraber olmuş ama bu ayrı 'cemaatlerin ittifakı' biçiminde değil, "herkesin birliği" biçiminde gerçekleşmiştir. 
Milli Mücadele sırasında da "hepimiz"in bayrağı ay yıldızlı bayraktı, Meclis'te, mektepte ve devlet dairesinde "devlet dili" Türkçeydi ve kimse buna itiraz etmiyordu. 
1876 Anayasası'ndan beri resmi dilimiz Türkçedir. Bugünkü Anayasa'da "devlet dili" terimiyle kastedilen resmi dildir. AB bile 'devlet dili' terimine itiraz etmemiştir. 
Milli Mücadele mükemmel bir temeldir şimdi o temele dayalı, üniter devlet içinde liberal özgürlükleri "bütün vatandaşlar" için genişletmek zamanıdır "azınlıklar yaratmak" değil... 



</TEXT>
</DOC>
