<DOC>
<DOCNO> 287462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy12.html </URL>
<DATE> 2004/11/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
'SSK hastanelerinin devri' Komisyon'da görüşülüyor... 
</HEADLINE>
<TEXT>

     TBMM Sağlık ve Sosyal İşler Komisyonu'nda, bazı istisnalarla SSK hastanelerinin Sağlık Bakanlığı'na devrine ilişkin yasa tasarısı üzerinde görüşmelere başlandı. 
     AK Parti Trabzon Milletvekili Cevdet Erdöl başkanlığında toplanan komisyonda, önce Türkiye Cumhuriyeti Hükümeti ile İsveç Krallığı Arasında imzalanan Sosyal Güvenlik Sözleşmesini Değiştiren Ek Sözleşme'nin Onaylanmasının Uygun Bulunduğuna Dair Kanun Tasarısı görüşüldü. Bu tasarının kabulünün ardından, bazı istisnalar hariç kamu kurum ve kuruluşlarına ait sağlık birimlerinin Sağlık Bakanlığı'na devrini öngören tasarı ele alındı. 
     Komisyon Başkanı Erdöl, öncelikle komisyona davet edilen sosyal tarafların, sivil toplum örgütlerinin temsilcilerini dinleyeceklerini açıkladı. Komisyonun sendikacı kökenli CHP'li üyeleri Enver Öktem ile İzzet Çetin, Türk-İş ve DİSK temsilcilerini göremediklerini belirterek, komisyon başkanından, ''neden burada olmadıklarını, tasarıyı protesto için mi gelmediklerini'' açıklamasını istediler. Erdöl ise davet edildiklerini ancak, katılamayacaklarını bildirdiklerini söyledi. 
     Hak-İş Konfederasyonu temsilcisi Mahmut Arslan, tasarı ile hükümetin acil eylem planı arasında çelişki bulunduğunu savundu. Sağlık birimlerinin tek çatı altında toplanmasını desteklediklerini ancak, bunun, sadece SSK hastanelerinin Sağlık Bakanlığı'na devriyle yapılmasına karşı olduklarını söyledi. Arslan, sosyal taraflar arasında uzlaşma sağlanmadan Sağlık Bakanlığı'nın ''alelacele'' bir tasarı hazırladığını söyledi tasarının derhal geri çekilmesini istedi. 
     Tüm Sağlık-Sen Genel Başkanı Önder Kahveci, ''İşçi, işveren ve sendikaların mutabakatı olmadan bu tasarı çıkarılamaz'' dedi. 
     TİSK Genel Sekreteri Bülent Pirler, işveren kesimi olarak da bu tasarıya karşı olduklarını bildirdi. Tasarı hazırlanırken sosyal tarafların görüşlerinin alınmadığına dikkati çeken Pirler, SSK hastanelerinin Sağlık Bakanlığı'na devrini öngören tasarının hukuki altyapısının bozuk ve sonuçları ile maliyetinin belli olmadığını öne sürdü. 
     SSK'nın özerk bir yapıya kavuşturulmasının daha doğru bir adım olacağını söyleyen Pirler, hükümetin getirmek istediği ''Genel Sağlık Sigortası''nın da uygulanan hemen tüm Avrupa ülkelerinde iflas ettiğine dikkati çekti. 
     
     ''TÜRKİYE'YE YAPILABİLECEK EN BÜYÜK KÖTÜLÜK...'' 
     Komisyonda daha sonra komisyon üyesi olmayan milletvekilleri söz aldılar. CHP Grup Başkanvekili Haluk Koç, tüm sivil toplum örgütlerinin temsilcilerinin tepkisinin aynı olduğunu, hepsinin de tarafların biraraya getirilmemesi ve uzlaşma aranmamasından yakındığını ifade etti. Tasarı ile Türkiye'ye yapılabilecek en büyük kötülüğün yapıldığını öne süren Koç, ''Devlet, halkına yeterli hizmet, eğitim hizmeti vermez, hizmet dağılımında adaleti sağlayamazsa ülkeyi bölüp, parçalayıp, yönetmek isteyenlere altyapı hazırlar'' diye konuştu. 
     SSK'nın işçi ve işverenin primleri ile kurulduğunu belirten Koç, ''devire ancak ve ancak kurumun kendisinin karar verebileceğini'' ifade etti. Koç, CHP olarak sağlık kuruluşlarının tek elden yönetilmesinden yana olduklarını ancak, kimsenin malını gasp etmekten söz etmediklerini söyledi. Haluk Koç, tasarıda, devir işlemlerindeki anlaşmazlıkların çözümünde başbakanın yetkili olduğunun ifade edildiğini anımsatarak, ''Nasıl olabilir, Türkiye Cumhuriyeti'nin Başbakanı sadrazam mıdır, şeyhülislam mıdır '' dedi. 
     CHP Hatay Milletvekili Züheyir Amber, SSK'nın özerkleştirilmesinin yapılabilecek en iyi reform olacağını ifade etti. 
     
     ''HASTANIN ÖLÜMÜNE NEDEN OLACAKSINIZ'' 
     CHP İzmir Milletvekili Canan Arıtman ise Sağlık Bakanı Recep Akdağ'a, ''Sağlık sektörü hasta ama ne yazık ki bu hastalığa doğru teşhis koymadınız. Bu nedenle de hastanın ölümüne neden olacaksınız'' dedi. 
     Arıtman'ın, AK Parti'li bir milletvekilinin kardeşlerinden birinin Karşıyaka Devlet Hastanesi'nde başhekim, diğerinin yardımcısı, diğer kardeşinin de aynı ilçede bir SSK dispanserinin başında bulunduğunu ifade etmesi, tepkilere yol açtı. 
     ''Milletvekilinin kardeşi doktor olamaz mı '' diyen AK Parti Gümüşhane Milletvekili Sabri Varan, sözü edilen hastanenin başhekiminin, herhangi bir milletvekilinin kardeşi olmadığını söyledi. Bunun üzerine Arıtman, ''Düzeltiyorum, hastanenin iki başhekim yardımcısı milletvekilinin kardeşidir ancak, biri fiilen başhekimlik yapmaktadır'' diye konuştu. 
     Arıtman, aslında böyle bir yasa tasarısının sahibinin Çalışma ve Sosyal Güvenlik Bakanı olması gerektiğini ancak, komisyonda kendisini göremediğini belirterek, ''Sayın Başesgioğlu, sanırım gerici, tarikatçı kadrolaşmaya izin vermiyor bu nedenle hastaneler devrediliyor'' dedi. 
     CHP İzmir Milletvekili Enver Öktem, ''Gerçekten de sağlıkta bir dönüşüm yapıyorsunuz ama rotayı nereye çevirdiniz Uzun vadeli gizli emelleriniz mi var '' diye konuştu. 
     Öktem, işçi ve işveren primleri ile oluşturulan SSK hastanelerine, adeta ''gasp edilircesine'' el konulduğunu ileri sürdü ve ''Sizi uyarıyorum, gerçekten ateşle oynuyorsunuz'' ifadesini kullandı. 
     CHP Kocaeli Milletvekili İzzet Çetin de tasarıyı eleştirdi. Çetin, ''Çalışma ve Sosyal Güvenlik Bakanı Sayın Başesgioğlu'nun burada olmaması ya kurumu gözden çıkardığını ya da bakanın gözden çıkarıldığını gösterir'' dedi. 
     Tasarı üzerindeki görüşmeler sürüyor. 
     
</TEXT>
</DOC>
