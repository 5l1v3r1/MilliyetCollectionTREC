<DOC>
<DOCNO> 283045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/spor/spo02.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman pastası 
</HEADLINE>
<TEXT>


Fenerbahçe Teknik Direktörü Daum, 51. yaşına coşkulu bir şekilde girdi. Başkan Aziz Yıldırım ve yöneticiler soyunma odasında pasta kesti. En güzel hediye ise futbolculardan geldi 


En mutlu günü 
FENERBAHÇE Teknik Direktörü Daum için Sakaryaspor maçının apayrı bir önemi vardı. Alman çalıştırıcı, maç günü 51. yaşına basmış, sahaya farklı duygularla çıkmıştı. Sarı - Lacivertli futbolcular, hocalarına hediyelerin en güzelini vererek, Sakaryaspor karşısında tarihi bir sonuca imza attı. Daum, 6 - 0'lık galibiyeti, "Hediyelerin en güzeli olarak" yorumladı. 

Başkandan sürpriz 
DAUM'UN yüzünü güldüren bir başka olayda maçtan sonra soyunma odasında yaşandı. Başkan Aziz Yıldırım, yöneticiler ve futbolcular, Alman çalıştırıcı için pasta kesti. Yıldırım ve arkadaşlarının bu jesti Alman teknik adamı çok duygulandırdı. Bu arada Daum ile birlikte yaş gününü kutlayan bir diğer isim de 23 yaşına basan Kemal Aslan'dı. Daum, mumları Kemal ile birlikte üfledi. 

Övgüler yağdırdı 
TEKNİK Direktör Daum, Sakaryaspor önünde elde edilen 6 - 0'lık galibiyetin yanısıra sergilenen futboldan da mutlu olduğunu dile getirdi. Alman çalıştırıcı, "3-0'dan sonra oyundan düşmeyip, daha fazlasını almak için baskı yapmamız güzeldi. Gol yemeden maçı tamamlamamız da önemliydi. Serhat, Mehmet ve Selçuk gibi oyuncular için bu maç özgüven oldu" diye konuştu. 

'Vites yükseltmeliyiz' 
ŞAMPİYONLAR Ligi'ne de değinen Daum, fizik güçlerini Türkiye Ligi'nde Avrupa maçlarına oranla daha iyi kullandıklarını iddia etti. Daum şunları söyledi "Bu sorun benim anlatmamla veya antrenmanlarda daha fazla çalışarak düzeltilemez. Bu tecrübe kazanmakla alakalı bir durum. Ancak Şampiyonlar Ligi'nde 1 - 2 vites yükseltmek şart. Az da olsa şansımız sürüyor." 

Tuncay krizi 

SARI - Lacivertli takımda son haftalarda büyük bir düşüş gösteren Tuncay Şanlı dün Teknik Direktör Daum tarafından 65. dakikada oyundan alınmasına tepki gösterdi. Yerini Serhat'a bırakan genç yıldız, yedek kulübesine gitmeden, doğruca soyunma odasının yolunu tuttu, duşunu aldıktan sonra takım otobüsüne bindi ve arkadaşlarını bekledi. Tuncay'a bu hareketi nedeniyle para cezası verileceği öğrenildi. 
DAUM, gazetecilerin Tuncay ile ilgili sorularına, "Benim gördüğüm kadarıyla kendisinden çok beklenti olduğu ve bunun baskısını hissettiği için bir sorun yaşıyor. Tuncay, Konfederasyon Kupası'ndan sonra bir anda Dünya starı yapıldı. Avrupa'nın önemli takımlarından teklifler aldığı yazıldı. Bence bu haberler gerçek değildi. Geçen sezon iyi bir gol sayısı tutturdu. Bu sezona kötü girdiği için gergin" dedi. 


</TEXT>
</DOC>
