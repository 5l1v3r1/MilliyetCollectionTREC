<DOC>
<DOCNO> 291878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/guncel/gun02.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ben daha ölmedim' 
</HEADLINE>
<TEXT>


İnönü Stadı'nda bıçaklanarak öldürülen Cihat Aktaş'ın son görüntüsü diye yayımlanan fotoğrafın Umut Furuncu'ya ait olduğu ortaya çıktı. Furuncu, "Çok şükür yaşıyorum" dedi 

LUBE AYAR İstanbul 

Beşiktaş - Çaykur Rizespor maçında bıçaklanarak öldürülen Cihat Aktaş'ın son görüntüsü diye dün ve önceki gün birçok gazetede yayımlanan fotoğraftaki kişinin Umut Furuncu 20 olduğu ortaya çıktı. Koyu bir Beşiktaş taraftarı olan ve kapalı tribünden kombine bileti bulunan Furuncu, gazetelerde fotoğrafını gördüğünde büyük bir şok yaşadığını belirterek, "2 gündür telefonlarım susmuyor. Ölen ben değilim. Yaşıyorum çok şükür" dedi. 
İnönü Stadı'ndaki maç sırasında öldürülen Aktaş'ın son görüntüsü olduğu öne sürülen fotoğraf, önceki gün Zaman gazetesinde yayımlandı. Aynı fotoğrafa dün birçok gazete "Aktaş'ın son fotoğrafı" olarak yer verdi. Milliyet ise yaptığı araştırmada, bu kişinin Aktaş olmadığını belirleyince fotoğrafı kullanmadı. 
Dün de fotoğraftaki gencin Furuncu olduğu ortaya çıktı. Maç günü dayısıyla birlikte İnönü Stadı'ndaki yerini alan Furuncu ile abisine ait markette görüştük. 
Furuncu, fotoğrafının yer aldığı gazetelerin bulunduğu tezg hı göstererek, "Cihat'ın fotoğrafıyla benimkini karşılaştırdıysalar, nasıl yayımladılar anlamıyorum. Gazeteleri babamdan köşe bucak sakladık. Fotoğraf bugün tekrar yayımlanınca öğrenmesine engel olamadık. Annem ve babam kombine biletim olduğu halde artık maçlara gitmemi istemiyorlar" diye konuştu. 
Yayımlanan fotoğrafın maçın ilk yarısında çekildiğini söyleyen Furuncu, fotoğrafta yanında küçük oğlu Kartal'la görülen Aslı Aydın'la hiç konuşmadığını ve genç kadının gazetelere yaptığı açıklamaların kendisini şaşkına çevirdiğini anlattı. Furuncu, şunları söyledi 
"Olayın 2 kişi arasında yaşanan şahsi ve cahilce bir şey olduğunu düşünüyorum. Fakat bunda taraftara çok fazla taviz veren yönetimin de suçu olduğuna inanıyorum." 




</TEXT>
</DOC>
