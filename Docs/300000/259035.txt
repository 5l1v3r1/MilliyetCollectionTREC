<DOC>
<DOCNO> 259035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy02.html </URL>
<DATE> 2004/07/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Erdoğan, YAŞ için programlarını boşalttı... 
</HEADLINE>
<TEXT>

     Başbakan Tayyip Erdoğan, önceki başbakanlardan farklı olarak Yüksek Askeri Şura'nın YAŞ 3 günlük tüm çalışmalarına katılmak için gelecek haftaki programını boşalttı. 
     Daha önceki başbakanlar, genellikle YAŞ'ın üç gün süren toplantısının yalnızca ilk günkü oturumu, Antıtkabir ziyareti ve üyeler için verilen yemeğe katılırken Erdoğan, farklı tutum izledi. Erdoğan, Başbakan olduktan sonra katıldığı iki YAŞ toplantısında tüm oturumlara katılarak aralıksız mesai yaptı. Erdoğan, üç gün boyunca toplantıların tamamında yer alarak, YAŞ'ta yapılan görüşmeler, komutanların terfi, tayin ve ilerlemelerine ilişkin kriterler, askerelerin sunumu ve değerlendirmeleri hakkında notlar da tutarak bilgilendi. 
     Erdoğan, bu tutumumu gelecek hafta pazartesi günü başlayıp 3 gün sürecek 2004 Ağustos YAŞ toplantısında da sürdürecek. Erdoğan, 3 gün süresince sabah saatlerinde gideceği Genelkurmay karargahından toplantıların bittiği akşam saatlerinde ayrılacak. Erdoğan, YAŞ'ta tam mesai yapacağı için, aynı günlerdeki programını boş bıraktırdı. 
     Erdoğan, YAŞ toplantılarıyla aynı saatlerde kimseye randevu verilmemesini istedi. Erdoğan, zorunlu kabul, görüşme ve ziyaretlerini, YAŞ toplantılarının bitiminde Genelkurmay'dan ayrıldıktan sonra gerçekleştirecek. 
     
     GÜL'ÜN GELENEĞİNİ SÜRDÜRÜYOR 

     Erdoğan, YAŞ'ta ayrıca 58'inci hükümetin Başbakanı Abdullah Gül'ün başlattığı bir uygulamayı da sürdürmesi bekleniyor. Erdoğan da Gül gibi daha önce katıldığı iki YAŞ toplantısında aralarında "irticai faaliyetlere katılanların da" bulunduğu, "disiplinsizlikleri nedeniyle TSK'dan ihraç edilenlerle" ilgili karara muhalefet şerhi koşmuştu. 

ANKA 
     
</TEXT>
</DOC>
