<DOC>
<DOCNO> 298332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas21.html </URL>
<DATE> 2004/12/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
'Bir Beşikte 3 Kişi' Bulgaristan'da sahneleniyor 
</HEADLINE>
<TEXT>

     Ankara Devlet Tiyatrosu yönetmenlerinden Yunus Emre Bozdoğan, Bulgaristan'da Pazarcık Konstantin Veliçkov tiyatrosunda ünlü İtalyan yazar Luici Lunari'nin ''Bir Beşikte 3 Kişi''adlı oyununu sahneliyor. 
     Yaklaşık 6 aydır prova ve hazırlıkları devam eden oyunun galası dün akşam yapıldı. Pazarcık kentindeki Konstantin Veliçkov Dramatik Kukla Tiyatrosu'nda Bulgar tiyatroseverlerle buluşan oyun büyük ilgi gördü. 
     Yönetmenliğini Yunus Emre Bozdoğan'ın yaptığı oyunda, başlıca rolleri Georgi Kermenski, Dubrin Duzev, Emil Markov ve Diana Dozeva paylaşıyor. 
     Yıl sonuna kadar Pazarcık Konstantin Veliçkov tiyatrosunda sahnelenmeye devam edecek olan oyun, yeni yılda Bulgaristan turnesine de çıkarak, başta başkent Sofya olmak üzere birçok büyük kentte Bulgar tiyatroseverlerin beğenisine sunulacak. 
     ''Bir Beşikte 3 Kişi'', gala gecesinin ardından Bulgar tiyatro eleştirmenlerinden olumlu not aldı. 
     Yunus Emre Bozdoğan, AA muhabirine yaptığı açıklamada, eldeki olanaklar çerçevesinde oyunu titiz ve yoğun bir çalışma sonucu sahneye koyduklarını belirterek, Bulgar tiyatro sanatçılarının gösterdiği performansın takdir edici olduğunu söyledi. 
     Bulgarca bilmediği için oyununun provalarını çevirmenler vasıtasıyla yaptığını ifade eden Bozdoğan, sözlerini şöyle sürdürdü 
     ''Dil konusunda ilk başlarda gerçekten zorluk çektim. Ancak daha sonra oyuncularla tiyatronun evrensel dilinde buluştuk ve tüm sorunlar kendiliğinden çözülüverdi.'' Bulgar tiyatro sanatçılarının işlerinde çok başarılı olduğunu vurgulayan Bozdoğan, ''Yaşanan ekonomik sorunlara rağmen, sanat adına gerçekten de dünya standartlarında performans gösteriyorlar. Bu beni çok etkiledi'' diye konuştu. 
     
</TEXT>
</DOC>
