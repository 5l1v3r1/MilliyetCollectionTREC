<DOC>
<DOCNO> 297275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy12.html </URL>
<DATE> 2004/12/13/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Akşit "Ayşe Gökalp, Kadın Sığınma Evi'ne sıcak bakmadı" 
</HEADLINE>
<TEXT>

     Devlet Bakanı Güldal Akşit, eşinden ayrıldığı için kocası tarafından öldürülme endişesi yaşayan Ayşe Gökalp'e, İstanbul'a geldiği andan itibaren uzmanlar vasıtasıyla ulaşıldığını, istemesi halinde herhangi bir Kadın Sığınma Evi'ne yerleştirilebileceğinin ifade edildiğini, ancak şahsın ''tüm bu telkinlere rağmen böyle bir uygulamaya sıcak bakmadığını'' bildirdi. 
     Devlet Bakanı Akşit, yaptığı yazılı açıklamada, Ayşe Gökalp'le ilgili haberlerin geçen hafta boyunca yoğun bir şekilde basın organları vasıtasıyla kamuoyunun gündemine taşındığını belirtti. 
     Ayşe Gökalp'in bir basın kuruluşunda görevli gazeteciler tarafından haber için Antalya'dan İstanbul'a getirildiğinin tespit edilmesinden sonra, İstanbul'a geldiği andan itibaren Sosyal Hizmetler İl Müdürlüğü'nde görevli uzmanlar vasıtasıyla ulaşılarak kendisine Kadın Sığınma Evleri hakkında bilgi verildiğini ifade eden Akşit, şunları kaydetti 
     ''İstemesi halinde, kendisinin derhal herhangi bir Kadın Sığınma Evi'ne yerleştirilebileceği ifade edilmiştir. Fakat tüm bu telkinlere rağmen şahıs, böyle bir uygulamaya sıcak bakmamıştır. Bakanlığımızın yapısı ve görevi gereği yetişkin bir bayanı kendi isteği dışında zorla koruma altına almak mümkün olamamaktadır. 
     Buna rağmen, Bakanlık olarak, korunma ihtiyacı duyan ve kendi rızası olan her bayanın-bize ulaşmasa dahi- koruma altına alınması gerektiği bilinç ve duyarlılığıyla hareket ettiğimizi ve bu paralelde çalışmalarımızı sürdürdüğümüzü belirtmek isterim.'' 
     
</TEXT>
</DOC>
