<DOC>
<DOCNO> 281322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur23.html </URL>
<DATE> 2004/10/18/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
"Laptop"lı define avcılarına suçüstü .. 
</HEADLINE>
<TEXT>

     Bursa'nın Mudanya İlçesi'nde, dizüstü bilgisayar destekli, uydu bağlantılı dedektörlerle define aradıkları iddiasıyla, emekli binbaşının da aralarında bulunduğu 8 kişi, suçüstü yakalandı. 
     Bursa Emniyet Müdürlüğü Kaçakçılık ve Organize Suçlarla Mücadele Şube Müdürlüğü'nden yapılan açıklamaya göre, Mudanya'ya bağlı Eşkel Beldesi'nde halk arasında ''Korsan Kalesi'' olarak bilinen tepede, Emekli Binbaşı Feridun N. ve kız arkadaşı Nurcan Z. ile Ertuğrul K, Mustafa K, Ahmet A, Ercan Z, Saim G. ve Hüseyin T'nin define arayacağı ihbarını alan güvenlik güçleri, bu kişileri takibe aldı. 
     Zanlılar, tepede 3 bölgede yaptıkları 9.5 saatlik kazının ardından suçüstü yakalanırken, buldukları 3 mermer lahit, Bursa Müze Müdürlüğü'ne teslim edildi. 
     Zanlılarla birlikte 2 laptop bilgisayar, 1 bilgisayar destekli, uydu bağlantılı dedektör ile çok sayıda define haritası ve 6.5 gram esrar ele geçirildi. 
     Gözaltına alınan zanlıların sorgulamaları sürüyor. 
     
</TEXT>
</DOC>
