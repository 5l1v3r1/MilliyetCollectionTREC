<DOC>
<DOCNO> 294526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo37.html </URL>
<DATE> 2004/12/03/ </DATE>
<TIME> 18.39 </TIME>
<AUTHOR>  </AUTHOR>
<HEADLINE>
Gaziantepli taraftarlardan "Şiddete Kırmızı Kart" kampanyasına destek 
</HEADLINE>
<TEXT>

     Gaziantepspor Taraftarlar Derneği'nin ''Şiddete Kırmızı Kart'' kampanyasını desteklediği bildirildi. 
     Dernek sekreteri Muharrem Türkoğlu, düzenlediği basın toplantısında, futbol terörünün özellikle son haftalarda sonucu ölümlerle sonuçlanan olaylara sahne olduğunu söyledi. 
     Gaziantep'in, futbol şiddetinin çok az rastlandığı kentlerden biri olduğunu, bunun şiddete sesiz kalmak anlamına gelmediğini ifade eden Türkoğlu, şöyle konuştu 
     ''Milliyet Gazetesi ve CNN Türk'ün başlattığı ''Şiddete Kırmızı Kart Kampanyası''nı Gaziantepspor Taraftarlar Derneği olarak destekliyoruz. Gaziantep'teki tüm kurum ve kuruluşları da kampanyayı desteklemeye çağırıyoruz. 
     Futbolda takım tutmak güzeldir, heyecan verici ve güzel bir hobidir. Bizler, bizden sonra gelen nesillere takımızın sevgisini aşılarken aynı zamanda da rakip takımlara karşı nefreti öğretmemeliyiz.'' Türkoğlu, Gaziantep'e gelen her takımın kente yararı olduğunu, burada baklavacıdan, fıstıkçıdan, hediyelik eşya satan esnaftan, kebapçıya ve ve dürümcüye dek birçok esnafın bu kişilerden para kazandığını bildirdi. 
     Futbolun şiddet, küfür, terörizm ve adam bıçaklama olmadığını, tam tersine sevgi, kardeşlik ve dostluk olduğunu ifade eden Türkoğlu, açıklamasını şöyle tamamladı 
     ''Futbolda terörizmin önlenmesi için statların çevresinde alkollü içki satışına izin verilmemeli. Stat girişinde elektronik üst arama cihazları konulmalı. Kapalı devre kamera sistemleri mutlaka kullanılmalı ve bu sistemle taşkınlık yapan taraftara hemen müdahale edilmeli.'' 
     
</TEXT>
</DOC>
