<DOC>
<DOCNO> 292432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur09.html </URL>
<DATE> 2004/11/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Boşanmak isteyen eşine kurşun yağdırdı 
</HEADLINE>
<TEXT>

     Neşet KARADAĞ DHA 

ADANA'da kendisinden boşanmak isteyen 12 yıllık eşi 27 yaşındaki Sebiha Ekmekçi'yi tabancayla öldürdüğü iddiasıyla yargılanmasına başlanan 28 yaşındaki Ümit Ekmekçi, "Boşanacağını söyleyince beynimden vurulmuşa dönüp öldürdüm'' dedi. 
     Yenidoğan Mahallesi 3'üncü Sokak 13 numaradaki evde 1 Ekim günü eşini öldürdükten sonra yakalanıp tutuklanan Ümit Ekmekçi'nin yargılanmasına 2'nci Ağır Ceza Mahkemesi'nde başlandı. 
     Eşini öldürmek suçundan ömür boyu hapis cezası istenen Ekmekçi, cinayeti işlediğini itiraf etti. Bakkallık yaparak evini geçindirdiğini söyleyen iki çocuk babası Ekmekçi, eşiyle son bir yıl içindeki ilişkilerini şöyle anlattı 
     "Eşim devamlı annesinin evine gitmek istiyordu. Bir yıl önce, komşumuz Hatice ablaya benden boşanmak istediğini söylemiş. Bu yüzden tartıştık. Ardından eşim uyku hapı içerek intihara kalkıştı. Boşanmak istediği için hastaneye yanına gitmemiştim. Anlaşarak boşanmak için avukatın yanına gittik. Bu sırada babası vefat etti. Bunun üzerine boşanmaktan vazgeçti. Depresyona girince, hocaya götürdük. Psikolojik durumu düzelmişti.'' Ümit ekmekçi eşinin iyileşmesinden sonra ilişkilerinin yeniden normale döndüğünü belirterek cinayeti nasıl işlediğini de şöyle anlattı 
     "Olay günü evimizde misafir vardı. Onlar gidince, eşim bana Çocukları dışarı çıkar, seninle konuşmak istiyorum' dedi. Çocukları çıkarttım. Komşular sesimizi duymasın' diyerek pencereleri de kapattı. Boşanmak istediğini tekrarladı. Ben de niye boşanacağımızı sorunca, Bizde erkek kadını boşar. Beni boşayacaksın. Boşamazsan görürsün' deyince kendimi kaybettim. Tabancamı rast gele sıktım.'' Öldürülen Sebiha Ekmekçi'nin annesi 66 yaşındaki Döndü Kestek, "Kızımı neden öldürdüğünü bilmiyorum. Şikayetçiyim'' dedi. Duruşma tanıkların dinlenmesi için ertelendi. 
     
</TEXT>
</DOC>
