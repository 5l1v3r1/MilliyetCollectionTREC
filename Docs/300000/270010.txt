<DOC>
<DOCNO> 270010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun42.html </URL>
<DATE> 2004/09/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Putin meydan okudu Teröristlerle görüşülmez 
</HEADLINE>
<TEXT>

     Rusya Devlet Başkanı Vladimir Putin, çocuk öldüren teröristlerle görüşmelerinin mümkün olmadığını belirtti. Putin, ''Esnek bir yaklaşım göstererek, çocuklara ateş açmaktan keyif alanlar dışında herkesle görüşmeye hazırız. Ahlaki olarak kimsenin bize bu tip insanlarla görüşme tavsiyesinde bulunma hakkı yok'' diye konuştu. 
     Putin, bugün bir grup yabancı gazeteciyle görüşmesinde yaptığı açıklamada şunları söyledi 
     ''Size Bin Ladin neden Beyaz Saray ile görüşüp konuşmuyor diye sormak istiyorum. Devam edin, onu ve temsilcilerini Brüksel'e, BM karargahlarına, Washington'a davet edin ve kendisiyle görüşmelere başlayın. Buna karşılık olarak da Bin Ladin, Ortadoğu'da şunu yapın, bunu yapın diyecek size. İstediklerini aynen yapın, ondan sonra o da sizi, Avrupa ve ABD'yi başbaşa bırakacak. Neden yapmıyorsunuz '' ''Kendiniz için diyalogda belirli kısıtlamaların olabileceğini düşünüyorsunuz, ama bu kısıtlamaları Rusya söz konusu olduğunda düşünmüyorsunuz'' diyen Putin, Batı'yı, ''Rusya'yı çocuk katilleri dahil herkesle görüşmek zorunda olan bir ülke olarak görmekle'' suçladı. 
     İngiltere'nin eski Başbakanı Margaret Thatcher ile birkaç kez karşılaştığını ifade eden Putin, ''Çok saygı duyduğum Bayan Thatcher, şimdi kelimesi kelimesine hatırlayamayacağım bir şey söylemişti bana. Sokağa birini öldürmek için çıkan kişinin kendisinin öldürülmesi gerekir şeklinde bir söz söylemişti'' diye konuştu. 
     
</TEXT>
</DOC>
