<DOC>
<DOCNO> 293264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/siyaset/siy04.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Taslak 40 kere değişir' 
</HEADLINE>
<TEXT>


Dışişleri Bakanı Abdullah Gül, taslak metindeki Kıbrıs'la ilgili herhangi bir şartın kabul edilemeyeceği mesajını verdi 

ANKARA Milliyet 


Dışişleri Bakanı Abdullah Gül, 17 Aralık'taki AB zirvesinin kararıyla ilgili taslak metnin 40 kere değişebileceğini belirtirken, Kıbrıs'la ilgili herhangi bir şartın kabul edilmeyeceğinin işaretini verdi. 
AB Dönem Başkanı Hollanda'nın ev sahipliğinde düzenlenecek "Avrupa - Akdeniz EUROMED Barcelona Süreci" toplantısına katılmak üzere Lahey'e giden Gül, AB zirvesinin karar metni taslağıyla ilgili iddiaların anımsatılması üzerine şunları söyledi 
"40 kez değişir bunlar. Daha önceki önemli toplantılardan önce de bu tip taslaklar gelmişti. Türkiye'nin görüşleri, tezleri açıktır. Bunları açık açık muhataplarımıza iletiyoruz. Önce yapılacaklar bir yapılsın bakalım. Önce beklentilerimiz karşılansın. Bir karar alınsın, müzakerelere başlansın. Biz ondan sonra bu tip şeyleri düşünürüz, bakarız işin içine. Bir şey söylemiyorum şunu yapacağız, bunu yapacağız demiyorum." 
Kıbrıs'ın, AB ile müzakerelere başlamanın şartı olmadığını vurgulayan Gül, şartların sadece Kopenhag kriterleri olduğunu, Türkiye'nin de bunları yerine getirdiğini kaydetti. 


</TEXT>
</DOC>
