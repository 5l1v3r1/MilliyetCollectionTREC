<DOC>
<DOCNO> 291326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/yasam/axyas01.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar 'geliyorum' dedi ama... 
</HEADLINE>
<TEXT>


Kar yağışını günler öncesinden haber alsak da değişen bir şey olmuyor. Türkiye'de dün yine yollar felç oldu, insanlar araçlarında mahsur kaldı 

DOĞAN HABER AJANSI 

Yoğun kar yağışı ve fırtına, dün Türkiye'nin büyük bölümünü etkisi altına aldı. Ağır kış şartları nedeniyle 1 kişi donarak, 2 kişi zehirlenerek yaşamını yitirdi. Karayollarında çok sayıda kaza meydana gelirken, 1500'ün üzerinde köy yolu ulaşıma kapandı. 14 ilçeyle çok sayıda köyde de eğitim öğretime ara verildi. Hatay Erzin Küçük Sanayi Sitesi'ndeki 16 işyerinin çatısı fırtına nedeniyle uçtu. Niğde - Aksaray karayolunun Keçikalesi mevkiinde şiddetli kar ve tipiye yakalanan 2 otobüs yarım saat süreyle mahsur kaldı. 

Feribot seferleri iptal 
Kar kalınlığının 1 metreye ulaştığı Ilgaz Dağı'ndaki tesislere gece boyunca elektrik verilemedi. Van Gevaş'ta fırtına nedeniyle bazı evlerin çatıları uçtu, elektrik direkleri devrildi. Mersin'in Taşucu beldesinden KKTC'ye yapılan feribot seferleri de şiddetli rüzg r nedeniyle iptal edildi. Yaklaşık 1500 yolcu Taşucu'nda mahsur kaldı. Yolcular fiyatları 2 - 3 kart artıran fırsatçı esnafa tepki gösterdi. Kayseri'de de 80 köy yolu ulaşıma kapandı. Pınarbaşı ve Sarız'a elektrik verilemedi. Pınarbaşı stadyumunun tribünleri çöktü. Düzce'de 34, Bolu'da 88, Konya'da 37, Sakarya'da 8, Tokat'ta 147, Kırşehir'de 168, Nevşehir'de 15, Yozgat'ta 70, Adana Tufanbeyli'de de 25 köy yolu ulaşıma kapandı. Birçok köyle de bağlantı kesildi. 

Yağışlar sürecek 
Soğuk ve yağışlı hava, hafta sonuna kadar etkisini sürdürecek. Yağışların Doğu Akdeniz ve Güneydoğu Anadolu'da yağmur, Marmara'nın doğusu ile Doğu Karadeniz kıyılarında karla karışık yağmur, diğer yerlerde kar şeklinde olacağı belirtildi. 

Okullara kar molası 

Yoğun kar yağışı nedeniyle Samsun'un Kavak, Asarcık, Ladik ve Havza ilçelerindeki ilköğretim okulları ve liselerde 1 gün süreyle eğitim ve öğretime ara verildi. Merkez ilçeye bağlı köylerden 22'sindeki ilköğretim okulları da 2 gün süreyle kapalı. Okullar, Kırşehir'in Çiçekdağı ilçesinde 2, Akçakent ilçesinde 1 gün, kar kalınlığının 40 santimetreye ulaştığı Tokat Niksar'da 1 gün ve Reşadiye'de de 1 gün süreyle tatil edildi. Adana'nın Tufanbeyli, Trabzon'un Çaykara, Van'ın Gevaş, Konya'nın Bozkır, Yunak ve Ahırlı ilçelerinde eğitim ve öğretime 1 gün ara verildi. 

Topbaş da mağdur 

İstanbul'daki kar yağışından Büyükşehir Belediye Başkanı Kadir Topbaş da etkilendi. Topbaş, Mövenpick Otel'deki bir sempozyuma, 1.5 saat geç kaldı. Topbaş, "Bu kentte yaşayan herkesin üzerine düşeni yapması gerekiyor" dedi. 

Uyurken zehirlendi 

Denizli'deki Güçsan Makine Fabrikası'nda çalışan Recep Dereli 58 , bekçi kulübesinde boş teneke içine doldurduğu odunları yaktı. Uyuyakalan Dereli, korbonmonoksit gazından zehirlendi. Gaziantep'te de Ali Avcı 41 , zehirlenerek öldü. 

Erzurum 'dağıldı' 

Erzurum'da hızı saatte 85 kilometreyi bulan fırtınayla birlikte çatı saçları ve keresteler yollara saçıldı. Çok sayıda otomobil hasar gördü. Ana caddeler de fırtınada yola düşen parçalar nedeniyle uzun süre trafiğe kapatıldı. 


</TEXT>
</DOC>
