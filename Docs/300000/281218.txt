<DOC>
<DOCNO> 281218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko27.html </URL>
<DATE> 2004/10/18/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
2005 yılında kamu kurumlarına taşıt alımı yapılmayacak... 
</HEADLINE>
<TEXT>

     2005 Mali Yılı Bütçe Kanunu Tasarısı'nda eğitime 20, savunmaya 13.5, sağlığa 5.5, adalete 1.2 katrilyon lira ödenek ayrıldı. Cumhurbaşkanlığı bütçesi 31, TBMM bütçesi 283 trilyon, Diyanet İşleri Başkanlığı bütçesi ise 1.1 katrilyon lira olarak öngörüldü. 
     TBMM Plan ve Bütçe Komisyonu'na sevk edilen tasarıda, gelirler, giderler, ödenekler ve diğer parasal büyüklükler Yeni Türk Lirası YTL olarak belirtildi. 
     Bütçedeki rakamlara göre, YÖK ve üniversitelerle Milli Eğitim Bakanlığı'na toplam 20 katrilyon 100 trilyon 724 milyar lira ödenek ayrıldı. Sahil Güvenlik Komutanlığı ve Jandarma Genel Komutanlığı ile Milli Savunma Bakanlığı'na bütçeden ayrılan pay ise 13 katrilyon 527 trilyon 886 milyar lira oldu. 
     Sağlığa 5 katrilyon 447 trilyon 474 milyar liranın ayrıldığı bütçede, Anayasa Mahkemesi, Yargıtay, Danıştay, Sayıştay ve Adalet Bakanlığı'na toplam 1 katrilyon 268 trilyon 154 milyar lira ödenek aktarılması öngörüldü. 
     2005 yılı bütçe kanunu tasarısında, Cumhurbaşkanlığı'na 31 trilyon 253 milyar, TBMM'ye 283 trilyon 275 milyar, Başbakanlığa 1 katrilyon 305 trilyon 752 milyar, Diyanet İşleri Başkanlığı'na 1 katrilyon 122 trilyon 41 milyar lira ayrıldı. 
     
     ASLAN PAYI 

     Bütçede aslan payı Hazine'nin oldu. Hazine'ye 61 katrilyon 162 trilyon 341 milyar lira ödenek verilen bütçede, ikinci sırayı 27 katrilyon 486 trilyon 643 milyar lira ile Maliye Bakanlığı aldı. Çalışma ve Sosyal Güvenlik Bakanlığı'na 12 katrilyon 725 trilyon 6 milyar lira ayrıldı. Bütçede en düşük ödenek ise 280 trilyon 95 milyar lira ile Sanayi ve Ticaret Bakanlığı ve 249 trilyon 296 milyar lira ile Enerji ve Tabii Kaynaklar Bakanlığı'na verildi. 
     Geliri 124 katrilyon 330 trilyon tahmin edilen 2005 bütçesinde gider olarak 153 katrilyon 467 trilyon lira öngörüldü. Bu çerçevede bütçenin 29 katrilyon 137 trilyon lira açık vermesi bekleniyor. 
     
     TAŞIT ALINMAYACAK 

     Tasarı uyarınca kamu kurum ve kuruluşları 2005 yılında taşıt alımı yapamayacak. Ancak, kamu kurum ve kuruluşları binek veya station -wagon cinsi taşıt ihtiyaçlarını yabancı menşeli taşıt kullanılmamak kaydıyla hizmet alımı suretiyle karşılayabilecek. Bu durumda söz konusu kurumların mülkiyetlerinde bulunduracakları taşıt ile hizmet alımı yoluyla temin edecekleri taşıtlar, 31 Aralık 2004 tarihi itibarıyla mülkiyetlerinde bulundurdukları taşıt ile hizmet alımı yoluyla kullandıkları taşıtların toplam sayısını aşamayacak. Ancak, hizmet genişlemesi veya zorunluluk hallerinde bu sayıyı aşan taşıtların hizmet alımı yoluyla temin edilebilmesi için Maliye Bakanlığı'nın uygun görüşü aranacak. 
     Vakıf, dernek, sandık, banka, birlik, firma, şahıs ve benzeri kuruluş veya kişilere ait olup da kamu kurumlarınca kullanılan taşıtların giderleri için kurum bütçelerinden ödeme yapılamayacak. 
     
     BORÇLANMADA GARANTİ TUTARI 2 MİLYAR DOLAR 

     Bütçede, borçlanmada Hazine garanti limiti 2 milyar dolarla sınırlandırıldı. Hazine Müsteşarlığı'nca belirlenecek koşullar çerçevesinde ve elde edilecek kaynaklar Hazine'ye aktarılacak şekilde kamu kurum ve kuruluşlarınca ihraç edilecek sertifika, senet ve benzeri finansman enstrümanlarına sağlanacak garanti tutarı da 2 milyar doları aşamayacak. Ancak Bakanlar Kurulu bu tutarı bir katına kadar artırabilecek. 
     Kamu kurum ve kuruluşlarınca işletilen eğitim ve dinlenme tesisi, misafirhane, kreş, spor tesisi ve benzeri sosyal tesislerin giderlerine bütçeden katkıda bulunulmayacak. Bu tür yerlerde 2005 yılında ilk defa istihdam edilecek yeni personel görevlendirilemeyecek. 
     Genel bütçeye dahil daireler, katma bütçeli idareler ve TCDD tarafından kamulaştırılan taşınmazların sahiplerine kabul etmeleri halinde kamulaştırma bedeli yerine Hazine'ye ait taşınmazların satış işlemlerinde ödeme aracı olarak kabul edilmek üzere taşınmazın bedelini gösteren ve üçüncü kişilere devredilebilen sertifika verilebilecek. 
     
     DÖNER SERMAYELER 

     Sağlık kurumlarının döner sermayelerinden buralarda çalışan personele aylık, yan ödeme ve her türlü tazminatlarının toplamının yüzde 800'üne kadar ek ödeme yapılabilecek. 
     Bütçe tasarısına göre belediyeler ile büyükşehir belediyelerince kamu kurum ve kuruluşlarına uygulanacak su bedelleri özel işyerlerine uygulanan en düşük tarife bedelini aşamayacak. 
     
</TEXT>
</DOC>
