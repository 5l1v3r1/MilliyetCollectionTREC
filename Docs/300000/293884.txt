<DOC>
<DOCNO> 293884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur05.html </URL>
<DATE> 2004/12/01/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Havaalanı için dağ kesilecek 
</HEADLINE>
<TEXT>

     Aydın ARSLANYILMAZ DHA 

DÖNEMİN Başbakanı Bülent Ecevit tarafından büyük umutlarla açılan ve ekonomik olmadığı gerekçesiyle kapatılan Zonguldak'ın Çaycuma İlçesi'ndeki Saltukova Havaalanı'nın yeniden hizmete açılması için Zonguldak Valisi Yavuz Erkmen, harekete geçti. Yurt dışında turizm şirketleriyle görüşen Erkmen, Airbus ve Boing tipi büyük uçakların inebilmesi için Saltukova Havaalanı'nın hemen yanındaki Bostancılar Dağı'nın 80 metre tıraşlanacağını söyledi. 
     Zonguldak'ın Çaycuma İlçesi Saltukova Beldesi'nde 11 Mart 1999 tarihinde dönemin Başbakanı Bülent Ecevit tarafından büyük umutlarla açılan Saltukova Havaalanı, 31 Ocak 2002 tarihinde ekonomik olmadığı gerekçesiyle Devlet Hava Meydanları İşletmesi DHMİ Genel Müdürlüğü tarafından tek bir tarifeli sefer bile yapılmadan kapatıldı. Havaalanının yeniden hizmete açılması için büyük çaba harcayan Zonguldak Valisi Yavuz Erkmen, büyük uçakların inişine engel olduğu gerekçesiyle havaalanının hemen yanında bulunan Bostancılar Dağı'nın 80 metre tıraşlanacağını söyledi. 
     
     SİNEK BİLE KONMADI 

     Askeri amaçlı, 1946 yılında yapılan Saltukova Havaalanı, 1959 yılında kısa dönem sivil trafiğe açıldı. 1993 yılında dönemin Ulaştırma Bakanı ve Zonguldak Milletvekili Ömer Barutçu tarafından ihalesi yapılan havaalanı, 11 Mart 1999 tarihinde tamamlanarak açıldı. Küçük uçakların iniş kalkış yapabildiği 1800 metre pist uzunluğuna sahip Saltukova Havaalanı, küçük tip, tarifesiz charter yolcu uçaklarına hizmet verebilecek kapasitede yapıldı. 
     Dönemin Başbakanı Bülent Ecevit tarafından törenle hizmete açılan havaalanı, pist uzunluğunun kısa olması ve havaalanının hemen yanındaki Bostancılar Dağı'nın geçit vermemesi nedeniyle Airbus ve Boeing tipi büyük uçakların inişine uygun olmadığı görüldü. Bu nedenle birçok uçak şirketi ve turizm acentası ekonomik olmayacağı gerekçesiyle Zonguldak'a sefer koymadı. 
     
     PROJE 2005 YATIRIM PROGRAMINDA 

     İki yıldan bu yana çürümeye bırakılan havaalanını yeniden bölgeye kazandırmak için kolları sıvayan Zonguldak Valisi Yavuz Erkmen, son çare olarak büyük ölçekli uçakların inebilmesi için havaalanının hemen yanındaki Bostancılar Dağı'nın yüksekliğinin 80 metre indirileceğini söyledi. İl Genel Meclisi'nde görüşülen proje, 2005 yılı yatırım programına alındı. Erkmen, Saltukova Havaalanı'na 110 kişilik uçakların inebildiğini, daha büyük uçakların inebilmesi için havaalanı yakınındaki dağın yüksekliğinin 80 metre kadar traşlanacağını söyledi. 
     Havaalanının açılmasının Zonguldak'ın yanı sıra Bartın ve Karabük için de büyük önem arzettiğini belirterek, "Yurt dışında binlerce vatandaşımız var. Hepsi havaalanının açılmasını sabırsızlıkla bekliyor. Bugünkü birim fiyatlarıyla 13 trilyon liraya malolan böylesine büyük yatırımın çürümesine göz yumamazdık'' dedi. 
     
     DEVLET ELİYLE YAPILACAK 

     Zonguldak İl Özel İdare Müdürü Rıza Cici, havaalanına büyük uçakların inmesi için Bostancılar Tepesi'nin, 150 kodundan 70 koduna indirilmesi kararı alındığını belirtti. 
     Rıza Cici, Köy Hizmetleri'nin araçlarıyla yapılacak çalışmada, araçlara gerekli akaryakıtın İl Özel İdare tarafından karşılanacağını belirterek, "Sayın Valimizin büyük önem verdiği havaalanına büyük uçakların inebilmesi için Bostancılar Tepesi'nin 150 kodundan 70 koduna indirilmesi gerekiyor. Bunun için İl Özel İdare olarak 50 milyar liralık başlangıç ödeneği çıkardık. Köy Hizmetleri'nin araçlarıyla yapılacak iş için, akaryakıtı biz karşılayacağız'' dedi. 

     
</TEXT>
</DOC>
