<DOC>
<DOCNO> 296517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun35.html </URL>
<DATE> 2004/12/10/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Özdemir'in müzakere tahmini 2005 sonbahar 
</HEADLINE>
<TEXT>

     Avrupa Parlamentosu Birlik 90 Yeşiller Partisi Milletvekili Cem Özdemir, AB ile Türkiye arasında üyelik müzakerelerinin 2005 yılı sonbaharında başlayabileceğini söyledi. 
     Özdemir, AB'nin Berlin Temsilciliği'nde düzenlenen ''Türkiye'nin AB Yolu'' konulu basın toplantısında, Türkiye'ye 17 Aralıktaki AB zirvesinde müzakere tarihi verilmesinin hemen hemen kesin olduğunu belirterek, ''Türkiye ile üyelik müzakerelerine 2005 yılı sonbaharında başlanacağını tahmin ediyorum'' dedi. 
     AB hükümet ve devlet başkanlarının Türkiye'ye takvim verilmesi konusunda ortak karar alacaklarına inandığını ifade eden Özdemir, ''Ancak tarih 2005 yılının sonlarında olacak. Türkiye de bunu anlayışla karşılamalıdır. Türkiye Avrupalıların korku ve endişelerini anlamaya çalışmalıdır'' şeklinde konuştu. 
     Avrupa kamuoyunda en çok tartışılan konulardan birinin ''serbest dolaşım hakkı'' olduğunu kaydeden Özdemir, ''AB Komisyonu raporlarında bu yönde ne yasaklayıcı, ne de serbest bırakan kesin bir ifade yok. Serbest dolaşım hakkının verilmesi Türkiye'nin üye olduğu zamanki ekonomik durumuyla bağlantılı olacak. Türkiye'nin ekonomik durumu düzelmezse bu hakkın verilmesi daha ileri bir tarihe ertelenebilir'' dedi. 
     Kıbrıs konusuna da değinen Özdemir, hem Türk tarafının, hem de AB'nin bu konuda sorumlulukları olduğunu, bu sorumlulukları yerine getirmeleri gerektiğini söyledi. 
     Özdemir, ''Kıbrıs'ın Kıbrıs Rum kesimi Türkiye tarafından tanınmasının 17 Aralıktan önce şart olarak öne sürüleceğini sanmıyorum. Ancak hiçbir ülke AB'nin bir üyesini tanımadan Birliğe üye olamaz. Türkiye'nin Kıbrıs'ı Kıbrıs Rum kesimi tanıması müzakereler başlayınca talep edilecek. Bu, müzakerelerin daha ziyade başlarında olacak'' şeklinde görüş belirtti. 
     Kıbrıs'ta Türk tarafının Annan planını kabul ederek üzerine düşeni yaptığını belirten Özdemir, ''Şimdi de Avrupa'nın üzerine düşeni yaparak Kuzey Kıbrıs'a KKTC ekonomik yardımlarda bulunması ve ticari ambargoyu kaldırması gerekir'' dedi. 
     Türkiye'nin AB üyeliğinin, Almanya'da yaşayan Türklerin uyumuna da katkı sağlayacağını ifade eden Özdemir, Türkiye'nin de bu süreç başladıktan sonra Almanya'daki Türklerin uyumu konusundaki resmi görüşünü değiştirdiğini savundu. 
     Özdemir, Başbakan Recep Tayyip Erdoğan'ın Köln kentinde yaptığı bir konuşmayı hatırlatarak, ''Sayın Erdoğan burada Türk vatandaşlarına Almanca öğrenmeleri, Alman vatandaşlığına geçmeleri, Türkiye'de yatırım yapmak yerine çocuklarına yatırım yapmaları çağrısında bulunmuştu. Bu önemli bir politika değişikliğidir'' şeklinde görüş belirtti. 
     Türkiye'deki reformların AB Komisyonu tarafından sıkı sıkıya takip edileceğini kaydeden Özdemir, ''Eğer Türkiye reformlar konusunda gösterdiği kararlığı sürdürmezse müzakereler kesilebilir'' dedi. 
     
</TEXT>
</DOC>
