<DOC>
<DOCNO> 255602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun26.html </URL>
<DATE> 2004/07/15/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Muson yağmurları 300 can aldı, 18 milyon felaketzede 
</HEADLINE>
<TEXT>

     Güney Asya'da son 17 yılın en şiddetli muson yağmurlarının, şimdiden 300'den fazla kişinin ölümüne ve kaybolmasına, yaklaşık 18 milyon kişinin de zarar görmesine neden olduğu bildirildi. 
     Fransız haber ajansı AFP, resmi rakamlara ve basın açıklamalarına dayanarak, bir aydır süren musonlar sonucu oluşan su baskınlarında, Hindistan'da 125, Bangladeş'te 105, Nepal'de 86 kişinin öldüğünü veya kaybolduğunu belirtti. 
     Hindistan'daki yetkililer, felaketzedeleri kurtarmak için bütün kaynakların seferber edildiğini, ordunun da yardım ettiğini kaydetti. 
     Yetkililer, su baskınlarının son 17 yılın en şiddetlileri olduğuna dikkati çekerek, Bihar bölgesinde en az 32 kişinin öldüğünü, 9 milyon 436 bin kişinin de felakete uğradığını bildirdi. 
     Assam eyaletinde de ölü sayısının 80'e yükseldiği açıklandı. 
     Bangladeş'in kuzeybatısında bu hafta 5 kişinin boğulduğu, 60 kişinin kaybolduğu, 4 milyon kadar kişinin de su baskınlarından etkilendiği bildirildi. 
     Nepal'de bir haftadır devam eden yağışlar yüzünden 86 kişinin öldüğü ya da kaybolduğunu vurgulayan İçişleri Bakanı Purna Bahadır Kadka, ''Felaketzedelere yardım etmek için teyakkuz durumundayız'' dedi. 
     Hindistan'da, geçen muson mevsimindeki su baskınlarında 1000'den fazla kişi ölmüştü. 
     
</TEXT>
</DOC>
