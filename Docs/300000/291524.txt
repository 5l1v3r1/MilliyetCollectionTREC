<DOC>
<DOCNO> 291524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur19.html </URL>
<DATE> 2004/11/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kars ile Ardahan'da okullar tatil edildi 
</HEADLINE>
<TEXT>

     Kars ile Ardahan'ın Çıldır ilçesinde etkili olan yoğun kar yağışı ve soğuk nedeniyle okullarda eğitime ara verildi. 
     Kars merkez ve merkeze bağlı köylerde ilköğretim okulları ve liselerde eğitime iki gün süreyle ara verilirken, Ardahan'ın Çıldır ilçe merkezi ile bağlı köylerinde de yine ilköğretim okulları ve liselerde de eğitime bir gün ara verildi. 
     Hava şartlarının elverişli olması durumunda Kars'ta önümüzdeki perşembe günü, Çıldır'da da yarın eğitime devam edilecek. 
     
     Karayolları da kardan etkilendi 

     Kayseri’de de aralıklarla süren kar yağışı ulaşımın aksamasına yol açıyor. Yoğun kar yağışı ve tipi nedeniyle gece ulaşıma kapanan Kayseri-Kahramanmaraş, Kayseri-Adana ve Adana-Ankara karayolu ise, bu sabah tekrar ulaşıma açıldı. 
     Kayseri-Malatya karayolunda ulaşım tek şeritten güçlükle sağlanıyor. Kayseri-Erciyes karayolunda da kar temizleme çalışmaları devam ediyor. Erciyes-Develi karayolu ise ulaşıma kapandı. 
     Bu arada Karayolları Genel Müdürlüğü, Erzurum-Çat-Karlıova, Ardahan-Şavşat, Ardahan-Çıldır ayrımı-Susuz, Dereli-Şebinkarahisar yolunun Eğribel mevkii, Hadim-Bozkır, Taşkent-Sarıveliler, Sivas-Erzincan ayrımı-Kelkit, Şarkışla-Kaynar yollarında da kar ve tipi nedeniyle ulaşımın sağlanamadığını duyurdu. 
     
     Köy yolları kapalı 

     Yoğun kar yağışı nedeniyle Kayseri'de 183 köy yolu da ulaşıma kapandı. Köy Hizmetleri İl Müdürlüğü ekipleri, yol açma çalışmalarını sürdürüyor. 
     Kayseri'nin Pınarbaşı ve Sarız ilçelerinde dün başlayan elektrik arızası da devam ediyor. Aşırı buzlanma nedeniyle kopan elektrik hatlarının bir bölümü onarılırken, ilçelerin bir bölümüne elektrik verilmeye başlandı. 
     Son yağışlarla birlikte Erciyes Kayak Merkezi'nde kar kalınlığı 40 santimetreye ulaştı. 
     
</TEXT>
</DOC>
