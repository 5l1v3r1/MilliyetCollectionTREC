<DOC>
<DOCNO> 265006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko27.html </URL>
<DATE> 2004/08/20/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Fenerbahçe, TT TİM ile anlaşmasını uzattı... 
</HEADLINE>
<TEXT>

     Fenerbahçe Sportif Hizmetler A.Ş. ile Fenerbahçe profesyonel futbol takımının ana sponsoru TT TİM İletişim Hizmetleri A.Ş. arasındaki forma reklam anlaşması, 2007-2008 sezonu sonuna kadar uzatıldı. 
     Fenerbahçe Sportif'den Borsa'ya gönderilen açıklamada, TT TİM ile varolan yıllık 3 milyon dolar tutarındaki anlaşmanın, aynı bedel üzerinden uzatıldığı kaydedildi. 
     TT TİM ile geçtiğimiz yıl imzalanan Mobil Kulüp Kartı Sözleşmesi ve Batarya Kart Sözleşmesi'nin karşılıklı mutabakat ile feshedildiği belirtilen açıklamada, TT TİM ile Fenerbahçe markalarının kullanımı ile ilgili olarak 5 sezon yıl süreyle, yıllık 100 bin dolar tutarında İsim Hakkı Alt Lisans Anlaşması'na, 2004-2005 sezonu için 190 bin dolar tutarında Stad İçi Reklam Sözleşmesi'ne imza atıldığı bildirildi. 
     Açıklamada, aynı şirketle, 2004-2005, 2005-2006, 2006-2007, 2007-2008 futbol sezonları süresince, yıllık 675 bin dolar tutarında reklam sözleşmesinin de imzalandığı kaydedildi. 
     
</TEXT>
</DOC>
