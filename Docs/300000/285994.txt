<DOC>
<DOCNO> 285994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun14.html </URL>
<DATE> 2004/11/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bush'un zaferi Alman basınında Bu kovboy barış için tehlikeli 
</HEADLINE>
<TEXT>

     Alman basını, ABD'de George W. Bush'un yeniden başkan seçilmesini, ''Avrupa'nın ABD ile iyi geçinmesi'' tavsiyesinden ''Bush'un dünya barışı için tehlike olduğu'' görüşüne kadar çeşitli yorumlarla değerlendirildi. 
     Süddeutsche Zeitung gazetesi, ''Amerika birçok Avrupalı için yabancılaştı. ABD'deki seçimler bu intibayı daha da güçlendirdi. Bush, çoğu kişinin beklentisinin aksine, tarihte kısa bir dönem olarak anılmayacak. Bush, siyasi bölünmeyi bir halk sporu haline getiren bir ülkenin çoğunluğunu temsil ediyor. Dünya bu ısınan havadan fazla etkilenmemeli. Çünkü Amerika, başkanından daha büyük'' ifadelerini kullandı. 
     Frankfurter Allgemeine gazetesi, Bush ile anlaşamayan Avrupa hükümetlerine, ''içlerine kapanıp tek başlarına üzüntülerini yaşamamaları'' ve ''ortak çıkarlar doğrultusunda ABD ile gerçekçi politikalar sürdürmeleri'' tavsiyesinde bulundu. 
     Der Tagesspiegel gazetesi, Bush'un ABD'de güçlü bir lider olduğu görüşünün yaygın olduğunu ifade ederek, ''ABD'deki seçimler öncelikle biz Avrupalılara iyi bir ders oldu. Başkan kim olursa olsun Avrupa'daki hükümetler, Amerika'nın farklı bir ülke olduğunu, farklı bir ülke haline geldiğini bilmeli. Amerikalıların çoğu, ülkede köklü olan öncülük ruhuyla hareket ediyor. Bu, günlük korkulara karşı yardımcı oluyor. Amerikan halkı için dışarıdaki hayatta ya iyi, ya da kötü var. Bu nedenle hazırlıklı ve tetikte olmak gerekiyor. Ve de silahlı olmak'' şeklinde görüş belirtti. 
     Berliner Kurier gazetesi ise Bush'u sert bir dille eleştirerek, şu ifadelere yer verdi 
     ''Bush dünyayı kandırdı. Teröre karşı mücadelesi dünyayı daha da güvensiz hale getirdi, milyonlarca Müslümanı radikallerin kollarına itti. Ancak Amerikalılar herhalde, dünya kendisine uymadığı takdirde ateş etmesini seven bir başkan istediler. Bu kovboy dünya barışı için bir tehlikedir. Bugün Irak, yarın İran ve Suriye mi olacak Avrupa uyanık olmalı.'' Bild gazetesi, Bush'un seçim taktiğini Almanya Başbakanı Gerhard Schröder'in seçim taktiğine benzeterek, her ikisinin de ''doğru zamanda doğru yerde olma'' sloganıyla hareket ettiğini, Bush'un Florida eyaletindeki kasırgalardan zarar gören vatandaşları, Schröder'in de sel baskınından etkilenen insanları ziyaret ederek büyük sempati topladığını yazdı. 
     Die Welt gazetesi de Bush'un tartışmalı dış politikasını gelecekte de, demokratik şekilde seçilen bir başkan olarak sürdürebileceğini yazdı. 
     
</TEXT>
</DOC>
