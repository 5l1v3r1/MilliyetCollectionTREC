<DOC>
<DOCNO> 298593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonyas11.html </URL>
<DATE> 2004/12/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hollywood yıldızları da neredeyse yanıyordu .. 
</HEADLINE>
<TEXT>

     Hollywood yıldızları da tıpkı İstanbul'da ''Büyü'' filminin galasındaki ünlüler gibi yangın tehlikesi atlattı. Brad Pitt ve Matt Damon'ın ''Oceans Twelve'' filminin tanıtımı için basın toplantısı yaptığı sırada otelde yangın çıktı. 
     Internetteki ''imdb'' sitesinin haberine göre, ''Oceans Twelve'' filminin tanıtımı için Londra'daki Claridges Oteli'nde basın toplantısı düzenleyen Pitt ve Damon içeriye giren itfaiye görevlileri tarafından apar topar dışarı çıkarıldı. 
     Toplantının yapıldığı otelin balo salonu hemen boşaltılırken, itfaiye yetkilileri aldıkları telefon üzerine otele gittiklerini ve mutfak bölümünde yangın çıktığını gördüklerini bildirdi. 
     Yıldızların toplantısı sürerken panik yaratılmaması için çaba gösterdiklerini kaydeden yetkili, yangının kısa sürede kontrol altına alındığını ifade etti. 
     Yangının çıktığı oteldeki ünlüler ise sadece Matt Damon ile Brad Pitt değildi. Ünlü aktör Jim Carrey, ''Lemony Snicket's of Unfortunate Events'' adlı filminin tanıtımı için otelde bulunduğu, ''Rolling Stones'' topluluğunun solisti Mick Jagger'ın da otelde bir suitte kaldığı belirtildi. 

     
</TEXT>
</DOC>
