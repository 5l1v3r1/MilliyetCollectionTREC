<DOC>
<DOCNO> 285986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun06.html </URL>
<DATE> 2004/11/04/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
'Ölü numarası yaparak kurtuldum' 
</HEADLINE>
<TEXT>

     Mustafa İNSAN MERSİN, DHA 

MERSİNLİ, 2 çocuk babası, 25 yıllık TIR şoförü, 51 yaşındaki Enver Ali Kılıçgedik, Irak'ta direnişçilerin saldırısından ölü numarası yaparak kurtuldu. 
     Merkezi Mersin'de bulunan Esen Nakliyat firmasında çalışan Enver Ali Kılıçgedik, 15 gün önce Almanya'dan yüklediği gıda maddesini götürdüğü Irak'ta ölümün eşiğinden döndü. Yükünü Bağdat'a boşalttıktan sonra Türkiye'ye dönüşe geçen Kılıçgedik, Musul yakınlarında uğradığı silahlı saldırıda vücuduna isabet eden 3 kurşunla ağır yaralandı ve Ölü numarası' yaparak kurtuldu. 
     Bir süre sonra olay yerine gelen ABD askerleri tarafından yaralı bulunan Kılıçgedik götürüldüğü Musul'daki hastanede 2 gün tedavi gördü. Kılıçgedik, daha sonra iki Türkmen'in de yardımıyla Türk sınır kapısına getirildi. Burada bekleyen ailesine teslim edilen Kılıçgedik, Mersin Devlet Hastanesi'nde tedavi altına alındı. 
     Hasta yatağında saldırıyı anlatan Kılıçgedik, "10 TIR, konvoy halinde geliyorduk. En arkada ben vardım. Bu sırada, Irak polisi bizi başka yola yönlendirdi. Musul'a geldiğimizde çapraz ateş ortasında kaldık. En arkada olduğum için benim araca doğru ateş etmeye başladılar. Göğsüme ve kalçama mermi isabet etti. Kendimi araçtan yere atarak aracın altına girdim, sonra ölü numarası yaptım. Bu sırada aracın yandığını gördüm. Onlar gidince kendimi güçlükle yol kenarına attım. Olay yerine gelen ABD askerlerine beni hastaneye götürmeleri için yalvardım. Beni Musul'daki hastaneye götürüp, tedavi edilmemi sağladılar'' dedi. 
     Musul'da hastanede yatarken bir Arap tarafından tehdit edildiğini öne süren Enver Ali Kılıçgedik, "Bana, ateş edenlerin Amerikalı askerler olduğunu söylemeli istedi ve Burada kanun yok. Amerikalılar'ı suçla, yoksa seni öldürürüz' diye tehdit etti. Türkmen 2 kişi beni hastaneden çıkarıp, ülkeme dönmemi sağladı. Yaşadığıma inanamıyorum. Bu olayı ölünceye kadar unutmayacağım. Ölü numarası yapmasaydım, belki gerçekten ölecektim. Allah beni aileme bağışladı. Bir daha kesinlikle Irak'a gitmeyeceğim'' diye konuştu. 
     
</TEXT>
</DOC>
