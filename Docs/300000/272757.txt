<DOC>
<DOCNO> 272757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur44.html </URL>
<DATE> 2004/09/17/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Tabanca alırken 1 kişiyi öldürdü 
</HEADLINE>
<TEXT>

     Bursa'nın Mudanya İlçesi'nde, satın almak istediği tabancayı denerken sahibini öldürdüğünü söyleyen bir kişi, olaydan 14 gün sonra polise teslim oldu. 
     Alınan bilgiye göre, ilçeye bağlı Güzelyalı Beldesi'nde oturan Şenol T. 41 polise başvurarak, 14 gün önce Çaylaklar Mevkii'ndeki ormanlık alanda, tabancayla arkadaşı Refik Dernek'i vurarak ölümüne neden olduğunu bildirdi. 
     Şenol T.'nin ifadesi üzerine bu kişiyle birlikte ormanlık alana giden güvenlik güçleri, Dernek'in ağaçlar arasındaki cesediyle karşılaştı. 
     Zanlının ifadesinde, Dernek'in tabancasını satılığa çıkardığını belirterek, ''Tabancayı satın almak istedim. Olay günü denemek için ormanlık alana geldik. Tabancayı incelerken birden ateş aldı. Refik Dernek de ensesinden vurularak öldü. Hızla bölgeden uzaklaştım. Vicdan azabı duyduğum için teslim oldum'' dediği öğrenildi. 
     Dernek'in cesedi, otopsi için Mudanya Devlet Hastanesi'ne kaldırıldı. Şenol T.'nin sorgusunun ardından adliyeye sevk edileceği bildirildi. 
     
</TEXT>
</DOC>
