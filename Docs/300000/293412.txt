<DOC>
<DOCNO> 293412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko36.html </URL>
<DATE> 2004/11/30/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
YASED Başkanı 10 milyar dolarlık yabancı sermaye girişi sürpriz olmaz 
</HEADLINE>
<TEXT>

     Yabancı Sermaye Derneği YASED Başkanı Şaban Erdikler, AB ile tam üyelik müzakereleri sürecinde Türkiye'nin yabancı sermaye portföyünde ortalama 6 kat artış olabileceğini ve yılda 10 milyar dolar yabancı sermaye girişi sağlanabileceğini söyledi. 
     Erdikler, Barometre Kasım 2004 Araştırması'nın sonuçlarının açıklandığı basın toplantısında yaptığı konuşmada, YASED üyelerinin yüzde 95'inin Türkiye'nin 2005 yılında AB'ye tam üyelik müzakerelerinin başlayacağına inandığına dikkat çekerek, ''Bu, 17 Aralık tarihi için bizi daha ümitli olmaya sevk ediyor'' dedi. 
     AB'ye üyelik müzakerelerine başlama ile üyeliğin gerçekleşmesi sürecinde yeni üye olan ülkelerde yabancı sermaye girişinde 3 ile 11 kat tutarında artış meydana geldiğini kaydeden Erdikler, Türkiye'de üyelik sürecinde yabancı sermaye portföyünde ortalama 6 kat artış olacağını hesaplama imkanı bulunduğunu belirtti. 
     Erdikler, şunları söyledi 
     ''Üyelik sürecinin 10-11 yıl gibi süreçte tamamlanacağını düşünürsek, şu anda Türkiye'deki yabancı sermaye portföyünün yaklaşık 19 milyar dolar olduğunu göz önünde bulundurursak, kabaca bir hesapla önümüzdeki 10 yıllık bir dönemde Türkiye'de diğer ülkelerin gerçekleştirdiği performansın ortalamasına ulaşılması halinde, her yıl 10 milyar dolar civarında yabancı sermaye girişinin sürpriz olarak algılanmaması gerektiği kendiliğinden ortaya çıkıyor. 
     YASED olarak, Türkiye'nin, üyeliği henüz gerçekleşmiş ülkelere kıyasla daha avantajlı durumda olduğunu düşündüğümüzde, bu rakamın daha da yükselmesini beklemek gerçekçi olacaktır.'' Üyelerinin yüzde 92'sinin Türkiye'de doğrudan yabancı yatırımlar için ekonomik ortamın daha iyiye gideceğine inandığına dikkat çeken Erdikler, bunun üyelerinin ve YASED yönetimini gelecekten daha ümitli olduğunu teyit ettiğini vurguladı. 
     Erdikler, Barometre sonuçlarını değerlendirirken, ''YASED üyeleri ekonomik anlamda, siyasi anlamda Türkiye'nin doğru ve hızlı adımlarla ilerlediğini ortaya koydular'' dedi. 
     
     ''REHAVETE KAPILMA LÜKSÜMÜZ YOK'' 
     Soruları yanıtlayan Erdikler, doğrudan yabancı yatırımlar için ekonomik ortamın daha iyiye gideceği yönünde görüş bildiren yüzde 92'lik oranın, daha önceki araştırmalarına göre rekor düzeyde olduğunu söyledi. 
     Bir gazetecinin, Haziran Barometre sonuçlarında daha kötümser olduklarını anımsatarak, ''Şimdi daha olumlusunuz, sihirli değnek mi değdi '' sorusu üzerine Erdikler, yabancı sermayenin gittiği ülkede önce siyasi ve ekonomik istikrar aradığını vurguladı. 
     Erdikler, şöyle konuştu 
     ''Haziran'dan Kasım'a kadar geçen 5 aylık sürede izlenen politikalar ve alınan önlemler, Türkiye'de faaliyet gösteren yabancı sermaye şirketlerinin siyasi ve ekonomik istikrarın sağlanması ve sürdürülmesi konusunda daha sağlıklı bir kanaate ulaşmalarına yol açtı.'' Türkiye'de geçmiş yıllarda yabancı sermaye konusunda iyileştirme yapacağının dile getirilmesine karşın uygulamaların buna paralel gitmediğini belirten Erdikler, ''Son zamanlarda bu konularda yerinde, zamanında ve dozajında tedbirler alındığını görmekten mutluyuz. Alınan tedbirlerden çok daha önemli gelişme ise artık Türkiye'nin önündeki 5-10 yıllık dönemde ne yapacağının öngörülebilir olması'' diye konuştu. 
     Daha olumlu bakmalarının diğer bir sebebinin birçok kanunun çıkarılması olduğunu aktaran Erdikler, şöyle konuştu 
     ''Yatırım ortamını iyileştirmenin bir süreç olduğunu hiçbir zaman göz ardı etmemiz lazım. Rehavete kapılma gibi bir lüksümüz yok. Bugün yapılanları yeterli görme imkanımız yok. Yatırım ortamını iyileştirme çalışmaları her gün artan bir ivmeyle devam ettirilmeli.'' Bugüne kadar gerçekleştirilmeyenlerden bahsederken, Türkiye'nin yatırım promosyon ajansına ihtiyacı bulunduğunun altını çizen Erdikler, gümrükler ve standartlar konusunda alınan mesafelerin, ayrıca yüksek vergi oranları ve kayıtdışı konularında alınan tedbirlerin yeterli olmadığını kaydetti. 
     
     2005 YILI YABANCI SERMAYE GİRİŞİ HEDEFİ 4 MİLYAR DOLAR 
     Erdikler, yatırım ortamını iyileştirme koordinasyon toplantısının daha sık yapılmasını isteyerek, şunları söyledi 
     ''Ortam geçmişe kıyasla daha iyi. Yapılanların değerini takdir ediyoruz. Fakat, Türkiye'nin yapılanları hiçbir zaman yeterli görme imkanı yok. Türkiye ne zaman yılda 30 milyar dolar yabancı sermaye çeker, o zaman gerçekten ben bir şeyleri başardım, ileriye tam güvenle bakabilirim der.'' Türkiye'nin AB'ye üyelik müzakerelerine başlamasının istikameti belirlemek bakımından önemli olduğunu vurgulayan Erdikler, ''Türkiye bu müzakerelerle yatırım ortamını iyileştirmek için yapması gerekenlerin bir anlamda haritasını vermiş oluyor ve bu doğru bir harita. Bu, yabancı sermayenin güvenini artırmak için önemli'' şeklinde konuştu. 
     Erdikler, 2004 yılının 9 aylık döneminde yabancı sermaye girişinin 2.3 milyar dolar olduğunu ve bunun yarısının gayrimenkul alımından kaynaklandığını belirterek, ''2005 yılında bu rakamın 4 milyar dolar civarında gerçekleşeceğini bekliyoruz. Özelleştirmeden sağlanacak yabancı sermaye girişleri bu rakama ilave olarak gelecektir'' dedi. 
     Türkiye'nin hala keşfedilmemiş bakir bir ülke olduğunu, önümüzdeki dönemde yabancı sermaye akımından alacağı payın artacağını kaydeden Erdikler, yabancı sermaye girişinde özelleştirmenin önemli olduğunu vurguladı. 
     AB'ye katılan ülkelerde özelleştirme çalışmalarının aşağı yukarı tamamlandığına, Türkiye'de ise devam ettiğine dikkat çeken Erdikler, ''Türk Telekom'un blok satışla özelleştirmesinden bahsediliyor. Yabancı alır, yerli alır bilemiyoruz ama yerli dahi alsa yabancı sermayeye büyük etkisi olacaktır. Özelleştirilmiş bir Türk Telekom beraberinde birçok hizmetin, ürünün üretimi anlamında yabancı veya yerli yatırımlara yol açacaktır, onlara ivme kazandıracaktır'' diye konuştu. 
     
</TEXT>
</DOC>
