<DOC>
<DOCNO> 281819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun42.html </URL>
<DATE> 2004/10/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Bağdat ve Samarra'da patlama, 2 Mısırlı mühendis serbest 
</HEADLINE>
<TEXT>

     Irak'ın başkenti Bağdat'ın orta kesimlerinde şiddetli bir patlama meydana geldi. 
     Görgü tanıkları, patlama sesinin Hayfa Caddesi'nin olduğu bölgeden geldiğini, siyah bir dumanın yükseldiğini söyledi. 
     Olayla ilgili henüz ayrıntılı bilgi edinilemedi. 
     
     MISIRLI MÜHENDİSLER SERBEST 
     Yaklaşık 1 ay önce kaçırılan 2 Mısırlı mühendisin serbest bırakıldığı bildirildi. 
     Mısırlı telefon şirketi Orascom'dan bir yetkili, Orascom için çalışan 2 Mısırlının serbest bırakıldığını duyurdu. 
     El Cezire televizyonundaki bir haberde, Tevhid ve Cihad adlı örgütün, Mustafa Abdüllatif ve Mahmud Tarık adlı Mısırlı mühendislerin serbest bırakılacağını açıkladığı belirtilmişti. 
     
     SAMARRA'DA BOMBA YÜKLÜ ARAÇ HAVAYA UÇTU 
     Bu arada, başkent Bağdat'ın kuzeyindeki Samarra kentinde bomba yüklü bir aracın infilak etmesi sonucu 4 çocuk öldü, 20 kişi yaralandı. 
     Sammara'daki hastane kaynakları, yerel saatle 16.35 sularında bir anaokulu yakınlarından geçen Amerikan konvoyuna düzenlenen saldırıda 4 çocuğun öldüğünü kaydetti. 
     Polis kaynakları da, saldırının bomba yüklü araçla düzenlendiğini ve saldırıda bir Amerikan aracının zarar gördüğünü belirtti, ancak başka ayrıntı vermedi. 
     Amerikan ordusunun bölgeyi ablukaya aldığı ve hoparlörlerle 19.00 ile 07.00 saatleri arasında sokağa çıkma yasağı ilan edildiğini duyurduğu belirtiliyor. 
     
     3 GÜN ÖNCE KAÇIRILAN IRAKLININ CESEDİ BULUNDU 
     Öte yandan, 3 gün önce kaçırılan bir Iraklı işadamının cesedinin, Bağdat'ın 170 kilometre kuzeyinde bir yol kenarında bulunduğu bildirildi. 
     Polis kaynakları, yoldan geçenlerin polise ihbarda bulunması üzerine olay yerine gidildiğini ve 3 gün önce işadamının kaçırıldığını haber veren yakınlarının cesedi teşhis ettiğini duyurdu. 
     Amerikan güçleriyle çalışan Iraklı işadamlarının sık sık ölüm tehdidi aldığı belirtiliyor. 
     
</TEXT>
</DOC>
