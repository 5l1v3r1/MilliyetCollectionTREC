<DOC>
<DOCNO> 252422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko10.html </URL>
<DATE> 2004/07/02/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Kara listeye 5 ayda 50 bine yakın kişi girdi... 
</HEADLINE>
<TEXT>

     Bankaların "kara listesi"ne yılın ilk beş ayında 50 bine yakın kişi alındı. Bunların büyük bölümünü kredi kartı borçluları oluşturdu. Listedekilerin toplam sayısı ise 450 bin 832 oldu. 
     Merkez Bankası'ndan derlenen verilere göre, bankaların Merkez Bankası'na, Merkez Bankası'nın da tüm bankalara bildirdiği negatif nitelikli tüketici kredisi ve kredi kartı adetlerine ilişkin listeye, ocak ayında 8 bin 433, şubatta 9 bin 463, martta 11 bin 30, nisanda 9 bin 6, mayısta ise 8 bin 647 kişi alındı. İlk beş aylık dönemde listeye alınanların toplam sayısı 47 bin 226 olarak gerçekleşti. 
     
     BÜYÜK BÖLÜMÜ KREDİ KARTI BORÇLULARI 

     "Kara liste"ye alınanların 39 bin 925'le en büyük bölümünü kredi kartı borçluları oluşturdu. Beş ayda kredi kartı borcunu ödemeyenlerin sayısı 35 bin 632, gecikmeli olarak ödeyenlerin sayısı 4 bin 293 oldu. Bunda, kredi kartı faizlerinin yüksek düzeylerde seyretmesi ve kart kullanımının gelire orantısız biçimde yaygınlaşması önemli bir rol oynadı. 
     Sözkonusu dönemde, tüketici kredisi borcunu ödemedikleri için listeye alınanların sayısı ise 7 bin 301 oldu. Bunların 5 bin 156'sının borcunu ödemediği, 2 bin 145'inin ise gecikmeli olarak ödediği belirlendi. 
     
     LİSTEDEKİLERİN TOPLAM SAYISI 

     "Kara liste"dekilerin toplam sayısı ise yeni girişlere rağmen mayıs ayı sonunda 450 bin 832'ye indi. Bu düşüşte, listede geçmişe yönelik olarak yapılan düzeltmeler etkili oldu. 
     Mayıs ayı sonunda kredi kartı borçlularının sayısı 363 bin 781 oldu. Bunların 349 bin 175'inin kredi kartı borcunu ödemediği, 14 bin 606'sının ise gecikmeli olarak ödediği belirlendi. 
     Tüketici kredisi borcunu ödemeyenlerin sayısı 83 bin 703, gecikmeli olarak ödeyenlerin sayısı 3 bin 348 oldu. 
     Böylece, bireysel kredi borçlularının toplam sayısı 87 bin 51 olarak gerçekleşti. 
ANKA 
     
</TEXT>
</DOC>
