<DOC>
<DOCNO> 283548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur29.html </URL>
<DATE> 2004/10/26/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Soygun için girdikleri lokantada et kavurup yemişler .. 
</HEADLINE>
<TEXT>

     Yalova'da sabaha karşı bir lokantanın deposuna giren kimliği belirsiz kişi ya da kişilerin, yaklaşık 5 milyar lira değerinde gıda malzemesi ve eşya çaldıkları, tavada et kavurup yedikleri belirlendi. 
     Alınan bilgiye göre, Rüstempaşa Mahallesi Hürriyet Sokak'taki Balkan Pasajı'nda bulunan ''Urfalım Şark Sofrası'' adlı lokantanın deposuna, kapı camını kırarak giren hırsızlar, 40 kilogram et, 25 kilogram çay, 5 kilogram pastırma, 10 adet sucuk, 15 kilogram tulum peyniri, 10 kilogram karabiber, 25 litre sıvıyağ, 2 adet 25 kiloluk ''Urfa isotu'' dolu çuval, 5 kilogram kaşar peyniri, 5 koli kutu kola, 12 koli 2.5 litrelik kola çaldılar. 
     Gıda malzemelerinin yanı sıra 8 tencere, 2 bıçak seti, 1 kıyma makinesi, 2 zırh bıçağı, 120 kebap şişi, 1 soğan çekme mikseri ve 2 bakır sini de alan zanlılar, kayıplara karıştı. 
     Olay, sabah depoya girince malzemelerin büyük bölümünün olmadığını gören lokanta çalışanlarının durumu polise bildirmesi üzerine ortaya çıktı. 
     Bu arada, Yalova Emniyet Müdürlüğü ekiplerinin, olay yerinde yaptıkları incelemede, hırsızların depodan ayrılmadan önce çaldıkları etin bir kısmını tavada kavurup yedikleri belirlendi. 
     Olayla ilgili soruşturma sürdürülüyor. 
     
</TEXT>
</DOC>
