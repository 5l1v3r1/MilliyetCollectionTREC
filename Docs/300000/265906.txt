<DOC>
<DOCNO> 265906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yazar/guclu.html </URL>
<DATE> 2004/08/24/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Herkes başarılıysa, başarısız kim 
</HEADLINE>
<TEXT>


Gazetelerde çarşaf çarşaf ilanlar var. Kimini kolejler vermiş, kimini de vakıf üniversiteleri. Bazılarında öylesine abartılı ifadeler var ki duy da inanma cinsinden. 
ÖSS ve LGS'de yüzde yüz başarı elde edildiği için öğrenci ve öğretmenlerine teşekkür eden de var, kontenjanlarının tamamını en yüksek puanlı öğrencilerle doldurduğunu dünyaya ilan edenler de. 
Belli ki hemen her şey velileri etkilemeye yönelik. Mademki tüm kontenjanlar doldu, mademki mezunlar en iyi yerlere girdi. Bu teşekkür niye Sanki bu böbürlenmelerin perde arkasında farklı mesajlar var. Kayıt için ilköğretim veya lise arıyorsanız ya da ÖSS'de bir yeri kazanamayıp ek kontenjandan üniversiteye girmeyi düşünüyorsanız, sakın bizi unutmayın telkini yapılıyor. 
Hak ettikleri başarıyı kamuoyuyla paylaşmayacaklar mı Elbette paylaşacaklar. Ama eğitim kurumlarının ilanı ile endüstriyel ürünlerin ilanı farklı olmalı. Ne abartı olmalı ne de eksik bilgi... 
Söz konusu olan, eğer velileri bilgilendirmekse, bu bilgilendirme hakkıyla yapılmalı ki en doğru olana karar verilsin. 
ÖSS'de yüzde 100 başarı elde ettik diyen okulların, üniversiteye öğrenci yerleştirme oranlarına bakıyorsunuz, yüzde 70'lerde bile değil. ÖSS'de barajı aşmak farklı şey, üniversiteye öğrenci yerleştirmek farklı şey. Kavram kargaşası yaratarak, kafaları karıştırmaksa bambaşka bir şey. Bu yüzden eğitime yönelik ilanların bir standardı olmalı. Eldeki tüm veriler, ilanda yer almalı. 
Örneğin bazı dershaneler, Türkiye üçüncüsü, beşincisi, ellincisi bizim öğrencimiz diye ilanlar veriyor. Bilgi doğru mu Doğru Ama benim asıl merak ettiğim diğer öğrencilerin durumu. Bu nedenle, eğer bir dershane ilan veriyorsa, elde ettiği derecelerin yanı sıra diğer öğrencilerinin genel başarı oranlarını da aynı ilanda kamuoyuna açıklamalıdır. 
Üniversitelere öğrenci yerleştirme oranlarına bakılarak yapılan derecelendirmeler de maalesef gerçeği yansıtmıyor. Önemli olan hangi üniversitenin kontenjanlarının ne kadarını doldurduğu değil, kaç puanla doldurduğu. Ama bu hep göz ardı ediliyor. 
Liseler için de öğrencilerinden kaçının üniversiteyi kazandığı değil, kaç puanla kazandığı önemli. Bu yüzden sıralama yapılırken, üniversiteyi kazanma oranları değil, puan ortalamaları dikkate alınmalıdır. Örneğin, Sayısal'da, Sözel'de, Eşit Ağırlık'ta kaçıncı sırada O verilmelidir. 
Mezunlarının yarıdan fazlasını düşük puanlı vakıf üniversitelerine doldurup sonra da yüzde 100 başarılıyız diye fiyaka satmak, kimseye bir şey kazandırmaz. 
Hele hele bazı ilanlar var ki sadece gülmekle yetiniyorum. Üniversiteye konferans için giden hocalar bile öğretim kadrosuna dahil edilmiş. Hani eczane açmak için ille de eczacılık diploması istendiğinden, kiralık diplomalar çıktı ya ortaya, şimdi de kiralık profesörler varmış. Üniversitelere, isimlerini kiralıyorlarmış... 
Özetin özeti Bazı öğretim kurumları, velilerin zaaflarından yararlanmak için bardağın sadece dolu kısmını gösteren ilanlar veriyor. Oysa içindekinin ne olduğu ve ne kadarının boş olduğu da çok önemli. Çünkü söz konusu olan çocuklarımızın, gençlerimizin geleceği... 



</TEXT>
</DOC>
