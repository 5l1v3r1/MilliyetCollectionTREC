<DOC>
<DOCNO> 258659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/siyaset/siy01.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD son anda uyardı 
</HEADLINE>
<TEXT>


İran doğalgazının Türkiye üzerinden Avrupa'ya ulaştırılması için el sıkışmaya hazırlanan Erdoğan'a 'Washington'un kaygıları' iletildi 

Utku Çakırözer Ankara 


Tahran ziyaretinde, "İran doğalgazının Türkiye üzerinden Avrupa'ya ulaştırılması" için el sıkışmaya hazırlanan Başbakan Recep Tayyip Erdoğan'a ABD'den son dakika uyarısı geldi. İran'la petrol - doğalgaz anlaşması yapan tüm şirketlere yaptırım uygulama yönünde yasa çıkardıklarını anımsatan ABD'nin Ankara Büyükelçiliği'nden üst düzey bir yetkili, "Başbakan Erdoğan'ın İran'a giderken müttefiki ABD'nin kaygılarından haberdar olduğunu umuyoruz" açıklamasını yaptı. 
Erdoğan'ın dün akşam başlayan 3 günlük seyahatinde İran'ın birinci önceliğini Türkiye üzerinden Yunanistan ve Avrupa'ya doğalgaz ihracı konusunda Ankara'dan "bağlayıcı söz almak" oluşturuyor. Tahran'a beklediği müjdeyi vererek "bir koyup üç almayı" hedefleyen Erdoğan da Ankara'ya, "KONGRA - GEL'i terörist örgüt ilan ettirmiş, İmam Humeyni Havaalanı'nın işletmesini Türk firmalarına verdirmiş ve İran'ın Türkiye'ye sattığı doğalgazın fiyatını düşürmüş lider" olarak dönmeyi planlıyor. 

Washington takipte 
İran'ı, Avrupa ve dünya enerji piyasasında stratejik konuma ulaştıracak İran -Türkiye - Yunanistan - Avrupa doğalgaz hattına ilişkin görüşmeleri takip eden ABD, gezi öncesinde Türkiye'yi uyardı. 
Nükleer silah ürettiği ve terör örgütlerine destek verdiği iddialarını öne sürerek İran'la ABD şirketlerinin ticaretine ambargo uyguladıklarını anımsatan ABD'nin Ankara Büyükelçiliği yetkilisi, şunları söyledi 
"İran'ın petrol - doğalgaz sektörünün gelişmesine, proje büyüklüğü 20 milyon dolardan fazla olan anlaşma imzalayarak katkıda bulunan her yabancı şirket İran - Libya Yaptırımlar Yasası'na ILSA göre yaptırımla karşılaşır. Bu yasa Türkiye için de geçerlidir. Türkiye ve ABD'nin birbirleriyle her gün görüşen iki yakın müttefik olduğu dikkate alınırsa, Başbakan Erdoğan'ın ABD'nin İran'la ilgili görüş ve endişelerinden haberdar olması beklenir. Türk bürokratlarının da ILSA'dan haberdar olduklarından eminiz." 
Türk şirketlerinin ortak proje yürütmeleri durumunda ne gibi yaptırımla karşılaşacakları sorusuna da aynı yetkili, "Amerikan devletiyle ya da Amerikan şirketleriyle her türlü iş yapmaları engellenir" yanıtını verdi. 

Erbakan da uyarılmıştı 
Erbakan hükümeti döneminde 8 Ağustos 1996'da Türkiye'nin İran'dan doğalgaz satın almasını düzenleyen bir anlaşma imzalanmıştı. Anlaşma uyarınca gaz çekişi 2001'de başladı. Anlaşmanın imzalanmasıyla birlikte ABD'den Türkiye'ye miktarın artırılmaması ve Avrupa'ya Türkiye üzerinden İran gazı satışına izin verilmemesi talepleri iletildi. 

Yasa ne diyor 

ILSA yasasında, ABD Başkanı'nın 2 ya da daha fazlasının uygulanması talimatını verebileceği yaptırımlar şöyle sıralanıyor 
Eximbank yasağı Yaptırım uygulananlara ihraç edilecek ürünler için ABD Eximbank'ı Başkan'ın talimatıyla garanti ya da kredi kolaylığı sağlamaz.İhraç yasağı Yaptırım uygulananlara hiçbir teknoloji ya da ürünün ihracına izin verilmez.Satın alma yasağı ABD hükümeti yaptırım uygulanan şirketten hiçbir hizmet ya da ürün alımı yapmayabilir.Borçlar Tüm Amerikan finans kuruluşlarına yaptırım uygulanan kişiye borç verilmemesi ya da kredi açılmaması talimatı verilebilir. 

</TEXT>
</DOC>
