<DOC>
<DOCNO> 285387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun56.html </URL>
<DATE> 2004/11/02/ </DATE>
<TIME> 22.09 </TIME>
<AUTHOR>  </AUTHOR>
<HEADLINE>
İran'a giren ABD vatandaşlarından parmak izi alınacak 
</HEADLINE>
<TEXT>

     İran meclisi, ülkeye giriş yapacak Amerikan vatandaşlarından parmak izi alınmasıyla ilgili bir yasa tasarısını onayladı. 
     İRNA'nın haberine göre, Meclis Ulusal Güvenlik ve Dış Siyaset Komisyonu raportörü Kazım Celali, söz konusu yasanın, İran İslam Devrimi sırasında eski Amerikan Büyükelçiliği binasının 4 Kasım 1979 tarihinde işgal edilmesinin yıldönümü öncesinde onaylandığını söyledi. 
     Yasanın, Amerikan yönetiminin ABD'yi ziyaret eden İran vatandaşlarından parmak izi alınması uygulamasına karşılık olarak çıkarıldığını söyleyen Celali, yasaya göre, hükümetin İran'a girecek Amerikan vatandaşlarının kimlik kontrolleri için gümrük kapılarında gerekli önlemleri alacağını ve İran'ın ulusal güvenliğini tehdit edeceğini düşündükleri Amerikan vatandaşlarının ülkeye girmesine izin verilmeyeceğini kaydetti. 
     Celali, yasanın ABD yönetiminin topraklarına giren İran vatandaşlarından parmak izi alınması uygulamasını durduruncaya kadar yürürlükte kalacağını, ABD'nin bu uygulamaya son vermesi halinde İran'ın da yasayı askıya alacağını belirtti. 
     
</TEXT>
</DOC>
