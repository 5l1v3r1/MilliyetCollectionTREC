<DOC>
<DOCNO> 290654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sonsiy04.html </URL>
<DATE> 2004/11/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Erdoğan Türkiye hala bürokratik oligarşiyle mücadele ediyor 
</HEADLINE>
<TEXT>

     Baki Tuğlacı AA 

Başbakan Recep Tayyip Erdoğan, ''Türkiye hala bürokratik oligarşiyle mücadelesini sürdürmektedir. Zaman zaman buna maalesef sivil oligarşi de karışıyor. Bunlarla mücadele ediyoruz'' dedi. 
     Erdoğan, Edirne-Kırklareli yol kavşağında bulunan İpekyol Edirne Üretim ve Lojistik Merkezi'nin temel atma törenine katıldı. 
     Başbakan Erdoğan, burada yaptığı konuşmada, Edirne'nin teşvik yasası kapsamında bir il olmadığını hatırlatarak, İpekyol tesislerini burada kurma kararı alan Yalçın Ayaydın ve ailesini takdir ettiğini belirtti. 
     Türkiye'de geçmişte birçok temelin atıldığına, ancak bunların tamamlandığına işaret eden Erdoğan, kendisinin genellikle açılış törenine katılmayı tercih ettiğini buradaki törene ise özelliği olması nedeniyle geldiğini söyledi. 
     Erdoğan, bu ülkede taş üstüne taş koyanın başları üzerinde yeri olduğunu vurgulayarak, zira Türkiye'nin buna hasret olduğunu ifade etti. Bazı müteşebbislerin başka ülkelerde yatırım yapmayı tercih ettiğini ifade eden Erdoğan, yatırım için Türkiye'yi tercih eden müteşebbislere farklı alkışları olduğunu kaydetti. 
     Türkiye'nin bir numaralı sorununun işsizlik olduğunu dile getiren Erdoğan, bunun aşılarak vatandaşa iş ve aş verilmesi gerektiğini belirtti. 
     Devletin kapısını iş kapısı olmaktan çıkardıklarını bildiren Erdoğan, bu nedenle yeni adımlar atılması ve iş alanları açılması gerektiğini söyledi. 
     İpekyol fabrikasında aşamayla bin kişinin istihdam edileceğini anlatan Erdoğan, bu tesisle birlikte Edirne'ye başka tesislerin de kazandırılacağını bildirdi. 
     Başbakan Erdoğan, bu tesiste 1 milyon 250 bin bayan dış giyim tekstil ürünü üretileceğini ve bunun yarısının da ihraç edileceğini belirterek, Trakya'daki tesislerin geçmişte sıkıntılı anlar yaşadığını, ancak şimdi bunların teker teker ayağa kalkmaya başladığını ifade etti. 
     
     YENİ TEŞVİK YASASI... 

     Yeni bir teşvik yasasının gündemlerinde olduğunu kaydeden Erdoğan, 1 Ocak 2005'ten itibaren teşvik yasasının kapsamını genişleteceklerini söyledi. 
     Cuma günü Aksaray'da 109 tesisin açılış ve temel atma törenlerine katıldığını, iki yıl sonra buralarda 15 bin kişinin istihdam edileceğini hatırlatan Erdoğan, şunları söyledi 
     ''Türkiye bir heyecanı yaşıyor. Bunu devam ettirmek hepimizin gayretiyle olacaktır. Umutsuz değiliz. Türkiye 17 Aralık'ta farklı bir zeminle zamanı yakalayacaktır. Bu olsa da olmasa da Türkiye emin adımlarla zaten geleceğe yürüyor. Türk müteşebbisi dünyanın her yerinde yerini almıştır. Bu heyecan daha önce yoktu, şimdi var. İnsanlarımız artık dünyanın her yerinde söke söke hakkını arıyor. Türk müteşebbisi alkışa ve takdire layıktır. İhracatımız 62 milyar dolara yükselmişse, bu müteşebbisimizin gayretiyle olmuştur. Ancak sıkıntılarımız da yok değil. Türkiye hala bürokratik oligarşiyle mücadelesini sürdürmektedir. Zaman zaman buna maalesef sivil oligarşi de karışıyor. Bunlarla mücadele ediyoruz. Bu mücadeleyi hep birlikte aşmaya mecburuz. Köhnemiş, gelişim ve değişimle anlaşamayan zihniyetler var. Bunlarla mücadelemizi sürdürüyoruz. Kolay değil.'' Başbakan Erdoğan, bugün Edirne'de DSİ tarafından yaptırılan 35 gölet ve sulama tesisinin açılışını yapacaklarını da belirterek, artık Trakya ovalarının susuz kalmayacağını söyledi. 
     Türkiye genelinde 70'i aşkın baraj, gölet ve sulama tesisinin bu yıl bitirildiğini kaydeden Erdoğan, bu çabalarının artarak devam edeceğini dile getirdi. 
     
     HAMZABEYLİ SINIR KAPISI 

     Bulgaristan'la Türkiye arasında açılacak Hamzabeyli Sınır Kapısı'nın Türkiye tarafından hazırlandığını, ancak Bulgar tarafının henüz bunu bitiremediğini de hatırlatan Erdoğan, ''Biz tarih verdiğimiz zaman bu o tarihte bitmeli. Biz temel atarken tarih veririz ve bitiririz. Türkiye geçmişte temelini attığı, ancak bitiremediği tesislerin maliyetini çekiyor. Bitirilemeyen tesislerin bitirilmesini önceliğe aldık. Böylece halkımızın psikolojik çöküşünü de tedavi ediyoruz'' diye konuştu. 
     Erdoğan, İpekyol Fabrikası'nın sahiplerinin Güneydoğulu olduklarını, ancak bu fabrikayı Edirne'de kurma kararı aldıklarını da dile getirerek, ''Benim insanımda bölgesel, dinsel, etnik milliyetçilik yok. Benim insanım Türkiye Cumhuriyeti vatandaşlığı çerçevesinde bütünleşmiştir. Konulara böyle yaklaşırsak başarıya ulaşırız'' dedi. 
     Erdoğan, tesisin 2005 Haziran'da üretime başlayacağını kaydederek, şimdiden tesisin bölge halkına hayırlı olmasını diledi. 
     Başbakan Erdoğan daha sonra, törene katılan Maliye Bakanı Kemal Unakıtan, Enerji ve Tabii Kaynaklar Bakanı Hilmi Güler, Sağlık Bakanı Recep Akdağ ve Tarım ve Köyişleri Bakanı Sami Güçlü ile butona basarak tesisin temelini attı. 
     
</TEXT>
</DOC>
