<DOC>
<DOCNO> 260379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/guncel/axgun02.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Acil servislerde sedye lüks 
</HEADLINE>
<TEXT>


İstanbul'daki hastanelerin acil servislerinin önü, kucakta taşınan hastalarla, bankta uyuyan hasta yakınlarıyla dolu 

ŞAKİR AYDIN, GÜRKAN AKGÜNEŞ, GÖKHAN KARAKAŞ İstanbul - Fotoğraflar AHMET DUMANLI, ŞAKİR AYDIN 

İstanbul'daki hastanelerin acil servisleri şik yetlerin en yoğun yaşandığı yer. Ambulans ve taksilerle sürekli hasta ve yaralıların taşındığı, hasta yakınlarının endişe ve gözyaşlarının eksik olmadığı 9 hastanenin acil servisindeki gece yaşamına tanık olduk. Sedye arayan vatandaşlar, kucakta hastaneye taşınan hastalar, görevlilerle tartışanlar, ilgisizlikten yakınarak bağırıp çağıranlar ve hastane bahçelerinde uyuyan hasta yakınlarının oluşturduğu manzara, önceki gecenin özetiydi. 

Kocasını kucakladı 
Okmeydanı SSK Hastanesi Acil Servisi, önceki gece hem hastalara hem de beklemekten yorgun düşerek uyuyakalan hasta yakınlarına ev sahipliği yapıyordu. Bekleme salonu bulunmayan acil serviste, tedavi gören yakınlarını bekleyenler, battaniyelerine sarılarak boş buldukları yerde kıvrılıp uyurken, gecenin ilerleyen saatlerinde acil serviste sedye kalmadı. Taksiyle hasta getiren bir aile sedye istedi. Sedye bulunamayınca 'Bu ne biçim hastane' diye bağıran kadın, hasta kocasını kucaklayarak sedye görevi yaptı. 

Günlerce bekliyorlar 
Annesini önceki sabah 08.30'da getirip gece h l acilde olan Öznur Akdağ, "Tomografiyi dışarıda çektirdik. Sonucu çarşamba alacağız, o zamana kadar mecburen hastanedeyiz. Doktorlar 48 saatir çalıştıklarını söyleyerek her sorumuzda bizi azarlıyor. Anneme teşhis bile konulmadı. Belki de hemen ameliyat olması gerekiyor, ama 3 gün MR sonucunu bekleyeceğiz" dedi. Acil Servis'in önünde bekleyen Engin Subaşı ise, kolu kırılan 9 yaşındaki kızının evrak eksikliği nedeniyle 7 saat ameliyata alınmadığını söyledi. 

'3 gecedir banktayım' 
Haseki Eğitim ve Araştırma Hastanesi Acil Servisi'ne de 10 dakikada bir hasta geldi. Endişeli hasta yakınları geceyi bahçedeki banklarda geçirdi. Battaniye ve minderiyle tedarikli gelenler de vardı. 
Hasta yakını Ayhan Sofuoğlu da yaşadıklarını şöyle anlattı "Hastane bankındaki üçüncü gecem. Annem yoğun bakımda beyin ameliyatı sırası bekliyor. Bugün ameliyat olması gerekiyordu, ancak daha acil bir hasta geldiği için ameliyatın ertelendiği söylendi" diyor. 

Kavga da hiç eksik olmuyor 

İstanbul Tıp Fakültesi Acil Servisi'nde de hastalarını görmek için içeriye girmek isteyen hasta yakınları ile görevliler arasındaki tartışma gece boyunca eksik olmadı. 
Haydarpaşa Numune Hastanesi Acil Servisi'nde de şik yetler, personel yetersizliği ve ilgisizlikti. Burada da banklar ve otomobillerin için uyuyan hasta yakınlarıyla doluydu. 
Kartal Lütfi Kırdar Eğitim ve Araştırma Hastanesi'nin önünde ise, banklarda yatan vatandaşların çevresinde köpeklerin gezinmesi, zar zor uyuyanların da uykusunu kaçırdı. 


</TEXT>
</DOC>
