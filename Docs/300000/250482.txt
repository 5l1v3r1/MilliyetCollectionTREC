<DOC>
<DOCNO> 250482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun26.html </URL>
<DATE> 2004/06/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
THY Tiflis bürosu kısa bir süre işgal edildi 
</HEADLINE>
<TEXT>

     Gürcistan'ın başkenti Tiflis'te, Türk Havayolları'nın THY bürosunun silahlı kişilerce kısa bir süre işgal edildiği bildirildi. 
     İnterfax haber ajansı, THY bürosundaki işgalin kısa bir sürede polis tarafından sona erdirildiğini duyurdu. 
     Haberde, büroyu işgal edenlerin sayısı ve amaçlarının ne olduğu konusunda bilgi verilmedi. 
     Polisin, bir şüpheliyi tutukladığı kaydedildi. 
     
     TELEVİZYONLAR CANLI YAYINLADI 

     Türkiye'nin Tiflis Büyükelçisi Dicle Kopuz, THY bürosunun işgal eyleminin siyasi bir yönü olmadığını belirterek, ''Adi bir vakaydı. Gürcistan güvenlik makamlarının hızlı müdahalesiyle sorun çözüldü'' dedi. 
     Kopuz, THY bürosunu işgal eyleminin içeriğiyle ilgili ayrıntıların henüz belli olmadığını, birkaç kişi tarafından yapılan eylemin kısa sürdüğünü kaydetti. 
     Gürcü yetkilileri tarafından yapılan açıklamada da, THY bürosunda bulunanların serbest kaldıkları, olaydan birkaç kişinin sorumlu olabileceği belirtildi. 
     THY'nin Tiflis'teki görevlilerinden Timur Liparteliani ise içinde akrabası bulunan bir THY uçağının düştüğü söylentisini duyan bir kişinin büroya girerek müdüre saldırdığını anlattı. 
     Lipertaliani, olayda rehin alınma durumunun söz konusu olmadığını ve silah kullanılmadığını söyledi. 
     Büroyu basan kişinin polis tarafından gözaltına alındığı bildirildi. 
     Gelen ilk haberlerde, büronun silahlı saldırganlarca basıldığı ve bazı kişilerin rehin alınmış olabileceği belirtilmişti. 
     THY'nin Tiflis bürosundaki işgal eylemini sona erdiren Gürcü güvenlik güçlerinin operasyonunun bir bölümü, ülkedeki bazı televizyon kanallarında canlı yayınlandı. 
     
</TEXT>
</DOC>
