<DOC>
<DOCNO> 294321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/siyaset/siy03.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa oylamasını Türkiyeciler kazandı 
</HEADLINE>
<TEXT>


MİNE G. KIRIKKANAT Paris 


Fransız Sosyalist Partisi'nin FSP 120 bin üyesi, parti içinde düzenlenen bir referandumla Avrupa Birliği AB Anayasası'na "evet" dedi. FSP yönetimi, 2005 yılında ülke çapında halkoylamasına sunulacak olan Anayasa'ya yönelik "evet" kampanyasını böylece kendi seçmeninin tercihine dayandırmış oldu. Parti üyelerinin yüzde 75 katılımıyla gerçekleşen referandumda oyların yüzde 58'ini alan "evet" yanlısı sosyalistler, Fransa çapında bir yoklama sayılacak referandum girişiminin, "parti içi demokrasi"nin en iyi örneği olduğunu vurguladılar. 
FSP'de yapılan oylama, Türkiye'yi de yakından ilgilendiriyor. "Anayasa'ya evet" diyenler, aynı zamanda Türkiye'nin AB üyeliğine de sıcak bakıyor. "Hayırcılar" ise Türkiye'nin AB üyeliğine de karşı. 
2004 başında Paris'e gelen Başbakan Tayyip Erdoğan'ı otelinde ziyaret eden SP Genel Sekreteri François Hollande, AB üyeliğini "Ermeni soykırımının tanınmasına" bağlamasına karşın, Türkiye'ye müzakere tarihi verilmesinden yana olduklarını açıklamıştı. Hollande ve ekibi, AB bünyesinde Türkiye'ye arka çıkan Sosyalist Grup'un ortak tavrını izliyor. 
Eski Başbakan Laurent Fabius ise, Türkiye'nin AB üyeliğine ve AB Anayasasına tümüyle karşı. AB Anayasası'na yönelik referandum sonucu, Türkiye'ye müzakere tarihi verilmesinden yana grubun parti içindeki iktidarını 'oturtması' anlamına geliyor. 




</TEXT>
</DOC>
