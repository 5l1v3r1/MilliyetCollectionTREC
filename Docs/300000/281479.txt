<DOC>
<DOCNO> 281479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sondun23.html </URL>
<DATE> 2004/10/19/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
ABD askerlerine göre savaş hazırlıkları yetersiz 
</HEADLINE>
<TEXT>

     Amerikan ordusunun ihtiyat askerleri, savaşa yeterince hazırlanmadıklarını düşünüyor. 
     Wall Street gazetesinin yayınladığı Savunma Bakanlığı araştırması, ihtiyat askerlerinin yaklaşık yarısının, birliklerinin savaşa gerektiği şekilde hazırlanmadığını düşündüğünü gösterdi. 
     Gazeteye göre, Irak'ta görev yapan ihtiyat askerlerinin çoğunun da, birliklerinin savaş hazırlıklarını yeterli bulmadığı aynı araştırmayla ortaya çıktı. 
     Araştırma, ayrıca ihtiyatlarda muvazzaflığa geçme arzusunun erozyona uğradığını ve muvazzaf asker olmak isteyenlerin sayısının son bir yıl içinde yüzde 10 azaldığını gösterdi. 
     
     RAMADİ'DE ÇATIŞMA 
     Öte yandan, Irak'ın Ramadi kentinde, Amerikalı askerler ile militanlar arasında çatışma çıktığı bildirildi. 
     Görgü tanıkları, çatışmanın belediye binası yakınlarında çıktığını, ev yapımı bomba ve roket atılması sonucu Amerikan ordusuna ait bir aracın zarar gördüğünü söylediler. 
     Çatışmada ölen veya yaralanan olup olmadığına dair açıklama yapılmadı. 
     Başkent Bağdat'a 113 kilometre uzaklıktaki Ramadi kenti, direnişçilerin kalelerinden biri olarak görülüyor. 
     
</TEXT>
</DOC>
