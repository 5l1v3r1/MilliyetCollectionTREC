<DOC>
<DOCNO> 278156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur28.html </URL>
<DATE> 2004/10/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
İstanbul'da trafik yoğunluğu giderek artıyor .. 
</HEADLINE>
<TEXT>

     İstanbul'da sabah saatlerinden itibaren etkisini artıran sağanak yağışın neden olduğu trafik yoğunluğu, kent genelinde artarak devam ediyor. 
     İstanbul Büyükşehir Belediyesi Ulaşım Daire Başkanlığı Trafik Merkezi'nden alınan bilgiye göre, şehir içinde olduğu gibi Anadolu ve Avrupa yakası arasındaki trafik yoğunluğu sürüyor. 
     Boğaziçi ve Fatih Sultan Mehmet köprüleri ile bağlantı yollarında artan trafik nedeniyle araçlar çok ağır ilerliyor. 
     Karayolları 17. Bölge Müdürlüğü yetkilileri, Fatih Sultan Mehmet Köprüsü Etiler çıkışında oluşan 3 metre derinliğindeki su birikintisinin, çıkışı kullanan araçlarda yığılmaya neden olduğunu ve suyun tahliye çalışmalarının sürdüğünü bildirdiler. 
     Anadolu Yakası'ndan köprü girişinde de kum yüklü bir kamyonun şeritte kalması nedeniyle köprü trafiğinin olumsuz etkilendiğini belirten yetkililer, aracın çekiciyle kaldırılacağını kaydettiler. 
     Alınan bilgiye göre, İstanbul'un her 2 yakasında trafik yoğunluğu yaşanan güzergahlar şöyle 
     ''Gültepe-Levent, Avcılar-Sefaköy, Merter-Cevizlibağ, Florya-Havuzlukavşak bağlantı yolu, Bostancı-Küçükyalı-Maltepe istikameti, Çevreyolu'ndan Merter'e dönüşler, Okmeydanı-Kasımpaşa, Kasımpaşa-Okmeydanı katılımı, Zincirlikuyu-Beşiktaş, Beşiktaş-Taksim çıkışı ile Güneşli-Mahmutbey istikameti.'' Öte yandan, sabah saatlerinde Topkapı-Cevizlibağ arasındaki tramvay hattında bir otomobilin kalması sonucu yapılamayan tramvay seferleri de aracın çıkarılması üzerine yeniden başladı. 
     Şu anda Eminönü-Zeytinburnu arasında tramvayın normal seferlerini sürdürdüğü bildirildi. 
     Trafik sıkışıklığı nedeniyle vatandaşlar, Taksim-Levent arasında çalışan metro hattına akın edince yolcu yoğunluğuna bağlı olarak metro seferlerinde de aksamalar yaşandı. 
     
</TEXT>
</DOC>
