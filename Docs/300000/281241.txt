<DOC>
<DOCNO> 281241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonsiy01.html </URL>
<DATE> 2004/10/18/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Gül Türkiye köklü bir değişiklik içinde... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'de büyük ve köklü değişikliklerin yaşandığını söyledi. 
     Bakan Gül, bu akşam Berlin'deki Türkevi'nde, Berlin Başkonsolosu Aydın Durusoy'un verdiği iftar yemeğine katıldı. 
     Almanya'ya Dışişleri Bakanı olarak ilk resmi ziyaretini yaptığını belirten Bakan Gül, şunları söyledi 
     ''Türkiye'de, yaklaşık 2 buçuk yıldan bu yana çok süratli değişiklikler yaşanmaktadır. Çok sağlam siyasi bir istikrar sağlanmıştır. Herkes geleceğini planlayabilir, kendini güvence içinde görebilir. Türkiye'nin yenileşmesi ve modernleşmesi gerektiğine inandık. Ekonomik ve siyasi programımızı belirledik. Daha sonra da bunları kararlı bir şekilde gerçekleştirdik. Türkiye, yapılan reformlarla ekonomik ve demokratik alanda köklü bir değişiklik içine girmiştir. Yıllar öncesinden tahmin edilemeyecek gelişmeler olmuştur.'' Demokratikleşme alanında Anayasa ve çok sayıda yasa değişiklikleri yapıldığına işaret eden Gül, uygulamaların da titizlikle takip edildiğini, Türkiye'deki gelişmelerin çeşitli uluslararası kuruluşlar tarafından da takdir edildiğini söyledi. 
     Ekonomik açıdan da Türkiye'de ne kadar büyük bir kriz yaşandığını herkesin bildiğini ifade eden Bakan Gül, şöyle dedi 
     ''Türkiye'de ekonomik büyüme, bu yıl yüzde 10 olacak. Türkiye'de büyüme hızı eskiden bir büyür, bir küçülürdü. Şimdi ise hızlı şekilde kalkınan bir ülke var. Tüm ekonomik göstergelerde istikrarlı bir gelişme görüyoruz.'' Türkiye'de eskiden yapılan kamuoyu yoklamalarına göre halkın yaklaşık yüzde 80'inin Türkiye'deki şartların daha kötü olacağına inandığını kaydeden Gül, yeni yapılan kamuoyu yoklamalarının ise halkın, geleceğe çok daha iyimser baktığını ortaya koyduğunu belirtti. 
     Bakan Gül, ''Yurtdışındaki gazetelerde eskiden hep karamsar haberler olurdu. Artık iç aydınlatıcı haberler görüyorum. Bu da büyük güven yaratıyor. Hem yurtiçinde hem yurtdışında. Büyük reformlar yaptık. Halkımıza ve kendimize güvendiğimiz için'' dedi. 
     Türkiye AB ilişkilerinde yeni bir sürece girdiklerini ifade eden Gül, sözlerini şöyle sürdürdü 
     ''Kopenhag kriterleri yerine getirildiğinde, Türkiye ile gecikmeden müzakereler başlatılacaktı. Artık müzakerelere başlanmasının eşiğine geldik. Bu hem Türkiye, hem Avrupa için önemli tarihi bir süreç. Türkiye tarafını bize bırakın. Size de burada büyük görevler düşüyor.'' 
     
     ''BURADA BAZI TEDİRGİNLİKLER VAR'' 
     Dışişleri Bakanı ve Başbakan Yardımcısı Abdullah Gül, Almanya'da yaşayan Türklerin de Türkiye'nin AB üyeliği ile ilgili olarak yapabilecekleri çok şey olduğunu söyledi. Gül, ''Burada bazı tedirginlikler var. Bunları giderilmesi lazım. Türkiye'nin Avrupa için büyük fayda sağlayacağının anlatılması gerekir. Bu konuda Türk derneklere ve işadamlarına, herkese büyük görevler düşmektedir'' dedi. 
     Almanya'nın birçok Türk için ikinci bir vatan haline geldiğini kaydeden Gül, ''Nerede yaşıyorsak, mutlu ve faydalı olmamız lazım. Herkesin toplumsal olaylara ve siyasete katılımda aktif olması gerekir. Bu Türkiye'ye yapılacak en büyük hizmettir'' diye konuştu. 
     Almanya'da yaşayan Türkleri siyasete katılarak ülkeyi birlikte yönetmeye çağıran Gül, bunun da eğitimden geçtiğini, bu nedenle Almanya'nın kültürünün ve dilinin öğrenilmesi gerektiğini kaydetti. 
     Bakan Gül, ''Farklı kültür ve geleneklerin olması kötü değildir. Kendi inançlarınızı ve kültürünüzü yaymak da doğaldır. Ancak asimilasyon ne kadar yanlışsa, entegrasyon da o kadar doğrudur'' diye konuştu. 
     Gül, bir soru üzerine de Berlin'de Osmanlı döneminden kalan bir araziye yakın zamanda yeni Büyükelçilik binası yapımına başlayacaklarını belirterek, ''Bu önceliklerimizden biri olacaktır'' dedi. 
     Almanya'da yetişen gençlerin de Türkiye için çok önemli olduklarını ifade eden Gül, şunları söyledi 
     ''Bu gençlerden her halükarda faydalanılacak. Bu nedenle vatandaşlığa geçişleri teşvik ediyoruz. Vatandaşlık hizmetleri çok önemli. Bunun için de e-konsolosluk hizmeti başlattık. Buna büyük önem veriyoruz. Bunu ilk kez Chicago'da başlattık ve gayet iyi işliyor. Burada da bunun için tanıtım toplantıları yapacağız. Dağıtılmak üzere afişler basılıyor. Artık bilgisayara girip gerekli her şeyi öğrenebileceksiniz. Bunun özellikle Almanya'da çok önemli olacağını düşünüyorum'' diye konuştu. 
     
     UYUM KONUSU 
     Bakan Gül, Türk ailelerden çocuklarının eğitimine önem vermelerini de isteyerek, şöyle dedi 
     ''Buralara sık sık gelip giderim. En çok üzüldüğüm şey, burada bu kadar güzel okul ve imkan var. Ancak bazı aileler uzak görüşlü davranarak, çocuklarını bu güzel okullara göndermiyor. Bu konuda herkesin teşvik yapması gerekir.'' Almanya'daki Türk şirketlerinin mesleki eğitim konusunda da çok şey yapabileceklerini ifade eden Gül, ''Hükümet olarak yapabileceğimiz şeyler varsa, bunu düşünebiliriz. Ancak bu sorunlar yerinde yaşayan insanların çabalarıyla çözülebilir'' diye konuştu. 
     Gül, Türkiye'de hukuki anlamda Almanya'daki gibi bir kadın-erkek eşitliği olduğunu da vurgulayarak, ''Kültür ve geleneklerden kaynaklanan farklılıklar olabilir. Ancak Türkiye'de hukuki açıdan kadınlarla erkekler arasında bir fark yok'' dedi. 
     Bakan Gül, Irak Türkmen Cephesi Almanya Temsilcisi Ganim Authman'ın, Iraklı Türkmenleri kararlı şekilde koruduğu için teşekkür etmesi üzerine de ''Biz görevimizi yaptık ve yapmaya da devam edeceğiz. Bundan kimsenin şüphesi olmasın. Burada ve dünyanın her bir yerinde'' diye konuştu. 
     Authman, Bakan Gül'e, Irak'taki Türkmenler için göstermiş olduğu kararlı tutumundan dolayı teşekkür plaketi verdi. 
     Türkevi'ndeki iftar yemeğine, Türkiye'nin Berlin Büyükelçisi Mehmet Ali İrtemçelik, Berlin Başkonsolosu Aydın Durusoy, Berlin eyaleti milletvekilleri Dilek Kolat, Gıyasettin Sayan, Ülker Radziwill ve Özcan Mutlu ile çok sayıda Türk dernek temsilcisi katıldı. 
     Bakan Gül, yarın Dışişleri Bakanı Joschka Fischer ile görüşecek. Gül daha sonra, Fischer'in, onuruna vereceği akşam yemeğine katılacak ve Avrupa'da yaşayan bazı Türk kökenli milletvekilleri ile bir araya gelecek. 
     
</TEXT>
</DOC>
