<DOC>
<DOCNO> 259446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/ekonomi/eko03.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çözüm de yok, kilitlenme de yok 
</HEADLINE>
<TEXT>


ANKARA Milliyet 

Başbakan Recep Tayyip Erdoğan'ın doğalgaz pazarlığını sonuçlandıramadığı İran ziyaretinden bir gün sonra Rus gazını satan Gazprom'un Başkanı Aleksey Miller, Ankara'ya geldi. Enerji Bakanı Hilmi Güler'i ziyaret eden Miller, "Türkiye'ye enerji girişinden tüketiciye kadar bütün alanlarda yatırım yapmaya hazırız" dedi. Güler de Rusya Devlet Başkanı Vladimir Putin'in eylülde Türkiye'yi ziyareti sırasında iki ülke arasında enerji sektöründe işbirliği anlaşması imzalanacağını açıkladı. İran'daki temaslarla ilgili bir soru üzerine Güler, İran'ın tahkime gidilen doğalgaz fiyat indirimiyle, Avrupa'ya gaz satışını beraber ele almak istediğini söyledi. Güler, İran ile yürütülen doğalgaz pazarlığı ile ilgili olarak, "Kilitlenme de, çözüm de yok" dedi. Güler ayrıca, İran'dan alınan gazın başka ülkeye satılması reexport konusunda mesafe alınamadığını kaydetti. 


</TEXT>
</DOC>
