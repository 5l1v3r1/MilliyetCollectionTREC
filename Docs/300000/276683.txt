<DOC>
<DOCNO> 276683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/siyaset/axsiy02.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumların dediği oldu 
</HEADLINE>
<TEXT>


Türkiye, İKÖ-AB zirvesine KKTC'nin 'Kıbrıs Türk Devleti' statüsüyle katılmasına karşı çıkan Güney Kıbrıs Rum Yönetimi'ni engelleyemedi. Zirve iptal edildi 

Utku Çakırözer 


İstanbul'da 4 - 5 Ekim'de yapılacak İslam Konferansı Örgütü-AB zirvesi, KKTC'nin forumda "Kıbrıs Türk Devleti" statüsüyle temsil edilmesine karşı çıkan Güney Kıbrıs Rum Yönetimi, Ankara ile AB Dönem Başkanı Hollanda üzerinden yürüttüğü pazarlıktan galip çıkması üzerine iptal edildi. Böylece, Türkiye'nin hazirandaki İKÖ zirvesinde elde ettiği kazanımlar AB nezdinde etkili olamadı. 
KKTC ısrarı karşısında toplantıya katılmayacağını açıklayan Hollanda'nın ardından, Ankara'nın beklentilerinin aksine, Kıbrıs politikası konusunda kendisini destekleyen AB başkentlerinden de ses çıkmadı. Dışişleri, Ankara ile Brüksel arasında zirvenin iptaline varan krizin ardından yaptığı açıklamada, gelişmelerden Rumlar sorumlu tutularak, "Güney Kıbrıs Rum hükümeti, AB üyelerini kendi görüşleri doğrultusunda etkilemek için yoğun çaba sarf etti" denildi. Bu tavrına rağmen, forumun yapılabilmesi için Ankara'nın Güney Kıbrıs Rum Yönetimi'ne benzer şartlar ileri sürmediğine dikkat çekilen açıklamada, Türkiye'nin masaya koyduğu önerileri Hollanda'nın kabul etmemesi üzerine iptal sonucu doğduğu belirtildi. Açıklamada, "Bu önemli girişimin, esasa yönelik olmayan bir nedenle engellenmesinden üzüntü duymaktayız" ifadesi kullanıldı. 

Gül AB yanlış yaptı 
Dışişleri Bakanı Abdullah Gül konuyla ilgili şunları söyledi "Ne yazık ki AB burada yanlış yaptı. İKÖ'nün kararı Kıbrıs'ı tanıma anlamına gelmez. Zaten biliyorsunuz, bu toplantı iki ayaklı olacaktı. Birinde aydınlar bir araya gelip bütün bu gelişmeleri konuşaktı. O yine yapılacak. Bundan sonra AB üzülsün. Hayal kırıklığı içinde değiliz. Organizasyonu onların ricası üzerine yapmıştık. " 

Gül, 'iptal edilmez' demişti 

Dün sabah forumun iptal edilme olasılığı olmadığını belirterek, "Hepsine 'kim gelecekse haber versin' dedim. Katılıp katılmama her ülkenin kendi kararı" diyen Gül, AB'nin katı tutumu karşısında geri adım atmak zorunda kaldı. 
İptal kararı şu sıkıntıları su yüzüne çıkardı 
AB, ilk krizde Rumların yanındaydı.Rum Kesimi'nin Türkiye'nin üyeliği konusunda alınacak kararda etkili olacağı ortaya çıktı. Dönem Başkanı Hollanda'ya rağmen, Gül'ün AB'yi bölme girişimi rahatsızlık yarattı. Kritik zirvenin Hollanda'nın başkanlığında yapılacağına dikkat çekildi. 

Hazırlıklar çöpe gitti 

İSTANBUL Milliyet 

İKÖ - AB Dışişleri Bakanları Ortak Forumu İkinci Toplantısı'nın iptal edilmesi nedeniyle toplantının yapılacağı Conrad Otel ve çevresinde yapılan hazırlıklar da boşa gitti. Onlarca yabancı delege ve gazeteciyi ağırlamaya hazırlanan oteldeki güvenlik önlemleri, iptalin duyurulmasının ardından azaltıldı. 
Conrad Otel'de toplantının yapılacağı salonun giriş bölümüne bir medya çadırı kuruldu. İçinde bilgisayar, fotokopi makineleri, dev ekran televizyonlar, faks cihazları, TV montaj ve radyo editing odalarının yanı sıra kafeterya da düşünüldü. Ayrıca, toplantıya katılacakların ulaşımı için otelin bulunduğu sokağa, üzerinde zirvenin simgesinin bulunduğu bir otobüs durağı yapıldı. Güvenlik önlemleri kaldırılmaya başlandı. 


</TEXT>
</DOC>
