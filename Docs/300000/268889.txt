<DOC>
<DOCNO> 268889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/ekonomi/eko02.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim'in yaptığı zamlar plastikçiyi isyan ettirdi 
</HEADLINE>
<TEXT>


Petkim ürün fiyatlarında sekiz ayda 21 kez zam yaptı. Plastik üreticileri ise yüzde 40'a varan hammadde zammını fiyatlarına yansıtamamaktan yakındı 

MERT İLKUTLUĞ İzmir DHA 

Petkim'in sekiz ayda 21 kez zam yapması ile hammadde fiyatlarının yüzde 40'a varan oranlarda artması plastik sanayicilerini isyan ettirdi. Sanayiciler, "Bu zamları fiyatlarımıza yansıtamıyoruz" dedi. 
Plastik Sanayicileri Derneği PLASDER ile Ege Bölgesi Sanayi Odası EBSO Plastik Meslek Komitesi üyeleri, hammadde fiyatlarını görüşmek üzere bir araya geldi. Toplantının ardından EBSO Yönetim Kurulu Başkanı Salih Esen'in de katkısıyla düzenlenen basın toplantısında Petkim eleştirildi. Kendisinin de plastik üreticisi olduğunu hatırlatan EBSO Başkanı Esen, yılbaşından bu yana plastik hammaddelerinden 'Alçak Yoğunluklu Polietilen'e AYPE 21 kez zam geldiğini belirterek, "Petkim'in zam yapmadan önce beş kez düşünmesi gerekir" dedi. Çok sık değişen fiyatların sanayicileri işletme sermayesi açısından çok zor durumda bıraktığını ifade eden Esen, Petkim'in yaptığı zamları gören ithalatçıların da fiyat arttırdığını belirtti. 

'Dört gün arayla zam' 
PLASDER Başkanı Erol Paksu ise bugüne kadar hammaddelerine çok zam geldiğini, ancak bunları fiyatlarına yansıtmamaya çalıştıklarını söyledi. Paksu, "Artık son raddeye geldik" dedi. 
Dünyada da fiyatların yukarı gittiğini ve Petkim'in de buna uymak zorunda olduğunu kaydeden Paksu, "Ancak o kadar sık zam gelmeye başladı ki bunu müşterilerimize anlatamıyoruz, fiyatlara yansıtamıyoruz, çünkü bu kadar çok zam geldiğine inanmıyorlar. 27 Ağustos'ta AYPE'ye 90 dolar zam geldi, arkasından 1 Eylül Çarşamba günü 50 dolar daha zam geldi. Bu kadar olmaz artık" dedi. 


</TEXT>
</DOC>
