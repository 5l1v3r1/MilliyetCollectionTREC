<DOC>
<DOCNO> 258345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur45.html </URL>
<DATE> 2004/07/26/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Teziç "Harç miktarlarının artması için 3 ayrı teklif sunduk" 
</HEADLINE>
<TEXT>

     YÖK Başkanı Prof. Dr. Erdoğan Teziç, öğrenci harçlarının yüzde 10, yüzde 15 veya yüzde 20 oranında artırılması için 3 ayrı seçenekten oluşan teklif sunduklarını bildirdi. 
     YÖK Genel Kurulu, Prof. Dr. Erdoğan Teziç'in başkanlığında YÖK'te toplandı. 
     Toplantının ardından ele alınan konulara ilişkin bilgi veren Teziç, öğrenci harçlarına yapılacak zam konusunun değerlendirildiğini, enflasyon dikkate alınarak yüzde 10, yüzde 15 veya yüzde 20 oranlarında artırılması için teklif sunduklarını söyledi. Teziç, ''Hükümet, bunun hangisini uygun görürse o oranda zam yapar'' diye konuştu. 
     Harçları ödeme konusunda maddi yönden zor durumda bulunan öğrenciler olduğuna işaret eden Teziç, üniversitelerin bu konuda öğrencilere kolaylık sağlaması gerektiğini ifade etti. Teziç, ''Öğrenciler Yurt-Kur'dan kredi talebinde bulundukları takdirde, en azından üniversitelerin bir dönem harcı öğrenciden almayarak kolaylık sağlaması gerekir. Bu dönem sonunda öğrenci, Yurt-Kur'dan eğer kredi çıkmışsa ödeyecektir, çıkmamışsa da zaten kendisinin ödemesi gerekiyor'' dedi. 
     Kayıtlar sırasında üniversitelerin öğrencilerden bağış aldıklarının anımsatılması üzerine Teziç, ödeme güçlüğü bulunan öğrencilerden bunu istemenin doğru olmadığını söyledi. Teziç, üniversitelerin bugünkü koşullarda öğrenciden destek alma ihtiyacı duyduğunu belirterek, ''Ancak, bu zorunlu olmamalı. Rektörlük bunu öğrencilere anlatırsa, sorun ihtilafa dönüşmeden çözülmüş olur. Şunun altını da çizmek istiyorum Üniversitelerin ihtiyaçları var. Soruna ortak olmak da bir öğrenci sorumluluğu olmalıdır. Çünkü öğrencinin gelecekteki mesleğinin verimi üniversitelerde oluşmaktadır'' diye konuştu. 
     Bir soru üzerine Teziç, alınan harçların, öğrencilerin üniversiteye maliyetlerinin çok az bir kısmına denk geldiğini ifade etti. 
     
     SON KARAR BAKANLAR KURULU'NUN 
     YÖK'ün belirlediği harç miktarlarına ilişkin teklifi, ilk olarak Milli Eğitim Bakanlığı inceleyecek. Daha sonra teklif Maliye Bakanlığı'na iletilecek. Maliye Bakanlığı da gerekli değerlendirmeleri yaptıktan sonra teklifi Bakanlar Kurulu'na sunacak. 2004-2005 Akademik Yılı'nda üniversite öğrencilerinden alınacak harç miktarları, Bakanlar Kurulu'nun kararı ile kesinleşecek. 
     
     DEKAN ATAMALARI 
     Toplantıda, 14 fakülteye dekan atandı. Atanan dekanların isimleri ve fakülteler şöyle 
     ''- Atatürk Üniversitesi İletişim Fakültesi'ne Prof. Dr. Sevim Akten, - Atatürk Üniversitesi Kazımkarabekir Eğitim Fakültesi'ne Prof. Dr. Samih Bayrakçeken, - Atatürk Üniversitesi Tıp Fakültesi'ne Prof. Dr. N. Cahit Karakelleoğlu, - Ankara Üniversitesi Mühendislik Fakültesi'ne Prof. Dr. Rıdvan Berber, - Dokuz Eylül Üniversitesi Fen-Edebiyat Fakültesi'ne Prof. Dr. Binnur Gürler, - Dokuz Eylül Üniversitesi Güzel Sanatlar Fakültesi'ne Prof. Dr. Cengiz Çekil, - Ege Üniversitesi Su Ürünleri Fakültesi'ne Prof. Dr. Ahmet Kocataş, - Kırıkkale Üniversitesi Hukuk Fakültesi'ne Prof. Dr. Enver Bozkurt, - Ondokuz Mayıs Üniversitesi Diş Hekimliği Fakültesi'ne Prof. Dr. Hülya Köprülü, - Ondokuz Mayıs Üniversitesi Fen-Edebiyat Fakültesi'ne Prof. Dr. İsmet Şenel, - Ondokuz Mayıs Üniversitesi Eğitim Fakültesi'ne Prof. Dr. Bilal Dindar, - ODTÜ Eğitim Fakültesi'ne Prof. Dr. Meral Aksu, - Süleyman Demirel Üniversitesi Ziraat Fakültesi'ne Prof. Dr. Mehmet Atilla Aşkın, - Uludağ Üniversitesi Eğitim Fakültesi'ne Prof. Dr. Mustafa Cemiloğlu.'' 
     
</TEXT>
</DOC>
