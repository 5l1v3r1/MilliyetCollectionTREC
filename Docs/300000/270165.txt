<DOC>
<DOCNO> 270165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur32.html </URL>
<DATE> 2004/09/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kadere bak .. Yardım etmek isterken boğulan gencin anne babası da öldü 
</HEADLINE>
<TEXT>

     İzmir'in Menemen İlçesi'nde 2 kadına yardım etmek isterken boğulan gencin cenazesini getiren annesi ve babası, trafik kazasında hayatını kaybetti. 
     AA muhabirinin edindiği bilgiye göre, Kahramanmaraş'ın Elbistan İlçesi'ne bağlı Hasankendi Köyü'nde oturan baba Hamit Şahin ve anne Şükriye Şahin, hafta sonunda boğularak hayatını kaybeden oğulları Rahmi Şahin'in cenazesi Kahramanmaraş'a getirirken trafik kazası geçirdi. 
     Hamit ve Şükriye Şahin'in içinde bulunduğu Mehmet Has'ın kullandığı 34 VZ 4141 plakalı otomobil, Elbistan'a 90 kilometre kala İsmail Yeter idaresindeki 46 DP 200 plakalı kamyonetle çarpıştı. Hamit ve Şükriye Şahin olay yerinde hayatını kaybetti. 
     Kaza üzerine İzmir'de boğularak hayatını kaybeden Rahmi Şahin'in bir başka araçla getirilen cenazesi Göksun Devlet Hastanesi morguna konuldu. Olay yeri incelemesinin ardından baba Hamit ve anne Şükriye Şahin'in cesetleri de buraya taşındı. 
     Hasankendi Köyü'nde yaşanan yası daha da artıran trafik kazası sonrasında, Rahmi Şahin için hazırlanan mezarın yanına annesi ve babası için de mezar hazırlandı. Köy halkı, toprağa vermek için cenazelerin köye ulaşmasını bekliyor. 

     
</TEXT>
</DOC>
