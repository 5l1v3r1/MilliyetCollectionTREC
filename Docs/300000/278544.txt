<DOC>
<DOCNO> 278544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonyas16.html </URL>
<DATE> 2004/10/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Nobel barış ödülü Kenyalı kadın çevreci Maathai'ye 
</HEADLINE>
<TEXT>

     2004 Nobel barış ödülünü Kenyalı kadın çevreci Wangari Maathai aldı. 
     Kenyalı ağaçlandırma uzmanı ve Çevre Bakanlığı Müsteşarı Bayan Wangari Maathai, 2004 Nobel Barış Ödülü'nü kazandı. 
     Maathai, Norveç'in Nairobi büyükelçisinin, ödülün Oslo'da açıklanmadan 3 dakika önce kendisine verileceğini söylediğini belirtti. 
     Maathai, ''Çok heyecanlıyım. Ne söyleyeceğimi bilemiyorum'' diye konuştu. 
     Oslo'daki komite, öğlen, 2004 Nobel Ödülü'nün Maathai'ye verildiğini belirtti. 
     
     BU BİR İLK 

     Bu yılki Nobel Barış Ödülü'nü kazanan Kenyalı ağaçlandırma uzmanı ve Çevre Bakanlığı Müsteşarı Bayan Wangari Maathai'nin, Nobel Barış Ödülü'nü kazanan ilk Afrikalı kadın olduğu belirtildi. 
     Maathai, Nobel ödülünün verilmeye başladığı 103 yıl öncesinden beri ödülü kazanan 7'nci Afrikalı oldu. 
     64 yaşındaki Maathai, Norveç'in başkenti Oslo'da parlamentonun onayıyla verilen 10 milyon İsveç kronu 1,3 milyon dolar tutarındaki Nobel Barış Ödülü'nün sahibi oldu. Maathai, Afrika ''Yeşil Kuşak Hareketi''nin önderi olarak, erozyonun önlenmesi için kıta çapında 30 bin fidanın dikilmesine öncülük etti. 
     Ödül, ''doğanın korunmasının barışın korunması için önemine atfen'' verildi. 
     Ödülde, gelecek insan nesillerinin sağlığı için büyük önem taşıyan ağaç dikimiyle dünya barışının önemi vurgulandı. Dinamitin sanayi ve inşatta kullanımının mucidi Alfred Nobel'in vasiyetiyle 103 yıldır verilen ödülü kazanan Maathai, 194 aday arasından seçildi. 
     Barış Ödülü'nü geçen yıl İranlı kadın hukuk uzmanı Şirin Ebadi kazandı. 
     Nobel ödülleri sahiplerine Nobel'in ölüm yıldönümü olan 10 Aralık'ta veriliyor. 
     

     
</TEXT>
</DOC>
