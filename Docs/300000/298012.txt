<DOC>
<DOCNO> 298012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur40.html </URL>
<DATE> 2004/12/15/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Korkut Eken "illegal takip" davasında beraat etti 
</HEADLINE>
<TEXT>

     Bazı kişiler hakkında para karşılığı illegal takip yaparak kazanç sağlamak için çete oluşturdukları iddiasıyla, eski MİT görevlisi Korkut Eken'in de aralarında bulunduğu 8 sanığın yargılandığı davanın kararı açıklandı. 
     Ankara 8. Ağır Ceza Mahkemesi'nde görülen davanın bugünkü duruşmasına, Türk Telekom görevlisi sanık Neriman Yıldırım ile bazı sanıkların avukatları ve müdahil avukatı Ali Akdemir katıldılar. 
     Sanık avukatları, Cumhuriyet Savcısı'nın geçen celse bildirdiği esas hakkındaki mütalaasına karşı yazılı savunma dilekçeleri verdiler. 
     Korkut Eken'in avukatı, Cumhuriyet Savcısı'nın müvekkili hakkında beraat kararı verilmesi istemine katıldıklarını ifade ederek, suçun unsurlarının oluşmadığını savundu. 
     Diğer sanıkların avukatları da müvekkilleri hakkında beraat kararı verilmesini talep ettiler. 
     Sanık Yerlikaya, esas hakkındaki savunmasında, çete üyelerine yardım etmediğini, bazı kişilerin telefon numaralarını isteyen kişilere verdiğini, söz konusu numaraların Alo 118 servisinden öğrenilebileceğini söyledi. Yerlikaya, hakkında beraat kararı verilmesini istedi. 
     Mahkeme heyeti, Korkut Eken'in, üzerine atılı ''cürüm işlemek için çete oluşturmak'' suçundan beraatine karar verdi. 
     Sanıklar Neriman Yerlikaya, Şafak Akça ve Saniye Asuman Güngör'ün de beraatlerine karar veren mahkeme heyeti, dava sırasında ölen Cengiz Çelik hakkındaki davanın ortadan kaldırılmasına, İstanbul'da aynı suçtan yargılanan Önal Peker ve Murat Peker hakkındaki davanın ise reddine karar vererek, bu kişiler hakkındaki gıyabi tutuklama kararlarını da geri aldı. 
     Mahkeme heyeti, pazarlamacı Eda Pulan ve emekli polis memuru Erdal Yamak'ı ''cürüm işlemek için teşekkül oluşturmak'' suçunu düzenleyen Türk Ceza Kanunu'nun 313. maddesinin birinci fıkrası uyarınca 1'er yıl ağır hapse mahkum etti. Sanıkların cezalarında, suç işleme eğilimleri ve kasıt unsurları gözönüne alınarak, indirim uygulanmadı. 
     
     İDDİANAME 
     İddianamede, Cengiz Çelik'in, Murat Peker ile birlikte bazı kişiler hakkında para karşılığı illegal takip yaparak, kazanç sağlamak için çete oluşturdukları belirtiliyordu. Sanıkların ''Takip, Tarassut, Araştırma, Dedektiflik Bürosu'' adı altında büro kurdukları anlatılan iddianamede, çete mensuplarının bazı kişilerin telefonlarını illegal dinledikleri, Ankara Cumhuriyet Savcısı Hüseyin Yalçın, eski sağlık bakanlarından Halil Şıvgın ve gazeteci Uğur Dündar'a yönelik şantaj planları yaptıkları öne sürülüyordu. 
     Eda Pulan, Korkut Eken, Saniye Asuman Gökgöz, Erdal Yamak, Neriman Yerlikaya, Şafak Akça, Murat Peker ve Önal Peker'in ''cürüm işlemek için teşekkül oluşturdukları, oluşturulan teşekküle yardım ettikleri ve telefon dinleyerek haberleşme hürriyetini bozdukları'' gerekçesiyle 6.5 ay ile 5 yıl arasında değişen hapis cezaları isteniyordu. 
     
</TEXT>
</DOC>
