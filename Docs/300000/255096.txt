<DOC>
<DOCNO> 255096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy11.html </URL>
<DATE> 2004/07/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye, Iraklı askerlerin eğitimi için NATO kararını bekliyor 
</HEADLINE>
<TEXT>

     Ankara, NATO zirvesinde Irak güvenlik güçlerinin eğitimine ittifakın katkı yapacağı yönünde alınan karar çerçevesinde, NATO'nun üyelere sunacağı raporu bekliyor. 
     İstanbul'da alınan kararın modalitelerinin henüz netleşmediğini belirten kaynaklar, bölgeye giden NATO heyetinin Irak'taki polis, jandarma ve asker güvenlik kurumlarının ihtiyaçları ve yeniden yapılanmalarında ittifakın katkılarının neler olabileceğine dair Iraklı yetkililerle yaptıkları görüşmelerin belirleyici olacağını kaydettiler. 
     Heyetin görüşlerini NATO genel sekreterliğine sunması, sekreterliğin de tavsiyeleriyle birlikte tamamlayacağı raporu NATO Konseyi'ne götürmesi bekleniyor. Konsey tarafından verilecek karar doğrultusunda, Irak güvenlik güçlerinin eğitiminin yaz sonundan önce başlatılması planlanıyor. 
     Eğitimin ittifak şemsiyesi altında olup olmayacağı, ayrıca bu eğitimin Irak'ta mı, eğitim verecek ülkede mi, yoksa üçüncü bir ülkede mi verileceğine ilişkin çalışmalar sürerken, konuya ilişkin ABD ile Fransa arasındaki uzlaşmazlığın giderilmeye başlandığı kaydedildi. 
     Iraklı güvenlik güçlerine eğitimin Irak içinde ve veya dışında verilebileceği, Ankara'nın önceliğinin Iraklı askerlerin Türkiye'de eğitimi olacağı belirtildi. Ancak kaynaklar, Macaristan'da dar kapsamlı olarak verilen eğitim dışında, kendi ülkesinde asker eğitimi veren ülke olmadığına işaret ettiler. 
     Ankara, eğitimin Irak'ta verilmesine sıcak bakmıyor, üçüncü bir ülkede yapılması seçeneğine uzak durmuyor. Türkiye'nin Irak askerini Ürdün'de eğitmesinin söz konusu olabileceği belirtiliyor. 
     Bu arada, Türkiye, Irak polisinin Ürdün'de eğitimi konusunda çalışmalara başladı. 
     Konuya ilişkin iki ülke arasında görüş alışverişinin sürdüğü, Ankara'nın Ürdün'den polis eğitimine ilişkin uyguladıkları program hakkında bilgi istediği öğrenildi. 

     
</TEXT>
</DOC>
