<DOC>
<DOCNO> 294701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun04.html </URL>
<DATE> 2004/12/04/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Bush'un 15 bakanından sekizi değişti 
</HEADLINE>
<TEXT>

     ABD Başkanı George Bush, eski New York Emniyet Müdürü Bernard Kerik'i, beklendiği üzere İç Güvenlik Bakanlığı'na atarken, Sağlık Bakanı Tommy Thompson istifa etti. 
     11 Eylül saldırıları döneminde New York Emniyet Müdürü olan ve birkaç ay sonra 'ailesine daha fazla zaman ayırmak için' istifa eden Kerik'in, bu göreve getirilmesini, New York'un eski Belediye Başkanı Rudolph Guiliani'nin istediği belirtiliyor. 
     Bernard Kerik, 2 kasım başkanlık seçimi öncesinde Bush'un seçim kampanyasında yoğun şekilde çalışan bir isim olarak biliniyor. 
     Washington siyaseti konusunda hiçbir deneyimi olmayan Kerik'in, zaten yeni bir bakanlık olan İç Güvenlik Bakanlığı'nda işinin zor olduğu yorumları yapılıyor. Beyaz Saray yetkililerine göre ise Kerik'in en büyük avantajı 11 Eylül deneyimi. 
     
     Thompson da istifa etti 
     ABD Sağlık Bakanı Thompson'ın istifasıyla birlikte Bush'un 15 üyeli kabinesinden istifa eden bakanların sayısı sekiz oldu. Ancak başka bakanlıklarda da değişiklik olabileceği belirtiliyor. 
     Bush'un yeni atamaları, Senato'da onaylandıktan sonra kabul edilmiş olacak. Başkan Bush da, ikinci başkanlık dönemine, 20 ocakta düzenlenecek yemin töreninin ardından başlayacak. 
     
     Rumsfeld görevde kalıyor 
     Bu arada ABD Başkanı Bush'un, Savunma Bakanı Donald Rumsfeld'in görevde kalmasını istediği ve Rumsfeld'in de Başkan'ın 'ricasını' kabul ettiği açıklandı. 
     ABD yönetiminden üst düzey bir yetkilinin açıklamasına göre, Afganistan ve Irak savaşını yöneten Rumsfeld ile ilgili karar, Oval Ofis toplantısında belirlendi. 
     
</TEXT>
</DOC>
