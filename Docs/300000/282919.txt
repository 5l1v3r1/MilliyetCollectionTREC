<DOC>
<DOCNO> 282919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko01.html </URL>
<DATE> 2004/10/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Türkiye-Yunanistan doğalgaz boru hattı ihalesi ertelendi... 
</HEADLINE>
<TEXT>

     Türkiye üzerinden doğalgazı Avrupa'ya taşıması planlanan ve ''Güney Avrupa Gaz Ringi Projesi'' olarak tanımlanan Türkiye-Yunanistan doğalgaz boru hattı projesinin ''Anahtar Teslim'' ihalesinde, son teklif verme tarihi yeniden belirlendi. 
     BOTAŞ Genel Müdürlüğü'nün daha önce 30 Eylül 2004 olarak ilan ettiği ihale, 1 Kasım 2004 tarihine ertelendi. 
     Karacabey-İpsala arası-Türkiye Bursa, Çanakkale, Tekirdağ, Edirne güzergahlarındaki işleri de kapsayan projenin Türk tarafındaki işleri, BOTAŞ Genel Müdürlüğü tarafından ''anahtar teslim'' sistemi ile ihale edilecek. Hattın Yunanistan topraklarındaki bölümü ise BOTAŞ'ın karşıt kuruluşu tarafından inşa ettirilecek. 
     Söz konusu proje kapsamında, 36 inç çapında yüksek basınçlı doğalgaz çelik boru hattı sistemi ve bu kapsamda, yaklaşık olarak 193.2 kilometre-36 kara boru hattı yeralıyor. Projenin deniz geçişinde ise yaklaşık olarak 16.9 kilometre, fiber-optik temin ve döşemesi, 5 adet 36 inç çapında hat vanası istasyonu 4 adet pig istasyonu ve 1 adet ölçüm istasyonu yapımı da yeralıyor. 
     
</TEXT>
</DOC>
