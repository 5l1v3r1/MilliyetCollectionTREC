<DOC>
<DOCNO> 279836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur44.html </URL>
<DATE> 2004/10/13/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Denizde kaza .. Romorkör, vapur ile askeri gemiye çarptı 
</HEADLINE>
<TEXT>

     İzmir Körfezi'nde gaz kolu sıkışan römorkör, içinde yolcu bulunmayan vapur ile askeri bir gemiye çarptı. 
     Alınan bilgiye göre, İzmir Limanı'ndan Pasaport İskelesi'ne gelen kaptan Bahri Çalışkan'ın kullandığı Denizcilik İşletmeleri'ne ait ''V. İğneci'' adlı römorkör, mendireğe girdikten sonra kıyıya bağlı bulunan ve içinde yolcu bulunmayan ''Bergama'' vapurunun ön kısmına çarptı. 
     Vapura çarptıktan sonra duramayan römorkör, Emir Çakabey Askeri Limanı'nda bağlı olan Güney Deniz Saha Komutanlığı'na ait ''Bodrum'' adlı savaş gemisine de çarptı. 
     Kaptan Çalışkan, vapur ve savaş gemisine çarptıktan sonra römorkörü demir atarak durdurabildi. 
     Kazanın ardından yapılan araştırmada, römorkörün gaz kolunda sıkışma olduğu ve bu nedenle gaz kesemediği için duramayarak vapur ve savaş gemisine çarptığı belirlendi. 
     Römorkör, vapur ve savaş gemisinde maddi hasar meydana geldiği bildirildi. 
     
</TEXT>
</DOC>
