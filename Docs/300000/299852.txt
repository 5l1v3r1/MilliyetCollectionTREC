<DOC>
<DOCNO> 299852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko15.html </URL>
<DATE> 2004/12/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İran'dan doğalgaz akışı yeniden başladı... 
</HEADLINE>
<TEXT>

     İran'dan Türkiye'ye dönük Cumartesi gün duran doğalgaz akışı, bu sabahtan itibaren yeniden başladı. 
     Yetkililer, gaz akışı başlamakla birlikte, gelen doğalgaz miktarının, iki ülke arasındaki anlaşma gereği 'taahhüt edilen miktarın altında' olduğunu söylediler. 
     İran'dan günlük 500 bin metreküp olan doğalgaz akışı, bu ülkede yaşanan aşırı soğuklar nedeniyle önce 50 bin metreküpe düşerken, 18 Aralık Cumartesi günü tamamen durmuştu. 
     Bu gelişme üzerine BOTAŞ yetkilileri, anlaşma hükümlerinin aksadığına dönük resmi bir yazıyı İran makamlarına göndererek, bilgi istemişti. Ayrıca geçen yıl kış döneminde de buna benzer durum yaşanmıştı. 
     
     ENERJİ BAKANI GÜLER TEKNİK BİR KONU 

     Enerji ve Tabii Kaynaklar Bakanı Hilmi Güler, İran doğalgazında yaşanan kesintinin, tamamen 'teknik bir konu' olduğunu söyledi. 
     Bakan Güler, katıldığı Başbakan Erdoğan'ın Suriye ziyareti öncesi, Esenboğa Havalimanı'nda, İran'dan doğalgaz akışının neden durduğuna ilişkin soruyu yanıtladı. 
     Bakan Güler, İran'da yeni bir hattın devreye alındığını belirtirken, ''dolayısıyla bunun problem olduğunu ifade ettiler, bu tamamen teknik bir konu. Dolayısıyla bir problem yok'' dedi. 
     Kendilerinin gerekli önlemleri aldığını ifade eden Bakan Güler, şunları kaydetti 
     ''Yaşanan kesintinin bir problem olmayacağını söyleyebilirim. Bu arada onlar da bunu gidermeye çalıştıklarını ifade ettiler. Nitekim akış, düşük miktarda da olsa, bu sabah yeniden başladı. Gaz gelse de gelmese de problem yok. Şu anda sorunun giderilmeye çalışıldığını söylediler, herhalde bir iki gün içerisinde giderirler. Botaş Genel Müdürü, teknik arkadaşlarla bir görüşme yapacak.'' İran'dan Türkiye'ye dönük doğalgaz akışı, geçtiğimiz Cumartesi günü durmuştu. 
     Doğalgaz akışı bu sabahtan itibaren yeniden başlarken, gelen doğalgaz miktarının, iki ülke arasındaki anlaşma gereği 'taahhüt edilenin altında' olduğu bildirilmişti. 
     
</TEXT>
</DOC>
