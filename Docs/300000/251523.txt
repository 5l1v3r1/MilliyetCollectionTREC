<DOC>
<DOCNO> 251523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/ekonomi/eko02.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Anadolu'daki Avrupa'da Gaziantep buluşması 
</HEADLINE>
<TEXT>


Doğan Yayın Holding'in daha önce Denizli, Konya ve Kayseri'de düzenlediği 'Anadolu'daki Avrupa' toplantılarının 4'üncüsü yarın Gaziantep'te yapılacak 

AHMET KAYA Gaziantep DHA 

Doğan Yayın Holding'in DYH 'Anadolu'daki Avrupa Toplantıları'nın 4'üncüsü yarın Gaziantep'te yapılacak. 
DYH bünyesindeki yayın kuruluşlarının yöneticilerinin katılacağı toplantı, 'Marka Güçtür' teması ile Tuğcan Otel'de saat 09.00'da başlayacak. Toplantıya, il yöneticilerinin, kuruluş temsilcilerinin yanı sıra 300 dolayında sanayici ve işadamı da katılacak. Gaziantep Sanayi Odası Yönetim Kurulu Başkanı Nejat Koçer'in kentin tanıtımı ile ilgili konuşmasından sonra DYH Başkanı Mehmet Ali Yalçındağ açılış konuşmasını yapacak. 
Devlet Bakanı Kürşad Tüzmen'in de katılacağı toplantıda, Reklamcılar Derneği Başkanı Jeffi Medina, Boyner Holding Yönetim Kurulu Başkanı Cem Boyner de konuşacak. 
'Yeni Ekonomik Politikaların Işığında ve AB Eşiğinde Şirketleri Neler Bekliyor ' konulu panelde Milliyet Gazetesi Genel Yayın Yönetmeni Mehmet Y. Yılmaz, CNN Türk Genel Yayın Yönetmeni Ferhat Boratav, CNN Türk İcra Kurulu Başkan Yardımcısı Taha Akyol ile Milliyet Gazetesi Ekonomi Yazarı Yaman Törüner görüşlerini açıklayacak. 


</TEXT>
</DOC>
