<DOC>
<DOCNO> 271333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sondun20.html </URL>
<DATE> 2004/09/13/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
The Guardian Bush, Guantanamo'daki işkenceyi biliyordu 
</HEADLINE>
<TEXT>

     İngiltere'de yayımlanan The Guardian gazetesi, ABD Başkanı George Bush yönetiminin Afganistan'da yakalanan kişilerin tutulduğu Guantanamo üssündeki kampta yapılan işkenceyi başından beri bildiğini yazdı. 
     Eski bir Amerikalı gazeteci olan Seymour Hersh tarafından yazılan kitapta yer alan iddialara dayanan gazete, Bush yönetiminin kampta olan bitenleri 2002 sonbaharında öğrendiğini, Savunma Bakanı Donald Rumsfeld'in buradaki işkenceye karşı herhangi bir şey yapmayı reddettiğini belirtti. 
     Gazete, Seymour Hersh ile konuşan bir deniz piyadesinin, ''Bütün mahkumları elimizden geldiği kadar mahvetmek üzere dolmuştuk'' dediğini, bu sırada Bush yönetiminin ise yapılan eleştirileri, işkencenin varlığını reddederek yanıtladığını kaydetti. 
     The Guardian'a göre, 2002 yılında Guantanamo'ya gidip gelen Hersh'e bir CIA analisti ''Oraya gittikten sonra savaş suçu işlediğimizden emin oldum. Orada bulunanların yarısının aslında orada olmamaları gerekiyordu'' dedi. 
     Aynı CIA analistinin Hersh'e ''İnsanlar kendi pisliklerinin içinde yatıyordu'' dediğini de belirten The Guardian, söz konusu analistin raporunu Bush'un ulusal güvenlik danışmanı Condoleezza Rice'a ulaştırdığını, Rice'ın Rumsfeld ile özel bir toplantı yaparak önlem alınmasını istediğini, ancak Rumsfeld'in konuyla ilgilenmediğini yazdı. 
     Seymour Hersh tarafından yazılan ''Chain of Command'' Kumanda Zinciri adlı kitapta ayrıca, Başkan Bush'un 2002 yılının Şubat ayında imzaladığı gizli bir emirle bütün askeri ve istihbarat güçlerine ''Bildiğiniz gibi yapın, Afganistan ve El Kaide ile savaşımızda bizi hiçbir uluslararası anlaşma tutamaz'' garantisi verildiği de iddia edildi. 
     
</TEXT>
</DOC>
