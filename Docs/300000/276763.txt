<DOC>
<DOCNO> 276763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/soneko04.html </URL>
<DATE> 2004/10/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
AB, Kırgızistan'a 5.5 milyon euro yardım yapacak... 
</HEADLINE>
<TEXT>

     Avrupa Birliği AB Kırgızistan'a, halkın sosyal durumunun iyileştirilmesi ve yoksulluğu azaltmada kullanılmak üzere 5,5 milyon euro tutarında yardım yapacak. 
     Dışişleri Bakanlığı'ndan yapılan açıklamaya göre, Kırgızistan Maliye Bakanı Birinci Yardımcısı Emirlan Törömirzayev, 27-28 Eylül tarihlerinde Brüksel'de Avrupa Komisyonu temsilcileriyle biraraya geldi. 
     Törömirzayev'in burada yaptığı görüşmelerde AB ile Kırgızistan arasında gelecekteki işbirliği konuları ele alındı. Görüşmelerde ayrıca TACIS programı çerçevesinde Kırgızistan'da gıda güvenliği, yoksulluğu azaltma, sosyal güvenlik ve tarım konuları da ele alındı. 
     Bakanlık açıklamasında, görüşmeler sırasında AB'nin Kırgızistan'a yoksulluğu azaltma programında kullanılmak üzere 5,5 milyon euro yardım yapacağının dile getirildiği belirtildi. 
     Bakan Birinci Yardımcısı Törömirzayev görüşmelerde ayrıca, Avrupa Komisyonu'nu, 3-4 Kasım tarihlerinde Kırgızistan'da donör ülkeler ile yapılacak toplantıya davet etti. Söz konusu toplantıda, ülkedeki yoksulluğu azaltma milli stratejisinin masaya yatırılması planlanıyor. 
     
</TEXT>
</DOC>
