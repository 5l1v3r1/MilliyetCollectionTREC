<DOC>
<DOCNO> 261175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo35.html </URL>
<DATE> 2004/08/06/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Atletizm Süreyya Ayhan şoku... 
</HEADLINE>
<TEXT>

     Sakatlığı nedeniyle 28. Yaz Olimpiyat Oyunları'na katılmamasına karar verilen milli atlet Süreyya Ayhan'ın en büyük rakibi Elvan Abeylegesse, 1500 metrede yalnız kaldı. 
     Süreyya Ayhan'ın sakatlık haberini büyük üzüntüyle karşıladığını açıklayan Abeylegesse'nin antrenörü Ertan Hatipoğlu, ''Çok üzgünüz, Süreyya'nın ne kadar büyük emek verdiğini biliyoruz'' dedi. 
     Hatipoğlu, A.A muhabirine yaptığı açıklamada, Süreyya'nın Türkiye için öneminin büyük olduğunu belirterek, ''Süreyya'nın koşmasını çok istiyoruz. Bu, ülke için olimpiyatlarda bir madalya daha demek. Modern tıp sürekli gelişiyor ve Süreyya'nın önünde yeterince zaman var. Doktoru Alman Wolfart ise tam bir profesyonel'' diye konuştu. 
     
     SPEKÜLASYONLARA YANIT 
     Ertan Hatipoğlu, 5 bin metrede yarışacak Elvan Abeylegesse'nin, 1500 metrede de yarışmasına karar verilmesinin, Süreyya Ayhan'ın sakatlığıyla bir bağlantısının olmadığını söyledi. 
     Hatipoğlu, ''Elvan, 1500 metrede dünya sıralamasında zaten birinci durumda ve liderliğini kimseye kaptırma niyetinde değil. Bu mesafede mücadele etmemizin, Süreyya Ayhan'ın sakatlığıyla alakası yok'' dedi. 
     
</TEXT>
</DOC>
