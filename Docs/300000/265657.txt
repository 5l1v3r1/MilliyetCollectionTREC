<DOC>
<DOCNO> 265657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun29.html </URL>
<DATE> 2004/08/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Birinci Dünya Savaşı'nda ölen 3 Avusturyalı askerin cesetleri bulundu 
</HEADLINE>
<TEXT>

     İtalya'da Alpler'deki bir buzulda Birinci Dünya Savaşı'nda ölen 3 Avusturyalı askerin cesetlerinin bulunduğu bildirildi. 
     Kurtarma görevlisi Maurizio Vicenzi, donan cesetleri geçen cuma günü Avusturya ve İsviçre sınırı yakınındaki San Matteo dağında, 3640 metre yükseklikteki buzulla kaplı bölgede bulduğunu söyledi. 
     Vicenzi, Farni buzulundaki lekenin ne olduğunu görmek için dürbün kullandığını, lekenin yanına geldiğinde buzulun içinde donan 3 askerin cesediyle karşılaştığını belirtti. 
     Maurizio Vicenzi, diğer kurtarma görevlileriyle buzuldan çıkardıkları cesetleri dün helikopterle Peio morguna gönderdiklerini dile getirerek, askerlerin deri kemer, bir gaz maskesi ve üzerinde yıldız bulunan kep dahil olmak üzere üniformalarının buzul sayesinde yıpranmadığını kaydetti. 
     Cesetleri inceleyen tarihçiler, askerlerin, Birinci Dünya Savaşı sırasında 3 Eylül 1918 tarihindeki çarpışmada, büyük olasılıkla atılan bir el bombası sonucu hayatlarını kaybettiklerinin sanıldığını bildirdiler. İtalyanlarla yapılan bu çarpışmadan Avusturyalılar galip çıkmıştı. 
     Avusturyalı askerlerin cenaze töreninin, 86 yıl aradan sonra yarın yapılacağı belirtildi. 
     
</TEXT>
</DOC>
