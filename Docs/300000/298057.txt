<DOC>
<DOCNO> 298057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonyas16.html </URL>
<DATE> 2004/12/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Anlattığı yaşam hikayesi, 26 yıllık özlemi bitirdi... 
</HEADLINE>
<TEXT>

     Hatay'ın İskenderun İlçesi'nde bir kişi, çevresindekilere anlattığı yaşam hikayesi sayesinde 26 yıl önce yetiştirme yurduna bıraktığı ve bir daha göremediği oğluna kavuştu. 
     AA muhabirinin aldığı bilgiye göre, yaklaşık 5 yıl önce İskenderun'a yerleşen Hüseyin Kara 72 , yıllarca değişik illerde, geçici işlerde çalışarak ayakta kalma mücadelesi verdi. 
     Kara, memleketi Gümüşhane'de önce eşini, ardından kızını kaybetti, işsiz olduğu için bakamadığı oğlu Halil'i ise 26 yıl önce yetiştirme yurduna bıraktı. Aradan geçen süre içinde oğlunu bir daha göremeyen Kara, yaşam öyküsünü kendisine yardım elini uzatan komşuları ve astım tedavisi için her akşam geldiği Devlet Hastanesi personeline anlatarak, teselli bulmaya çalıştı. 
     Hüseyin Kara'nın çile dolu öyküsünü dileyen hastane çalışanı bir Gümüşhaneli bu öyküyü tatil için gittiği memleketinde anlattı. Öykü dillerden dillere dolaşarak, Muğla Üniversitesi'nde memur olarak çalışan 2 çocuk babası oğlu Halil Kara'ya ulaştı. Öykü kahramanının babası olduğunu tahmin eden Halil Kara, adresi takip ederek babasına İskenderun Devlet Hastanesi koridorunda ulaşmayı başardı. 
     Uzun süre sarılma anında Halil Kara ile yaşlı baba sevinç gözyaşı dökerken, bu tablo hasta ve hastane personelinin de duygulu anlar yaşamasına neden oldu. Baba Hüseyin Kara, mutluluktan sevgisini anlatacak söz bulamadığını ifade ederken, oğul Halil Kara, aralarındaki sevgi bağının hiç kopmadığını söyledi. 
     Halil Kara, ''Allah yardım etti ve babama ulaştım. Bu benim en mutlu günüm. Artık onu yalnız bırakmayacağım'' diye konuştu. 
     
</TEXT>
</DOC>
