<DOC>
<DOCNO> 256749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun20.html </URL>
<DATE> 2004/07/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Fransa Türkiye'nin AB için önünde uzun bir yol var 
</HEADLINE>
<TEXT>

     Fransa Dışişleri Bakanı Michel Barnier, Türkiye'nin AB üyeliği için ''önünde daha uzun bir yol'' bulunduğunu, ancak ''Türkiye'nin iyi bir yolda'' olduğunu belirtti. 
     Barnier, Başbakan Recep Tayyip Erdoğan'ın Paris ziyareti dolayısıyla Europe 1 radyosuna yaptığı açıklamada, ''Doğruyu söylemek gerekir. Türkiye, AB'ye yarın girmeyecektir. Türkiye'nin önünde daha uzun bir yol vardır ve bu ülke bir müddettir bu yoldadır ve gelişme kaydetmektedir'' ifadesini kullandı. 
     ''Türkiye ile Avrupa arasındaki diyaloğun çok uzun zaman önce, 1963'te Fransa Devlet Başkanı General Charles de Gaulle ile Almanya Başbakanı Konrad Adenauer tarafından başlatıldığını'' hatırlatan Barnier, ''Bu diyalog hiç kopmadı'' dedi. 
     Fransız Bakan, Türkiye'nin ''bir Avrupa modeli olan demokratik, ekonomik ve sosyal modele doğru aşama aşama yöneldiğini'' kaydetti. 
     
</TEXT>
</DOC>
