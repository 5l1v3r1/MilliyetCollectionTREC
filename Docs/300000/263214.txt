<DOC>
<DOCNO> 263214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur27.html </URL>
<DATE> 2004/08/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Yeni evli çift, benzini biten Tır'ın altında girdi... 
</HEADLINE>
<TEXT>

     Konya-Aksaray Karayolu'nda meydana gelen zincirleme trafik kazasında, ilk belirlemelere göre 2 kişi öldü, 5 kişi yaralandı. Kazada yaşamını yitiren Gökhan Yılmaz dün akşam evlenmiş, bir başka yakınının düğününe katılmak üzere yola çıkmıştı. Yeni gelin ise kazada ağır yaralandı. 
     Alınan bilgiye göre, Konya-Aksaray Karayolu'nun 75. kilometresinde sürücüsü henüz belirlenemeyen ve Konya yönüne giden 33 RR 122 plakalı TIR, mazotu bittiği için yol kenarında durdu. 
     Park halindeki TIR'a arkadan çarpan Gökhan Erdem 30 yönetimindeki 06 LH 292 plakalı turist otobüsü, bu otobüse de Cemal Bitik'in kullandığı 34 VS 8816 plakalı minibüs çarptı. Konya yönüne giden Günday Teke'nin kullandığı 09 LH 292 plakalı kamyon ise kaza yapan araçlara çarpmamak için direksiyonu kırınca, karşı yönden gelen Gökhan Yılmaz 25 idaresindeki 40 DV 006 plakalı otomobille çarpıştı. 
     Kazada ilk belirlemelere göre, otomobil sürücüsü Gökhan Yılmaz olay yerinde, annesi Müjgan Yılmaz da Konya Numune Hastanesi'nde öldü. Otomobilde bulunan polis memuru Orhan Yılmaz ve kızı Emel Yılmaz ile Ayşe Yılmaz yaralandı. 
     Yaralılar Orhan ve Emel Yılmaz ile Gökhan Erdem, Konya Numune Hastanesi'nde, Ayşe Yılmaz ile minibüs sürücüsü Cemal Bitik, Aksaray Devlet Hastanesi'nde tedavi altına alındı. 
     
     DAHA DÜN EVLENMİŞTİ... 

     Konya-Aksaray Karayolu'nda meydana gelen zincirleme trafik kazasında ölen Gökhan Yılmaz'ın dün evlendiği ve Nevşehir'e başka bir yakınlarının düğününe katılmak için gittiği öğrenildi. 
     Kaza yerindeki Yılmaz Ailesi'nin yakınları, ölen ve yaralanan akrabaları için gözyaşı döktü. 
     Daha önce adı Ayşe Yılmaz olarak açıklanan ağır yaralılardan Duygu Yılmaz'ın kardeşi Nesrin Akın, A.A muhabirine, Antalya'nın Korkuteli İlçesi'nde dün Gökhan ve Duygu Yılmaz'ın düğünlerini yaptıklarını söyledi. 
     Bu sabah yeni evli çift ve diğer akrabalarıyla birlikte Nevşehir'deki bir yakınlarının düğününe katılmak üzere 4 araçla Korkuteli'nden yola çıktıklarını belirten Akın, şöyle konuştu 
     ''Konvoyun başında biz vardık. Konya-Aksaray il sınırına yaklaştığımız sırada yol kenarında park halinde bir TIR gördük ve araçta, TIR'ın trafiği tehlikeye sokacak şekilde durduğunu konuştuk. Yolda hiçbir uyarı işareti yoktu ve önlem alınmamıştı. TIR'ı geçtikten sonra arkamıza baktığımızda, eniştem Gökhan Yılmaz'ın kullandığı ve içinde kardeşim Duygu'nun da bulunduğu otomobilin kaza yaptığını gördük.'' 
     
     TURİST OTOBÜSÜNDE BULUNAN İTALYANLAR 

     Zincirleme trafik kazasını küçük sıyrıklarla atlatan turist otobüsündeki İtalyanlar Viva Dica 58 , Jose Luis Carabata 41 , Dose Antonia Cortes Lopes 56 , Isabel Rupana 12 , Lucia Cabeza 34 , Nujia Narde 27 , Giovanni Petrocchi 30 , Gistinagastov Visus 31 , Martinez Teserinaz 25 ve Giovanna Karatatu 30 Başkent Üniversitesi Konya Araştırma ve Uygulama Hastanesi'nde ayakta tedavi ediliyor. 
     Bu arada, Cemal Bitik olarak açıklanan minibüs sürücüsünün adının Birol Metin olduğu belirtildi. 
     Kaza sırasında TIR şoförünün olay yerinde olmadığı da öğrenildi. Aksaray-Konya Karayolu'nda benzini biten TIR'ın yol açtığı ve 5 aracın karıştığı zincirleme kazada sürücü Gökhan Yılmaz ve aynı otomobilde bulunan annesi Müjgan Yılmaz hayatını kaybetmiş, baba Orhan Yılmaz ve kardeşi Emel Yılmaz ile gelin Duygu Yılmaz yaralanmıştı. 
     Kazada yaralanan minibüs şoförü Birol Metin'in tedavisi Aksaray Devlet Hastanesi'nde, otobüs sürücüsü Gökhan Erdem'in tedavisi ise Konya Numune Hastanesi'nde sürüyor. 
     
</TEXT>
</DOC>
