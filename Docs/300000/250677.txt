<DOC>
<DOCNO> 250677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur77.html </URL>
<DATE> 2004/06/24/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
Greenpeace "NATO, nükleer silahlardan arındırılamalı" 
</HEADLINE>
<TEXT>

     Greenpeace silahsızlanma uzmanı William Peden, ''NATO, nükleer silahlardan arındırılmalı'' dedi. 
     Peden, TMMOB Makina Mühendisleri Odası'nda düzenlediği basın toplantısında, ABD'nin nükleer silah politikası, NATO ve Türkiye'nin rolünü değerlendirdi. 
     ''Toplam 26 ülkenin üye olduğu NATO'nun, dünyanın en büyük nükleer birliği olduğunu ve bugün NATO'nun tehditle barışı sağlamaya çalıştığını'' savunan Peden, bu tehdidin ABD'nin nükleer doktrini nedeniyle daha da büyüyebileceğini kaydetti. 
     Peden, Amerika'nın nükleer silah bulundurduğu ülkeler arasında Türkiye'nin de yer aldığını ve bu silahların İncirlik, Balıkesir ve Mürted'de olduğunu ileri sürdü. 
     ABD Başkanı Bush'un yönetime gelmesinden sonra bu ülkenin nükleer silah politikasının sürekli değiştiğini ve buna müdahale edilmemesi halinde NATO'ya da yansıyacağını kaydeden Peden, ABD'nin nükleer silah kullanması için kendisine yönelik bir tehdidin varlığını yeterli gördüğünü söyledi. 
     Peden, NATO'nun da şu anda ABD'nin çizgisini takip ettiğini ileri sürerek, şunları söyledi 
     ''Türkiye gibi diğer üye ülkeler nükleer silahları reddetmeli ve topraklarında nükleer silahlara izin vermemeli. NATO, nükleer silahlardan arındırılmalı. Greenpeace, NATO'ya üye ülkelere şu çağrıyı yapıyor Bush'un nükleer saldırı doktrinini reddedin. Saldırı olmadan bu silahları kullanmayacağınıza dair söz verin.'' Peden, 6 NATO ülkesinde 150'den fazla nükleer silah bulunduğunu ve ABD'nin bu silahlar için yılda 5 milyar dolardan fazla harcama yaptığını da öne sürdü. 
     
</TEXT>
</DOC>
