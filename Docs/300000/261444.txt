<DOC>
<DOCNO> 261444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonyas05.html </URL>
<DATE> 2004/08/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kayıp kıta Atlantis, İrlanda mı 
</HEADLINE>
<TEXT>

     İsveçli bir bilim adamı, kayıp kıta Atlantis'in aslında İrlanda olduğunu iddia etti. 
     Ünlü filozof Eflatun'un yazdığına göre, Atlas Okyanusu'nda bulunan, yaklaşık 11,500 yıl önce yüksek uygarlık düzeyine ulaşmış Atlantis, doğal felaketler yüzünden battı. 
     Teorisini açıkladığı kitabı gelecek ay yayınlanacak olan coğrafyacı Ulf Erlingsson, Eflatun'un açıkladığı bilgilerin ve yapılan ölçümlerin Atlantis'in İrlanda olduğunu gösterdiğini öne sürdü. 
     Erlingsson, ''Tıpkı Atlantis gibi İrlanda da 300 mil uzunluğunda ve 200 mil genişliğinde. Her ikisinde de dağlarla çevrilmiş merkezi bir ova var. Dünyanın her tarafındaki coğrafi verileri ve en büyük 50 adayı inceledim ve ortasında bir düzlük bulunan sadece İrlanda var'' dedi. 
     Ulf Erlingsson, İngiltere'nin kuzeydoğu sahillerinin 100 kilometre açığında, Kuzey Denizi'nde bulunan ve MÖ 6100 civarında dev dalgaların yuttuğu, sığlık bir yer olan Dogger Bank'in akıbetinin, Atlantis'in battığı düşüncesine yol açtığına inanıyor. 
     ''Bir coğrafyacının Bakışından Atlantis Periler Ülkesinin Haritasını Çıkarmak'' adlı kitabın yazarı Erlingsson, ''Bu mitin İrlanda'dan geldiğini, Dogger Bank'ten kaynaklandığını tahmin ediyorum. Dogger Bank'in hatırası muhtemelen İrlanda'da 3000 yıl boyunca korundu ve Atlantis hikayesiyle karıştı'' dedi. 
     Daha önceki teorilerden bazıları Atlantis'in Portekiz açıklarındaki Azor adaları civarında, bazıları Ege Denizi'nde olabileceğini iddia etmişlerdi. Bazılarıysa Atlantis'in yalnızca Eflatun'un beyninin bir ürü olduğunu öne sürüyorlar. 
     
</TEXT>
</DOC>
