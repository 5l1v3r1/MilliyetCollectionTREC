<DOC>
<DOCNO> 265406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/spo04.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Malatya Fatih'i 3-4 
</HEADLINE>
<TEXT>


Trabzon, sıkıntılı dakikalar yaşadığı zorlu deplasmanda üç gol atan kaptanı FatihTekke'nin futbol resitali ile güldü, liderliği sürdürdü. Ev sahibi ekip, bir penaltıyı değerlendiremedi 


Müthiş düello 
LİGİN iki güçlü ekibinin buluşmasında izleyenler futbol ve gole doydu. Fatih Tekke, oynadığı futbolla yıldızlaşırken, Trabzon'u da galibiyete taşımayı başardı. Bordo-Mavililer'in gollerini Fatih Tekke 3 ve Gökdeniz Karadeniz atarken, Malatyaspor'a Mert, Bilal ve Celalettin'in kendi kalesine attığı sayılar yetmedi. Malatyaspor, 58'de Tayfun'un ceza sahası içinde topu elle kesmesiyle bir penaltı kazandı. Ancak Yunus, topu kaleci Hasan'a nişanladı. 

Petkoviç sakatlandı 

TRABZON'UN tecrübeli kalecisi Petkoviç, maçın 39. dakikasında Atilla Birlik ile gelişen atağı kesmek isterken sakatlık geçirdi. Rakibinin ayaklarına kapanan Avustralyalı kaleci beline darbe aldı. Yerini Hasan Sönmez'e bırakan Petkoviç'in, Dinamo Kiev rövanşında görev alıp, almayacağı bugünkü kontrollerden sonra kesinlik kazanacak. 

'Ucuz kurtulduk' 

"Hatalar yaptık" 
KARADENİZ ekibinin teknik patronu Ziya Doğan oynanan futbolu beğenmedi. Tecrübeli hoca, "4 - 1, 5 - 1 farklı yakalama pozisyonlarımız vardı. Ancak son 25-30 dakikada rakibimiz bizden çok üstün oynadı. Hatalar yaptık. Gollerden sonra geride oyunu kabul etmek bize pahalıya mal oluyordu. Beni alkışlayan taraftarlara teşekkür ediyorum" dedi. 

Kocaman üzgün 
MALATYASPOR Teknik Direktörü Aykut Kocaman ise "Açıkçası bu maçın yorumu olmaz. Golün sevincini bile yaşayamadık. Panik havası yaşandı. Futbol tanrısı Trabzonspor'dan yanaydı. Trabzonspor'un beş tane pozisyon sayılmayacak atağından 4'ü gol oldu" yorumunu yaptı. Başarılı çalıştırıcı, Fatih Tekke'yi de performansından dolayı tebrik etti. 


</TEXT>
</DOC>
