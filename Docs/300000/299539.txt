<DOC>
<DOCNO> 299539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo04.html </URL>
<DATE> 2004/12/21/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Christoph Daum'dan ilk yarı değerlendirmesi... 
</HEADLINE>
<TEXT>

     Fenerbahçe Teknik Direktörü Christoph Daum, Avrupa kupalarındaki maçlarda, takım olarak çok fazla koşup, mücadeleci özellikleri sahaya yansıtmaları gerektiğini söyledi. 
     Samandıra Tesisleri'nde düzenlediği yaklaşık 2 saatlik basın toplantısında adeta takımını baştan aşağı değerlendiren Daum, futbolcularının hazır ve sağlıklı olduklarında, mücadeleci özelliklerini sahaya yansıtabileceklerini kaydetti. 
     Alex ve Van Hooijdonk'un aynı anda oynayabileceğine inandığını anlatan Daum, şöyle konuştu 
     ''Avrupa'daki mücadelelerde, takım olarak çok fazla koşup, mücadeleci özellikleri sahaya yansıtmanız lazım. Futbolcular hazır ve sağlıklı olduklarında, bunu sahaya en iyi şekilde yansıtabilirler. Birçok maçta, bunun bu şekilde olamadığını gördük. Dolayısıyla artık karar almam gerekiyordu. En iyi futbolcuları sahaya sürüp, istediğiniz sonucu alamazsanız bir anlamı yok ki. Her oyuncuya büyük bir saygım var. Ben hala hem Alex, hem Van Hooijdonk ile aynı anda oynayabileceğimize inanıyorum.'' 
     
     TRANSFER KONUSU 
     Daum, şu an sakatlıklar ve cezalı futbolcuların varlığında, alternatiflerin ne kadar kısıtlı olduğunun görüldüğünü, sezon sonuna doğru da aynı sıkıntıları yaşayabileceklerini söyledi. 
     Transfer isteği konusundaki sorular üzerine Daum, ''Bulunduğumuz durum ortada. Alternatiflerin kısıtlı olduğunu görüyoruz. Sezon sonuna doğru da bunu yaşayabiliriz. Belki hiç olmaz, belki zor günler bizi bekleyebilir'' dedi. 
     
     TUNCAY'IN, MANCHESTER UNITED'E ATTIĞI GOL 
     Daum, ilk yarıda oyuncularının attığı gollerden en çok hangisini beğendiğinin sorulması üzerine, Tuncay'ın, Kadıköy'de Manchester United'e attığı golü hatırlattı. 
     Bu golü öven Daum, ''Manchester'e attığı ilk gol mesela... Her şey vardı golün içinde. Bunun yanı sıra pozisyon olarak çok daha güzel goller de var'' diye konuştu. 
     
     AVRUPA BİRLİĞİ YORUMU 
     Christoph Daum, Avrupa Birliği'ne tam üyelik müzakereleri için Türkiye'ye tarih verilmesi konusunda da değerlendirme yaptı. 
     Kararın çok mantıklı olduğunu, Türkiye'nin yıllardır Avrupa ile iç içe yaşadığını belirten Daum, özetle şunları söyledi 
     ''Bana göre mantıklı alınan bir karar. Çünkü tarihe bakarsanız, bunun zaten böyle olması gerekirdi. Türkiye, uzun yıllar Avrupa ülkeleriyle zaten iç içeydi, yakın ilişki içindeydi. Türkiye'den, Avrupa'da yaşamak için giden Türk insanının da buna katkısı büyük. Uzun dönemdir Avrupa ve Türkiye iç içe yaşıyor. Bana göre bu konuda en büyük adım, 1923'te Mustafa Kemal Atatürk'ün kurduğu Türkiye Cumhuriyeti ve beraberinde batıya doğru giden o yolla ilgili, gerek kadın hakları, gerek kanunlardaki değişikliklerle, o dönemde atıldı. İnsani açıdan inandığım için, desteğimi esirgemeden, bu konudaki görüşlerimi açıkladım. Unutmamak gerekir ki, şu anda henüz görüşmelere başlandı. Tam üyelik söz konusu değil. Bu zaman alacaktır. Burada sabırlı olmak gerekir. Ama ben, hayattayken tam üyeliği göreceğime inanıyorum.'' 
     
</TEXT>
</DOC>
