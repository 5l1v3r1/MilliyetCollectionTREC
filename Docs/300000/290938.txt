<DOC>
<DOCNO> 290938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonyas07.html </URL>
<DATE> 2004/10/16/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Evde içilen sigara çocuklara çok zararlı... 
</HEADLINE>
<TEXT>

     Evde içilen sigaranın, çocuklarda orta kulak iltihabı, astım, hırıltı, öksürük, bronşit ve zatürreeye neden olduğu bildirildi. 
     Ege Üniversitesi EÜ Çocuk Sağlığı ve Hastalıkları Anabilim Dalı Öğretim Üyesi Prof. Dr. Esen Demir, AA muhabirine yaptığı açıklamada, anne ve babanın sigara içtiği evlerde yaşayan çocuklarda çeşitli solunum yolu hastalıklarının görüldüğünü belirtti. 
     Prof. Dr. Demir, sigara dumanına maruz kalan çocuklarda orta kulak iltihabı, astım, hırıltı hışırtı, öksürük, balgam çıkarma, bronşit, zatürree, akciğer fonksiyonlarının kaybı, horlama, bademcik iltihabı ve boğaz ağrısı sıklığının arttığını anlattı. 
     Ev içinde sigara içildiğinde, solunum yolu hastalıkları nedeniyle çocukların hastaneye yatma oranlarının arttığını vurgulayan Demir, 2 yaşın altındaki çocuklarda sigara dumanının, orta kulak iltihabı ve orta kulakta sıvı toplanması riskini 1.9-3.9 kat artırdığını dile getirdi. Demir, anne ve babanın sigara içmesiyle, pasif içiciliğe bağlı öksürüğün de 13 yaşına kadar çocuğu etkileyebildiğini söyledi. 
     
     GEBE KADINLARIN SİGARA İÇMESİ 
     Hamileyken sigara içen kadınların çocuklarının solunum yolu hastalıkları nedeniyle ölüm oranlarının 3.8 kat arttığını vurgulayan Demir, annenin hamilelikte içtiği sigara sayısının düşük doğum ağırlığına neden olduğunu, her paket sigaranın, çocukta 150-300 gram kilo azalmasına yol açtığını ifade etti. Prof. Dr. Demir, şu bilgileri verdi 
     ''Hamile kadınların sigara içmesi, kafa çevresi ve akciğerlerin küçük kalması ile küçük çocuklarda sık hırıltı ve hışıltı ataklarına da neden olabiliyor. Sigara içen kadınların çocuklarında davranış problemleri, dikkat eksikliği-hiperaktivite bozukluğu gibi sorunlar yaşanabiliyor.'' Yapılan araştırmalarda, gebenin sigara içmesinin, çocuğun başarı ve zeka testlerini ve okul performansını kötü yönde etkilediğini ortaya koyduğunu belirten Demir, günde 10 ve daha fazla sigara içen kadınların çocuklarının okuma, matematik ve genel yeteneklerinin 3-5 ay geri olduğunu, hamilelikte sigarayı bırakan kadınların çocuklarının algılamalarının, sigara içen anne çocuklarına göre daha iyi olduğunu ifade etti. 
     
</TEXT>
</DOC>
