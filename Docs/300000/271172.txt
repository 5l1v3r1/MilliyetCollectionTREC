<DOC>
<DOCNO> 271172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sonsiy02.html </URL>
<DATE> 2004/09/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye, Tel Afer'e insani yardım için girişimde bulunuyor... 
</HEADLINE>
<TEXT>

     Mehmet Toroğlu 

Dışişleri Bakanı ve Başbakan Yardımcısı Abdullah Gül, çatışmaların endişe verici boyutlara ulaştığı Irak'ın Tel Afer kentinde halka insani yardım sağlanması için gerekli araştırmanın yapılması ve harekete geçilmesi yönünde talimat verdi. 
     Edinilen bilgiye göre, Bakan Gül, hem Ankara hem de ilgili temsilciliklere gönderdiği talimatta, Amerikan makamlarıyla temasa geçilerek, gerekli yardımın organizasyonu konusunda ön çalışma yapılmasını istedi. 
     Kaynaklar, Washington'un da Türkiye'nin bölgeye insani yardım gönderme arzusunu Irak'ta işbirliği açısından önemli ve olumlu bulduğunu belirttiğini kaydettiler. 
     Edinilen bilgiye göre, Amerikan makamları, insani yardımın işbirliği ve koordinasyon içinde yürütülmesi gerektiğini belirterek, konuya süratle yanıt vereceklerini söylediler. 

     
</TEXT>
</DOC>
