<DOC>
<DOCNO> 262438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy17.html </URL>
<DATE> 2004/08/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Belediye başkanlarından ''taziye ziyaretine'' tepkiler... 
</HEADLINE>
<TEXT>

     Diyarbakır'da ölü ele geçirilen teröristin ailesine taziye ziyaretine giden Diyarbakır Büyükşehir Belediye Başkanı Osman Baydemir ve beraberindeki 4 belediye başkanına tepkiler sürüyor. 
     AK Parti Kayseri İl Teşkilatı Gençlik Kolları Başkanı İhsan Ünlüel, düzenlediği basın toplantısında, Türkiye'nin içinde bulunduğu güven ve huzur ortamını baltalamak isteyen bu hareketin altında, iyi bir niyetin yatmadığını, sağduyu sahibi Türkiye Cumhuriyeti vatandaşlarının bunu anlamasının güç olmadığını söyledi. 
     ''Türkiye Cumhuriyeti'ni bölmeyi kendisine gaye edinmiş terör örgütü mensuplarını cesaretlendirme adına yapılmış hareketler, asla amacına ulaşmayacaktır'' diyen Ünlüel, şunları söyledi 
     ''Türkiye Cumhuriyeti'ni birlikte kuran ve bu topraklarda bağımsız yaşamak için omuz omuza çarpışarak can veren bu büyük ulusu, parçalama düşüncesi, tarihte olduğu gibi bugün de hüsrana uğrayacaktır.'' 
     
     İZMİR 

     Türkiye Kamu Çalışanları Sendikaları Konfederasyonu Türkiye Kamu-Sen İzmir Temsilcisi Ahmet Doğruyol da ''taziye ziyareti''nin, kamu vicdanını derinden etkilediğini söyledi. 
     Doğruyol, İzmir Şehit Aileleri İnsan Hakları ve Yardımlaşma Derneği temsilcileri ile düzenlediği ortak basın toplantısında, yıllardır binlerce vatan evladının şehit olmasına ve ülke ekonomisinin büyük zarar görmesine neden olan terör örgütünü, kim desteklerse desteklesin, bunun ''ülkeye ihanet'' anlamını taşıdığını ifade etti. 
     İzmir Şehit Aileleri İnsan hakları ve Yardımlaşma Derneği Başkanı Yavuz Alphan da yaşanan olayın bütün şehit ailelerini çok üzdüğünü söyledi. 
     
     DİYARBAKIR 

     Atatürkçü Düşünce Derneği ADD Diyarbakır Şube Başkanı Faruk Mıhalioğlu, ''Bu taziye ile şehitlerimizin kemikleri sızlatılmış ve Türk ulusunun bağrında derin yaralar açılmıştır'' dedi. 
     Mıhalioğlu, yaptığı yazılı açıklamada, kışkırtmalarla masum ve kandırılmış vatandaşların Diyarbakır'daki operasyon bölgesine sokulmak istendiğini kaydederek, ''sivil itaatsizlik hareketiyle'' teröre sahip çıkılmaya çalışıldığını söyledi. 
     
</TEXT>
</DOC>
