<DOC>
<DOCNO> 282267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur38.html </URL>
<DATE> 2004/10/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Tazminatı ödenmeyen işçi, belediyeye haciz getirdi .. 
</HEADLINE>
<TEXT>

     Tazminatını alamadığı gerekçesiyle Siirt Belediyesi'ni icraya vererek, Belediye Başkanı Mervan Gül'ün makam odasındaki koltuk takımı dahil bir çok eşyasına haciz koyduran işçi emeklisi Nezir Marakçı, hak mücadelesi verdiğini söyledi. 
     Marakçı, AA muhabirine, 2002 yılının Mayıs ayında 30 yıllık hizmetin ardından emekliye ayrıldığını ve alacaklarının ödenmemesi üzerine, yönetimin HADEP'te olduğu dönemde, Siirt Belediyesi'ni icraya verdiğini söyledi. 
     Belediye yönetiminin tazminatın ayda 500 milyon liralık eşit taksitlerle ödeneceğine dair bir protokolü kendisine imzalatmaya çalıştığını anlatan Nezir Marakçı, şöyle devam etti 
     ''Bunu imzalamadım. Tazminatım 33 milyar liraydı. Belediye ile sendika arasındaki sözleşmede, tazminatın 30 gün içerisinde ödenmesi, aksi takdirde çok büyük bir faiz oranının uygulanacağı hükmü bulunuyordu. 
     Tazminatım ödenmeyince belediyeyi icraya verdim ve İçişleri Bakanlığı'na şikayet ettim. İçişleri Bakanlığı beni haklı buldu. İcra Mahkemesi'nden aldığım karara rağmen belediye yönetimi ödeme yapmayınca savcılığa suç duyurusunda bulundum. O dönemden itibaren bazen aksamalar olsa da tarafıma aylık bir milyar lira ödeme yapılmaya başlandı.'' Mervan Gül'ün Belediye Başkanı seçilmesinden sonra kendisine ödenen aylık bir milyar liranın kesildiğini bildiren Marakçı, ''Başkanla görüştüğümde bu paranın faiz olduğunu ve ödemeyeceğini belirtti. Bunun üzerine haciz yoluna gittim. Hakkımı arıyorum, hak mücadelesi veriyorum. Mücadelemin herkese örnek olmasını istiyorum'' dedi. 
     
     ''ÖDEME YAPMAMIZ MÜMKÜN DEĞİL'' 
     Belediye Başkanı Mervan Gül ise işçinin ana parasının ödendiğini ve sadece yasal faiz alacağı bulunduğunu söyledi. Marakçı'nın alacağının geçmiş dönemden kaldığını ifade eden Gül, ''Biz, dönemimizde bu alacağın ana parasını ödemeye devam ettik. Ana parasından 2 milyar 370 milyon lira kalmış durumda. Geriye faizi kalmış. Bu faizi yasal olarak ödememiz mümkün değildir. Ödediğimiz takdirde bize zimmet çıkacaktır. Bu alacağın o dönemdeki yöneticilerden tahsil edilmesi gerekmektedir'' diye konuştu Nezir Marakçı'nın faiz alacağının 38 milyar lirayı bulduğu, haczedilen makam odasına ait koltuk takımı ve diğer malzemelerin yediemine teslim edildiği öğrenildi. 
     
</TEXT>
</DOC>
