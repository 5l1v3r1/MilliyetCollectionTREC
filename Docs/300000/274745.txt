<DOC>
<DOCNO> 274745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/siyaset/axsiy01.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizi konuşacaklar 
</HEADLINE>
<TEXT>


Fransa Cumhurbaşkanı Chirac ile Almanya Başbakanı Schröder, Türkiye hakkında ortak görüş oluşturmak amacıyla, 1 Ekim'de Strasbourg'da bir araya gelecek... 

GÜVEN ÖZALP Brüksel 


AB Komisyonu'nun, Başbakan Recep Tayyip Erdoğan'ın Brüksel'deki temaslarının ardından, Türkiye ile müzakerelere başlamak için olumlu sinayeller vermesinin ardından, 17 Aralık'taki zirvede alınacak nihai kararda önemli rol oynayacak olan Fransa Cumhrubaşkanı Jacques Chirac ve Almanya Başbakanı Gerhard Schröder, 1 Ekim'de Strasbourg'da bir araya gelerek Türkiye'yi konuşacak. 
Daha önce de önemli zirveler öncesinde bir araya gelerek ortak görüş oluşturmaya çalışan iki lider, yiyecekleri akşam yemeğinde, Türkiye'yle tam üyelik müzakerelerini başlatma konusunu tartışacak. Diplomatik kaynaklar, Chirac ve Schröder'in tavrının, "Komisyon'un tavsiyesinin olumlu olması halinde, aralık zirvesinde Türkiye'ye yeşil ışık yakılması" yönünde olduğuna dikkat çekiyorlar. Strasbourg'daki buluşmadan, Türkiye lehine karar çıkıp çıkmamasının özellikle Fransız merkez sağ partilerinin yoğun baskısını üzerinde hisseden Chirac'ın tavrına bağlı olacağı belirtildi. Komisyon raporunun Türkiye açısından "olumlu" çıkması halinde, bu kesimlerin Chirac'a "Müzakereler Fransa'da AB Anayasası referandumu sonrasında, 2006'da başlatılsın" yönünde baskı yapma eğilimine girebilecekleri kaydedildi. 




</TEXT>
</DOC>
