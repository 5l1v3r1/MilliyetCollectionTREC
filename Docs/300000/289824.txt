<DOC>
<DOCNO> 289824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko20.html </URL>
<DATE> 2004/11/18/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ÖİB Başkanı Kilci THY için kesin talebi 1-3 Aralık'ta toplayacağız 
</HEADLINE>
<TEXT>

     Özelleştirme İdaresi Başkanı Metin Kilci, Türk Hava Yolları'nın THY İMKB 30 Endeksine girmesini ve şirketin mali tablolarına yansıyan performansının aynı ölçüde borsa fiyatına yansımasını amaçladıklarını bildirdi. 
     Kilci, Türk Hava Yolları THY hisselerinin halka arzı nedeniyle düzenlediği basın toplantısında, halka arzda izlenecek yöntem hakkında bilgi verdi. 
     Halka arz sürecinde yatırımcı gruplarını 5 ana grup altında tanımladıklarını belirten Kilci, birinci grubun THY şirket çalışanları ve acentalarını kapsadığını, yurtiçi bireysel yatırımcılar ile özel tasarruf sahiplerinin ayrı bir grup, yurtiçi kurumsal yatırımcıların yine ayrı bir grup olarak tanımlandığını söyledi. 
     Bu halka arzda diğer halka arzlardan farklı olarak bir ilave tanımlama daha yaptıklarını ifade eden Kilci, yurt dışında yerleşik vatandaşlar ile kurumsal yatırımcıları ayrı iki grup olarak ele aldıklarını kaydetti. 
     
     GRUPLARA SAĞLANAN AVANTAJLAR 

     Her bir gruba farklı avantajlar ve imkanlar sunduklarını belirten Kilci, şöyle devam etti 
     ''Örneğin THY çalışanları ve acentaları bu şirketin bir bakıma iş ortağı, doğal ortağı konumunda oldukları için en avantajlı şekilde tesis edilen, en avantajlı şekilde ele alınan grup olarak değerlendirildi. Bu gruba hisse alımlarında yüzde 10 oranında bir indirim uygulamayı planlıyoruz.'' Kilci, yurtiçi bireysel yatırımcılar için uygulamayı öngördükleri indirim oranının yüzde 7 civarında, kesin talep sürecinde ilk taleptekilerini yineleyen yurtiçi kurumsal yatırımcıların ise yüzde 7 oranında hisse senedi fiyatından indirim elde edeceklerini söyledi. 
     Ayrıca yurtiçi ve yurtdışı kurumsal yatırımcılar için de yüzde 4 oranında bir indirim uygulamayı düşündüklerini belirten Kilci, şöyle devam etti 
     ''Daha önceki büyük halka arz uygulamalarında yurt dışındaki yerleşik vatandaşlarımızın yeteri ölçüde katılmadığını hissettik. THY bildiğiniz gibi yurt dışında yaşayan vatandaşlarımızın en çok tanıdığı, güvendiği ve kullandığı bir hava yolu şirketidir. Bu nedenle onların katılımının mümkün olacağını, teşvik edilmesi gerektiğini düşünüyoruz. 
     Bunun için yurtdışında bulundukları ülkelerdeki yasal çerçevenin izin verdiği ölçüde yurtdışındaki yerleşik vatandaşlarımızın da THY hisselerinin halka arz sürecinde yer alması için bir takım özel gayretlerimiz olacak. Yüzde 7 indirimi onlara da uygulayacağız.'' Bunun ötesinde 5 bin euronun üzerinde hisse senedi alanlara, Avrupa-Türkiye'ye gidiş dönüş bileti gibi bir pas bileti vermeyi planladıklarını anlatan Kilci, ayrıca bütün yatırımcı grupları, bireysel yatırımcı grupları için 40 milyar liranın üzerinde hisse senedi alanlar için de elit kart verilmesi uygulaması yapmayı planladıklarını söyledi. 
     
     ÖDEME KOLAYLIĞI 

     Hisse senedi alım sürecinde ödeme kolaylıklarına ilişkin bir takım düzenlemelerin olacağını belirten Kilci, kredi kartıyla ödemenin mümkün olacağını, biri peşin toplam 5 eşit taksitli ödemenin söz konusu olacağını bildirdi. 
     Kilci, bütün bu sağlanan avantajların THY hisselerinin halka arzında, hisselerin borsa derinliğinin artırılmasında son derece etkili olacağını gerçekten özelleştirme kavramına ve kendilerine yakışır bir şekilde halka arz olacağına inancını muhafaza ettiklerini söyledi. 
     Halka arz sürecinin dün itibarıyla başladığını ifade eden Kilci, şöyle devam etti 
     ''17 Kasım tarihinden itibaren bütün yatırımcılarımız taleplerini aracı kurumlar vasıtası ile iletmektedirler. Ön talebin toplanması akabinde, 1-3 Aralık tarihinde kesin talebi toplacağız. Yalnız yurtdışı bireysel yatırımcılar için ön talep süreci söz konusu olmayacak. Onlar için sadece kesin talep söz konusu olacak.'' Kilci, konuşmasının son bölümünde, bütün yatırımcıları, vatandaşları bu süreçte yer almaya davet etti. 

     
</TEXT>
</DOC>
