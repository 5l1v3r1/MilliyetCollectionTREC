<DOC>
<DOCNO> 288096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo13.html </URL>
<DATE> 2004/11/11/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çaykur Rizespor'da Beşiktaş maçı hazırlıkları... 
</HEADLINE>
<TEXT>

     Çaykur Rizespor, ligin 13. haftasında Beşiktaş ile yapacağı maçın hazırlıklarını sürdürdü. 
     Teknik Direktör Rıza Çalımbay yönetiminde, Mehmet Cengiz Tesisleri'nde yapılan antrenmana, milli takım kamplarında bulunan oyuncular ile sakatlığı süren Ersin katılmadı. 
     Çaykur Rizespor, yarın yapacağı antrenmanın ardından Beşiktaş maçının hazırlıklarına 3 gün ara verecek. 
     Öte yandan, Kürşat, Gürol, Ahmet, Serkan Özdemir, Murat Sözkesen, Koray ve Fahri'nin, Beşiktaş maçında sarı kart görmeleri halinde Büyükşehir Belediyesi Ankaraspor karşılaşmasında forma giyemeyecekleri bildirildi. 
     Teknik Direktör Rıza Çalımbay, kart sınırında olan futbolcuları koruma yoluna gitmeyeceklerini belirterek, ''Beşiktaş gibi büyük takımla oynayacağız. Kartlar daha rahat gösterilebilir. Bu nedenle daha dikkatli olmamız lazım. Ama hedefimiz oradan puanla ayrılmak. Aman kendimizi koruyalım, kart görmeyelim fikrine kesinlikle gitmeyiz'' dedi. 
     Çalımbay, Beşiktaş maçının üç ihtimalli olduğunu ifade ederek, ''Ama Büyükşehir Belediyesi Ankaraspor maçı daha önemli. Mutlaka o maçta sahadan galibiyetle ayrılmalıyız'' diye konuştu. 
     
</TEXT>
</DOC>
