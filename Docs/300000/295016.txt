<DOC>
<DOCNO> 295016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonyas01.html </URL>
<DATE> 2004/12/05/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
"Babasının hayaletini" internette satılığa çıkardı... 
</HEADLINE>
<TEXT>

     İnternetteki açık artırma sitesi eBay son günlerde yine ilginç bir satışa sahne oluyor. Amerikalı bir kadın, 6 yaşındaki oğlunun korkması üzerine, geçen yıl ölen babasının ''hayaletini'' eBay'da satılığa çıkardı. Şu ana kadar 34 teklif yapılırken, en yüksek fiyat olarak 78 dolar önerildi. 
     Dedesinin ölmesinden bu yana hayaletinin döneceği endişesiyle büyük korku yaşayan ve evde bile yalnız başına hareket edemeyen 6 yaşındaki Colin'in annesi Marry Anderson, son çare olarak ''hayaleti'', ''Bu bir şaka değil,'' başlığı altında satılığa çıkardı. 
     EBay'de küçük Colin'in hikayesini de anlatan Anderson, ''alıcıların korkmaması için'' de babasının dünyanın en tatlı ve duyarlı babası olduğunu eklemeyi de ihmal etmemiş. 
     ''Hayaletiyle'' birlikte vermek üzere babasının metal bastonunu da açık artırma sitesine koyan Anderson, kazanan alıcıya en azından somut bir şey göndermeyi amaçladığını ifade ediyor. Anderson, açık artırmadan kazanılacak paranın ise Colin'e hediye almakta kullanılacağını kaydediyor. 
     Hayalet için açık artırma süresinin yarın sona ereceği bildirilirken, Anderson'ın babasının ''hayaletini'' ve bastonunu satın alacak kişinin, oğlu Colin'e bir mektup yazarak, ''dedesiyle iyi vakit geçirdiklerini'' ifade etmelerini de istediği belirtiliyor. 
     
</TEXT>
</DOC>
