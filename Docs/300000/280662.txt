<DOC>
<DOCNO> 280662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/soneko16.html </URL>
<DATE> 2005/03/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
OPEC zirvesi öncesi üye ülkeler arasında görüş birliği yok... 
</HEADLINE>
<TEXT>

     New York Borsası'nda ABD hafif petrolünün varili 55 dolar seviyesinin üzerine çıkarken, petrol ihraç eden ülkeler örgütü OPEC'in yarın yapılacak zirvesi öncesi üye ülkeler arasında, fiyatları düşürmek için ne yapılması gerektiği konusunda görüş birliği sağlanamıyor. 
     New York'ta dün 54.95 dolardan kapanan ABD hafif petrolü, bugün 55 dolar seviyesini de geride bıraktı. Borsada son işlemler, Ekim ayında görülen rekor fiyatın sadece 61 sent altı olan 55.06 dolardan gerçekleşiyor. 
     ABD'de sıcaklıkların mevsim normallerinin altında süreceğine yönelik hava tahmin raporları, özellikle ısınma amaçlı petrol talebini körüklüyor. 
     Londra Borsası'nda işlem gören Brent petrolünün varili ise dünkü 56 sentlik yükselişinin ardından .65 dolarda bulunuyor. 
     Petrol fiyatlarının yüksek seviyesinin ağırlıklı gündem maddesi olması beklenen İran'ın Isfahan kentinde yarın başlayacak OPEC olağan zirvesi öncesinde, Suudi Arabistan'ın dün yaptığı üretimi artırma önerisi, diğer üye devletlerce desteklenmiyor. 
     OPEC'in günlük 27 milyon varillik mevcut üretim kotasının, yılın ikinci çeyreği için 500 bin varil artırılmasını ve bu şekilde piyasanın rahatlatılmasını isteyen Suudi Arabistan, ithalatçı ülkelerden gelen baskıları dikkate aldığını ortaya koysa da, Cezayir Petrol Bakanı Şekip Halil, ''İyi niyet jestinden başka yapabileceğimiz çok şey yok'' diyerek, içinde bulundukları duruma açıklık getiriyor. 
     Cezayirli meslektaşına benzer bir görüş ortaya koyan Birleşik Arap Emirlikleri Petrol Bakanı Ubeyd bin Saif el-Nessari de, ''Sadece piyasayı biraz sakinleştirebilmeyi umuyoruz'' derken, OPEC zirvesinden fazla birşey beklenmemesini gerektiğinin altını çiziyor. 
     
     LİBYA VE İRAN DA KOTA ARTIŞINA KARŞI 
     OPEC'in diğer önemli üyelerinden Libya ve İran ise resmi üretim kotasının artırılmasına karşı çıkıyor. 
     ''Fiyatlar 60 dolar seviyesine çıksa da ekonomilere olumsuz bir etkisi olmaz'' diyen Libya Enerji Bakanı Fethi Ömer, daha da yüksek fiyatlardan yana olduğunu ortaya koyuyor. 
     Kartel örgütünün 27 milyon varil olan resmi kotasının 600 bin varil üzerinde gerçekleştiği tahmin edilen günlük üretimi, tarihinin en yüksek seviyelerine oldukça yakın. 
     Bu durumda OPEC'in artan talep karşısında, özellikle yılın ikinci yarısında hızlı üretim artışı imkanına sahip olmadığı kaydediliyor. 
     2004 yılında günlük 2.6 milyon varil artan dünya petrol talebinin bu yıl 1.9 milyon varil daha artmasını bekleyen OPEC uzmanları, günlük tüketimin 84 milyon seviyesinde gerçekleşeceğini öngörüyor. 
     Uzmanlar, dünyadaki ekonomik büyümenin daha da hızlanması durumunda, arz cephesinde sıkıntılar yaşanmasını büyük olasılık olarak değerlendiriyor. 
     
</TEXT>
</DOC>
