<DOC>
<DOCNO> 293920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur41.html </URL>
<DATE> 2004/12/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Fıkra gibi hırsızlık .. 
</HEADLINE>
<TEXT>

     Antalya'da hırsızlık yaptıkları büfedeki kamerayı fark eden hırsızlardan biri, kar maskesini çıkararak kameranın yönünü değiştirince, teşhis edilerek yakalandı. 
     Ömer Akyol 18 ve arkadaşı E.U, gece kar maskesi takarak, Elmalı Mahallesi 2. Sokak'taki Kervan Büfe'ye girdi ve yaklaşık 1 milyar liralık sigara ve gıda malzemesi çaldı. Daha sonra büfede gizli kamera bulunduğunu fark eden Ömer Akyol, kar maskesini çıkararak, kameranın yönünü değiştirdi ve daha sonra arkadaşıyla olay yerinden kaçtı. 
     Büfe sahibi Hüseyin Özer'in polise başvurması üzerine olayla ilgili soruşturma başlatan Hırsızlık Büro Amirliği ekipleri, iki hırsızdan Ömer Akyol'u kameradan teşhis ederek yakaladı. 
     Adliye'ye sevk edilen Akyol, çıkarıldığı mahkemece tutuklanarak cezaevine konulurken, diğer zanlının yakalanmasına çalışılıyor. 

     
</TEXT>
</DOC>
