<DOC>
<DOCNO> 287522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur12.html </URL>
<DATE> 2004/11/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
'Çocuğumu tedavi ettirin, karnımdaki oğlum sizin olsun' 
</HEADLINE>
<TEXT>

     Gurbet GÖKÇE VAN, DHA 

VAN'da 6 aylık hamile, 34 yaşındaki Nuran Ertunç, kalbi delik dünyaya gelen 3 yaşındaki oğlu Özgür Ertunç'un tedavisini üstlenecek bir aileye karşılık olarak doğuracağı çocuğunu vereceğini söyledi. Nuran Ertunç, "Oğlumun yaşamasını istiyorum, onun sağlığına kavuşması için başvurmadık yer bırakmadım. Son çare olarak onun hayatına karşılık yeni doğacak çocuğumu feda ediyorum'' dedi. 
     Van'da günlük işlere giderek geçimini sağlayan Ömer-Nuran Ertunç'un ikinci çocukları Özgür, kalbi delik olarak dünyaya geldi. Özgür Ertunç, 5 aylıkken hastalanınca götürüldüğü hastanede kalbinin delik olduğu belirlendi. Bir yıl önce Van Yüzüncü Yıl Üniversitesi Tıp Fakültesi Araştırma Hastanesi doktorları Özgür için, anne ve babası refaketinde acil olarak Ankara'daki Dr. Sami Ulus Çocuk Hastanesi'ne sevk edilmesine karar verdi. Özgür'ün tedavisi için yaklaşık 40 milyar liraya ihtiyaç olduğu belirtildi. Ekonomik durumu iyi olmayan aile çocuklarını Ankara'ya götüremedi. İki çocuk annesi Nuran Ertunç, oğlunun sağlığına kavuşması için Van'da her kapıyı çaldı ancak hiç bir yardım alamadı. 
     Nuran Ertunç, eşi ve ailesinin karşı çıkmasına rağmen üçüncü çocuğuna hamile kaldı ve hamileliğinde 6'ncı ayına geldi. Karnında bir erkek çocuk taşıyan Nuran Ertunç, "Belki de hayatımın en zor kararını aldım, eşim de çaresizlik içinde'' diyerek şunları anlattı 
     "Özgür'ü 3 yıldır hayatta tutabilmek için elimden gelen tüm mücadeleyi verdim, ama maddi imkansızlık yüzünden gücüm tükendi. Çok düşündüm kalbi delik oğlum ya ameliyat olup iyileşecek ya da gözlerimin önünde ölüp gidecekti. Ben oğlumun hayatta kalmasını sağlamak için yeni bir çocuk dünyaya getirmeye karar verdim. Karnımda taşıdığım oğlum 3 ay sonra dünyaya gelecek. Ben iki çocuğumdan birini tercih etmek zorunda kaldım. Tercihimi de hasta olan Özgür'den yana kullanıyorum. Ona çok emek harcadım. Doğacak çocuğumu da 9 ay karnımda taşıyacağım. Karnımdaki evladım Özgür'ün belki da hayatını kurtaracak. Onu Özgür'ün hayatı için feda atmeye karar verdim. Hasta oğlumun tedavi masraflarını üstlenen aileye, karnımdaki oğlumu başka hiç bir karşılık beklemeden evlatlık vereceğim. Özgür'ün hayatına karşılık karnımdaki oğlumun hayatını veriyorum. Onu hiç görmeyeceğim, ama 3 yıldır birlikte olduğum oğlumun hayatta kalması için başka hiç bir çarem kalmadı. Bir annenin yaşacağı acıların en büyüğünü yaşacağım. Aldığım her karar oğlumun hayatta kalması içindir, onu çok seviyorum.'' 
     
</TEXT>
</DOC>
