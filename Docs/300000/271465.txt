<DOC>
<DOCNO> 271465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur18.html </URL>
<DATE> 2004/09/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hatalı yapılan sünnet hayatını kararttı... 
</HEADLINE>
<TEXT>

     Cihan Yıldırım AA 

Eskişehir'de 12 yaşındaki çocuk geçen yıl hatalı yapıldığı iddia edilen sünnet sonucu rahatsızlanıp eve mahkum olunca geçen yıl olduğu gibi bu yıl da okula gidemedi. 
     Alınan bilgiye göre, Seyfettin Aydınoğlu oğlu Ayhan Aydınoğlu'nu sünnet ettirmek istedi. Doktorlar, Ayhan'ın cinsel organının bulunduğu bölgede kireçlenme tespit ettikleri için sünnetin mutlaka hekim kontrolünde yapılmasını önerdi. 
     Baba Seyfettin Aydınoğlu, Eylül 2003'te ilkokulu bitiren çocuğunu sünnet ettirmek için Devlet Hastanesi'ne başvurdu. Yetkililer, 350 milyon lira karşılığında sünnetin yapılacağını bildirdi. 
     Sünnet yapan sağlık görevlilerinin bölgeyi gazlı bezle sarıp oğlu Ayhan'ı 15 dakika sonra taburcu ettiklerini belirten baba Seyfettin Aydınoğlu, sünnetin hatalı olduğunu 3 gün sonra çocuğunun şikayeti üzerine fark ettiklerini söyledi. 
     Seyfettin Aydınoğlu, çocuğunun hatalı sünnet edildiğinin anlaşılması üzerine şikayetçi olmak için geçen yıl Cumhuriyet Başsavcılığı'na sözlü müracaat ettiğini ifade ederek, ''Sözlü olmasına karşın müracaat değerlendirmeye alındı. Savcılığın isteği üzerine oğlum Ayhan Aydınoğlu, Osmangazi Üniversitesi Tıp Fakültesi Hastanesi'nde muayene edildi. Heyet raporunda hatanın sağlık görevlileri veya doktordan değil, çocuğun şişmanlığından kaynaklandığı tespit edildi'' dedi. 
     
     ''BÖBREĞİMİ SATILIĞA ÇIKARDIM'' 
     Buna karşın çocuğunu tedavi ettirmek için gittiği İstanbul ve Ankara'daki çeşitli hastanelerden aldığı raporlarda hatanın sağlık görevlilerden kaynaklandığının tespit edildiğini ifade eden baba Aydınoğlu, şöyle konuştu 
     ''Yapılacak ameliyatlar için özel hastaneler yaklaşık 700 milyar lira talep ettiler. Oğlumun sağlığına tekrar kavuşması ve eğitimine devam etmesi için böbreğimi satılığa çıkardım. Bir İsrailli ile anlaştık, ancak son anda olay resmi kurumlar tarafından fark edildi ve satış gerçekleşemedi.'' Baba Aydınoğlu, daha sonra Eskişehir Cumhuriyet Savcılığı'nın şikayetin Bölge İdare Mahkemesi'ne yazılı yapılması gerektiğini bildirdiğini, ancak çocuğunun tedavisi için hukuki girişimleri bırakıp oğlu Ayhan'ın sağlık sorunlarına yöneldiğini kaydeden baba Seyfettin Aydınoğlu, olayın üzerinden bir yıl geçmesine rağmen avukatı Nihat Günaydın aracılığıyla Devlet Hastanesi'nin tüzel kişiliği olmadığı için hastanenin bağlı olduğu kurum İl Sağlık Müdürlüğü aleyhine 98 milyar lira taleple Bölge İdare Mahkemesi'nde maddi ve manevi tazminat davası açtığını kaydetti. 
     
     ''ÜÇÜNCÜ RAPOR ALINSIN'' 
     Bölge İdare Mahkemesi'ne Avukatı Nihat Günaydın aracılığıyla verdikleri dilekçede Osmangazi Üniversitesi'nin raporu ile İstanbul Amerikan Hastanesi'nden aldıkları raporların çeliştiğini ve kent dışındaki başka bir sağlık kuruluşundan üçüncü bir heyet raporu alınmasını talep ettiklerini bildiren baba Aydınoğlu, tek isteğinin oğlunun sağlığına kavuşması olduğunu kaydetti. 
     Aydınoğlu, oğlu Ayhan'ın cinsel organında meydana gelen yaralar sonucu yürümekte güçlük çektiğini ve geçen yıl hiç okula gidemediğini söyledi. 
     Ayhan'ın geçen yıl cinsel organından idrar torbasına takılan boru sayesinde idrarını rahat yapabildiğini ifade eden Aydınoğlu, ''Ancak, boru paslandı ve değişmesi gerekiyor. Boru için 13 milyar lira istiyorlar. Eşimden ayrıldığım için oğluma hem annelik hem de babalık yapıyorum. İşim olmadığı için tedavi masraflarını karşılayacak gücüm yok. Oğlum Ayhan, okula giden emsallerinin ardından hüzünle bakıyor. Bir an önce okula gitmek için tedavi olacağı günü bekliyor'' diye konuştu. 
     Seyfettin Aydınoğlu'nun Avukatı Nihat Günaydın da, çıplak gözle bakıldığında çocuğun cinsel organının yarısının olmadığının görüldüğünü belirterek, alınacak üçüncü rapor doğrultusunda söz konusu hatanın ortaya çıkacağını ve hukuki sürecin bu çerçevede şekilleneceğini söyledi. 
     
</TEXT>
</DOC>
