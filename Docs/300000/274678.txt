<DOC>
<DOCNO> 274678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas03.html </URL>
<DATE> 2004/09/24/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
''Benden Selam Söyle Anadolu'ya''nın yazarı Yunan Sotiriu öldü... 
</HEADLINE>
<TEXT>

     Türkiye'de 1970'li yıllarda en fazla okunan romanlardan biri olan ''Benden Selam Söyle Anadolu'ya'' eserinin Yunan yazarı Dido Sotiriu, akciğer enfeksiyonu sonucu öldü. 
     Yunan ANA ajansının bildirdiğine göre, çağdaş Yunan edebiyatına imzasını atan ve Yunanistan'da en çok sevilen yazarlardan biri olan Sotiriu, bugün 95 yaşında hayatını kaybetti. 
     1909'da Aydın'da doğan sol görüşlü ve militan kişilikli Sotiriu, özellikle ülkesinde kadın hakları mücadelesinde ön saflarda yer almış bir yazardı. 
     Birçok romanın yazarı Sotiriu, Yunanistan'da değişik gazetelerde de görev almıştı. 
     Çeşitli dillere çevrilen ''Benden Selam Söyle Anadolu'ya'' romanının yazarının ölümü dolayısıyla, Başbakan Kostas Karamanlis de bir açıklama yayınladı. 
     
</TEXT>
</DOC>
