<DOC>
<DOCNO> 251586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/yasam/yas06.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yer yarıldı, içine geçti 
</HEADLINE>
<TEXT>


Interpol, 'Kırmızı Bülten'le aradığı Hakan Uzan'ın gözlüklü, gözlüksüz, şişman ve kısa saçlı fotoğraflarını bültene koydu 

HABER MERKEZİ 

Şişli Cumhuriyet Başsavcılığı'nca yürütülen Türkiye İmar Bankası soruşturması kapsamında tüm dünyada aranan Hakan Uzan'la ilgili "kırmızı bülten"de 5 ayrı suçtan arandığı bilgisi yer aldı. 
Türkiye, bankaya yönelik soruşturmanın ardından babası Kemal ve amcası Yavuz Uzan'la yurtdışına kaçtığı kaydedilen Hakan Uzan hakkında, uluslararası arama ve yakalama müzekkeresi çıkarılması için Interpol Genel Sekreterliği'ne başvurdu. 
Başvurunun ardından Interpol, Hakan Uzan hakkında önce "difüzyon" ardından "kırmızı bülten" çıkararak, teşkilata üye ülkeler nezdinde arama başlattı. Interpol Genel Sekreterliği'nin 20 Şubat 2004'te Hakan Uzan için çıkardığı 44055 sayılı kırmızı bültende "Soruşturma nedeniyle kaçak aranıyor" başlığı kullanıldı. 
Uzan'ın çeşitli tarihlere ait, gözlüklü, gözlüksüz, şişman ve kısa saçlı haliyle 4 fotoğrafına yer verilen bültende parmak izi yer almadı. 

8 pasaportu var 
Uzan'ın çeşitli tarihlerde aldığı 8 ayrı Türk pasaportuyla ilgili bilgiler de bültende yer aldı. Uzan'ın, 1999'da İstanbul'dan TR - K 768802 ve TR - E 714778, 1992'de Cidde'den TR - G 461708, Edirne'den TR - H 959369, 2002'de İstanbul'dan TR - N 151117, 1998'de İstanbul'dan TR - K 425500, 1997'de İstanbul'dan TR - J 495923, 1996'da İstanbul'dan TR - I 754035 seri numaralı pasaportları aldığı kaydedildi. 
Bültende bankacı olarak nitelendirilen, Türkçe ve İngilizce konuştuğu belirtilen Uzan'ın Avustralya'nın Quennsland bölgesindeki Port Douglas ve Brisbane kentleriyle Yeni Zelanda, Singapur, Avrupa ve Uzakdoğu'da olabileceği vurgulandı. 

İşte suçları 
Bültende Hakan Uzan'ın suçları şöyle sıralandı 
Suç örgütü oluşturmak.Bankacılık yasasına muhalefet.Banka sermayesini zimmete geçirmek.Banka dolandırıcılığı.Banka sermayesini zimmete geçirmeye ortak olmak. 
TCK'nın 31, 33, 313 1, 71 ve 40. maddeleri ve Bankacılık Yasası'nın 22 3 maddesine göre yargılanan Uzan'ın 17 kişiyle Türkiye İmar Bankası'nın ana sermayesinin zimmete geçirmekten sanık olduğu, bankanın resmi kayıtlarında mevduatları düşük göstererek banka sermayesinin zimmete geçirilmesine iştirak ettiği kaydedildi. 


</TEXT>
</DOC>
