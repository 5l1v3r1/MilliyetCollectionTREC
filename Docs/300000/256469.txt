<DOC>
<DOCNO> 256469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun29.html </URL>
<DATE> 2004/07/19/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Afganistan, 65 Pakistanlı'yı serbest bıraktı 
</HEADLINE>
<TEXT>

     Afgan hükümeti, Ekim 2001'de Taliban'a karşı ABD önderliğinde başlatılan savaşta militan oldukları şüphesiyle yakalanan Pakistanlıların bir grubunu daha serbest bıraktı. 
     Başkent Kabil'in dışındaki Pul-i Çarki cezaevinden 65 Pakistanlının salıverildiği bildirildi. 
     Pakistanlı yetkililer, tutukluların serbest bırakılmasını, iki ülke arasındaki ilişkilerin gelişmesi yönünde atılmış olumlu bir adım olarak nitelerken, Kabil'deki bir Pakistanlı diplomat, ülkedeki diğer Pakistanlıların da kısa sürede serbest bırakılacağını umduğunu söyledi. 
     Pakistan hükümetine göre, Afgan cezaevlerinde halen 500 dolayında Pakistanlı bulunuyor. 
     Afganistan daha önce de birkaç yüz Pakistanlıyı serbest bırakmıştı. 
     Pakistan, ABD'deki 11 Eylül saldırılarına kadar Taliban rejimine büyük destek vermiş, ancak 2001'deki saldırılardan sonra bu desteğini çekmişti. 
     ABD, 11 Eylül'den sonra, saldırıların baş sorumlusu olarak gördüğü Usame Bin Ladin'i teslim etmeyen Afganistan'daki Taliban rejimine karşı savaş açmıştı. 
     
</TEXT>
</DOC>
