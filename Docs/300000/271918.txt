<DOC>
<DOCNO> 271918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/yazar/akyol.html </URL>
<DATE> 2004/09/15/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
'ABD kuşku yaratıyor' 
</HEADLINE>
<TEXT>


DIŞİŞLERİ Bakanı Abdullah Gül'le görüşüyorum. Gül dengeli, kılı kırk yaran, hele de Dışişleri Bakanı olduktan sonra sözlerini miligramla tartan bir devlet adamıdır. Uluslararası diplomatik camiada kısa sürede saygınlık kazanmıştır. Gül'ü öfkelendiren bir olay, emin olun, dışarıya yansıdığından daha vahimdir. 
ABD'nin Türkmen kenti Telafer'i bombalaması böyle bir olaydır. 
Gül dünkü görüşmemizde ilk defa açıkça diyor ki 
- ABD'nin tavrı kuşkular yaratıyor 
Telafer Türkiye için çok önemli. Sadece Türkmen faktörü sebebiyle değil. 
Türkiye, Habur'a alternatif olarak Ovacık sınır kapısını açmak ve Telafer üzerinden Bağdat'a ulaşmak istiyor. Hem teröre karşı, hem Barzani'nin şantajlarına karşı Irak'la ticaretimizi geliştirmek için ikinci bir güzergah... Türkiye için stratejik değerde bir alternatif. 
Ama, Gül diyor ki 
- ABD maalesef bunu engelliyor. 
Evet, Ovacık'ta ikinci sınır kapısı açmamızı, Musul ve Telafer'den geçerek Bağdat'la ticaret yapmamızı ABD engelliyor Musul'da konsolosluk açmamızı da engelliyor. Ve bir de Telafer'i bombalıyor 
ABD'nin Irak'taki niyetlerinden kuşku duymamak mümkün mü 

FELLUCE bölgesinden Telafer'e kaçan isyancıları ABD'nin takip etmesinin normal olduğunu belirten Gül diyor ki 
- Bize de öyle bilgi vermişlerdi. Ama isyancıları takip operasyonu mahiyet değiştirir gibi oldu. Ölçüsüz güç kullandılar, Telafer şehrini bombardımana tabi tuttular. Amaçları doğrudan Türkmenler olmasa da en çok Türkmenlere zarar verdiler. 
Ve Gül'den önemli bir uyarı 
- Anlamak mümkün değil. ABD herkesi karşısına alıyor Türkmenler ABD için dost bir unsurdu, karşılarına aldılar. Türkiye dost ve müttefik bir ülkedir, Irak'ta ABD'ye çok yardımcı oluyoruz. Bakın, bizim açımızdan da ABD Irak'ta çok yanlış şeyler yapıyor ve canımızı çok sıkıyor 
Gül, ABD'nin bölgede dostluklarını genişletmesinin Türkiye'nin de lehine olduğunu ama ABD'nin tepkileri genişlettiğini anlatıyor. 
Türkmenler arasında Sünni var, Şii var. Kürtlerle ve Araplarla evlenmiş, iç içe geçmiş unsurlar da var. Gül "Bunların hepsini toparlıyorduk" diyor 
- Türkmenler Irak'ta istikrara önemli katkı sağlayabilirdi. Ama Telafer'in bombalanması birçok işi zorlaştırdı. ABD kendi işini de zorlaştırdı. 

11 EYLÜL saldırısından sonra Amerika'da bir soru çok soruluyordu "Neden bizden bu kadar nefret ediliyor " 
Cevabı ciltler doldurur. Ama ABD'liler Irak'a bakarak da bu soruya çok yalın bir cevap bulabilirler. 
ABD Irak operasyonuyla Ortadoğu'da güçlenmek istemişti. Ama yakın dost ve müttefiklerinde bile kuşkular, tepkiler yarattı. 
ABD Irak'ta demokrasiyi kuracağını, bunun bölgedeki despotik rejimleri sarsacağını söylemişti. Halbuki Irak'ta etnik ve dinsel terör cehennemi yarattı. 
ABD "imparatorluk kibri"ne kapılmadan Irak'a bakabilseydi durum çok daha iyi olabilirdi. ABD görmelidir ki, "En kuvvetli benim, istediğimi yaparım" kibri onun en zayıf tarafıdır Onu büyük hatalara sürüklüyor. 
ABD'nin Irak'ta bir etnik gruba angaje olup herkesi karşısına alarak yapacağı bir hata öyle büyük felaketlere yol açar ki, bunu kimse kestiremez. 



</TEXT>
</DOC>
