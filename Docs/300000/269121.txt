<DOC>
<DOCNO> 269121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/siyaset/axsiy02.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çankaya'da düğün 
</HEADLINE>
<TEXT>


Bir ilke imza atan Cumhurbaşkanı Sezer, Evren Altunay'la evlenecek olan oğlu Levent Sezer'in düğününü 11 Eylül'de Çankaya Köşkü'nde yapacak. Törene 500 kişi davet edildi 

İSTANBUL Milliyet 


Cumhurbaşkanı Ahmet Necdet Sezer, oğlu Levent Sezer'i finans sektöründe çalışan okul arkadaşı Evren Altunay'la evlendiriyor. 11 Eylül cumartesi günü yapılacak nik h töreni Çankaya Köşkü'nde gerçekleştirilecek. Cumhurbaşkanı'nın bek r kalan son oğlu olan Sezer'in düğününe 500 kişi davet edildi. 
ODTÜ Ekonomi Bölümü mezunu Levent Sezer 33 ile Evren Altunay'ın 29 arkadaşlıkları üniversite yıllarına dayanıyor. ODTÜ İşletme Bölümü mezunu olan ve üniversiteyi bitirdikten sonra İstanbul'da bankaların bilanço denetimini yapan bağımsız bir mali danışmanlık şirketinde çalışmaya başlayan Altunay ile halen İş Bankası'nda görevli olan Sezer arkadaşlıklarını uzun süredir İstanbul'da sürdürüyordu. 

Dünürleri de mütevazı 
Sezer ve eşi Semra Sezer'in dünürleri Lütfü Metin Altunay ile Aynur Altunay çevrelerinde mütevazı yaşamlarıyla tanınıyor. Aynur Altunay ev hanımı. Mühendis olan babası Lütfü Metin Altunay Tapu Kadastro Genel Müdürlüğü'nden emekli. Geçtiğimiz dönemde gazetelere, Altunay çiftinin bir oğlunu trafik kazasında yitirdiği ve büyük bir acı yaşadıkları yansımıştı. 
Sezer, düğüne akrabaları ve yakın dostlarının yanı sıra devletin üst düzey protokolündeki bazı isimleri de çağırdı. Sezer, vefat eden annesinin cenaze töreninde kendisini yalnız bırakmayan Başbakan Erdoğan'ı da davet edecek. 
Levent Sezer'in düğün töreni, Çankaya Köşkü'nde bir ilk olacak. Sezer çiftinin düğün için neden Köşk'ü seçtikleri merak uyandırdı. Sezer çiftinin, bugüne kadar 9 Cumhurbaşkanı'nın da gerçekleştirmediği böyle bir uygulamayı tercih etmesinin, törenin ayrıntılı şekilde kamuoyuna yansımasını istememesinden kaynaklanabileceği söyleniyor. 

İsmi krizle gündeme geldi 

Evren Altunay'ın ismi 2001'deki ekonomik kriz sonrasında DRT Mali Danışmanlık Şirketi'ndeki işinden çıkartıldıktan sonra Köşk'e gelin olacağı öğrenildiği için yeniden işe alındığı iddialarıyla gündeme gelmişti. Ekonomik krizi Sezer'in müstakbel gelini olması nedeniyle aştığı belirtilen Altunay, o dönemde çalıştığı DRT Mali Danışmanlık Firması'nca geçici görevle Ankara'da görevlendirilmişti. Firma, Temmuz 2001'de gündeme gelen iddiaları ise yalanlamıştı. 3 ay önce de gazetelere çiftin nişan attıkları iddiası yansımıştı. 


</TEXT>
</DOC>
