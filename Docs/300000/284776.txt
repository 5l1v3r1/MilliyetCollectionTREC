<DOC>
<DOCNO> 284776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/ygokce.html </URL>
<DATE> 2004/10/31/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
İnönü'de ders 
</HEADLINE>
<TEXT>



İnönü'deki derbi, Beşiktaş ile Fenerbahçe'yi final heyecanıyla buluştururken, iki takımın teknik direktörü de cesaretlerini değil, tedbirlerini koymuşlardı maça. Her iki tarafın da ortak tedbiri, maçı olabildiğince kontrol altında tutmak, sonra fırsat yaratmak anlayışına dayanıyordu. O yüzden Del Bosque, İbrahim Akın ve Ahmed Hassan'sız tutucu bir on bir sürmüştü sahaya. Daum da Tuncay'ı kulübede yanında oturtmuştu. Beşiktaş'ta, Emre ve Mustafa Doğan savunmanın, Okan ve Ahmet Yıldırım orta alanın, Juanfran ve İbrahim Üzülmez sol kanadın efendileriydi. Fatih Sonkaya ile Kaan Dobra sağ kanatta oyuna defansif ağırlıkla katıldılar. 30. dakikada Sergen'in taçtan gelen Carew'in aşırttığı topu kale ağzında Rüştü'nün üstüne vurması, anlık gol fırsatıydı. Maçın önemli ilk pozisyonunu yakalayan Beşiktaş, bu moralle daha kişilikli oynamaya başladı. Fenerbahçe de orta alan boşluğunu gidermek üzere Aurelio ile Fabiano yakın oynuyor, yardımlaşıyor, ancak kanatlar etkin olamıyordu. Sağda Serhat, İbrahim Üzülmez'in yakın markajıyla oyundan düştü. Solda Ümit Özat'ın getirip ortaladığı topları da Emre ve Mustafa Doğan zorlanmadan savuşturdular. 

Carew bunalttı 
Bir futbolcunun kulüp tarihinde yer etmesi, taraftarların gönlüne yerleşmesi unutulmaz anlık başarılara endekslidir. Kafayla top indiren, ayağında sakladığı toplarla Fenerbahçe savunmasını bunaltan Carew, kariyerinin en parlak günlerinden birini yaşadı. O ağır dediğimiz Carew, dev fuleleriyle hışım gibi girdi ceza alanına, savunmayla karşılaşıp Rüştü'nün hamlesine de fırsat vermeden mıh gibi bir vuruşla topu ağlara çaktı. Ardından Sergen'in attığı faul atışına kafa koyan Musafa Doğan. Beşiktaş çektiği sıkıntıların, takım olma sancılarının, çalışmanın, sabretmenin ve dayanışmanın ödüllerini topluyordu. İbrahim Üzülmez'in penaltı ile sonuçlanan kırmızı kartlık el müdahalesi asla kınanmamalı ve taktir edilmelidir. Üzülmez, Hooijdonk'un kafa vuruşunda topu çizgi üzerinde eliyle çevirdi. Kurallar içinde golü önlemek için elinden geleni yaptı. Gördüğü kırmızı kart da kural gereği. Takımı için delicesine çaba gösteren İbo'yu alkışlamak gerek. 

Daum risk aldı 
Christoph Daum en azından beraberliği yakalamak için her türlü riski göze aldı. Tuncay'ı, Mehmet Yozgatlı'yı oyuna sokup bir ara altı forvetten oluşan bir hücum timi oluşturdu. Ancak bu arada Beşiktaş'a da kontratak fırsatları vermekten geri durmadı. Del Bosque, İbrahim Akın'ı oyuna sokmakta gecikmese, Beşiktaş sadece galibiyeti değil, belki de farkı yakalayacaktı. 
Bazen kaybetmek de takımlar için uyarıcı bir etki yaratır. Sahada kaybedilen puanlar geleceğe dönük dersler çıkarır. Bu açıdan bakıldığında Fenerbahçe'nin ve özellikle Daum'un galiba böyle bir derse ihtiyacı vardı. Beşiktaş'ın da galibiyete. Sportif anlamda iki tarafın da eli boş değil. Teşekkürler... 



</TEXT>
</DOC>
