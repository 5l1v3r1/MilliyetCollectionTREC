<DOC>
<DOCNO> 295612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo22.html </URL>
<DATE> 2004/12/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Hagi, istediğini yapmayan futbolcularını sert bir şekilde uyardı 
</HEADLINE>
<TEXT>

     Galatasaray, Fenerbahçe ile hafta sonu oynayacağı derbi maçın hazırlıklarını, yaptığı tek antrenmanla sürdürdü. 
     Florya Metin Oktay Tesisleri'nde, Teknik Direktör Gheorghe Hagi yönetiminde 1,5 saat süren antrenman, zaman zaman yağmur altında gerçekleştirildi. Rumen çalıştırıcı, birçok kalenin yer aldığı taktik çalışmada, istediklerini yapmayan futbolcularını sert bir şekilde uyardı. Hagi'nin gergin bir şekilde bağırmasının ardından kısa bir süre sessizlik yaşanırken, daha sonra verilen molanın ardından başlayan maçta futbolcuların hırslandıkları gözlendi. 
     Antrenmana tüm futbolcular katılırken, kaleciler Mondragon ve Aykut, kaleci antrenörü yönetiminde çalıştı. 
     Çalışmanın bitiminde Hakan Şükür, Sabri, Ergün ve Conceiçao hemen tesislere gitmeyerek bir süre daha çalıştı. İbrahim ve Orhan ise kondisyoner eşliğinde fazladan saha etrafında koşu yaptı. 
     
     İLK 11 BİRARADA OYNADI 

     Hagi, taktik maçında Gençlerbirliği maçında sahaya sürdüğü ilk 11'i aynı takımda oynattı. 
     Kalecilerin yer almadığı çalışmada Ergün ise 11. oyuncu olarak as takımda yer aldı. 
     
     HASAN'IN DURUMU İYİ 

     Galatasaray'ın dün yaptığı antrenmanı sakatlanarak yarıda bırakan Hasan'ın durumunun iyi olduğu görüldü. 
     Antrenmana katılan ve bir hayli hırslı gözüken Hasan'ın, taktik maçında yedekler arasında yer alması dikkat çekti. 

     
</TEXT>
</DOC>
