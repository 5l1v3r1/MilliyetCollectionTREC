<DOC>
<DOCNO> 289787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun35.html </URL>
<DATE> 2004/11/18/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İtalya'nın yeni Dışişleri Bakanı belli oldu... 
</HEADLINE>
<TEXT>

     İtalya'da Franco Frattini'nin Avrupa Komisyonu üyesi olmasıyla boşalan Dışişleri Bakanlığı görevine Gianfranco Fini getirildi. 
     Bakanlar Kurulu'nun bugünkü toplantısında, Başbakan Silvio Berlusconi'nin koalisyon ortağı Ulusal İttifak Partisi'nin lideri ve Başbakan Yardımcısı Gianfranco Fini'nin Dışişleri Bakanı olması kararlaştırıldı. 
     Atamaya ilişkin kararname Cumhurbaşkanı Carlo Azeglio Ciampi tarafından imzalandı. Böylece Fini, yeni görevine bugün resmen başladı. 
     
     FAŞİZM MİRASÇILIĞINDAN MUHAFAZAKAR SAĞCILIĞA 
     İtalya'nın yeni Dışişleri Bakanı Gianfranco Fini, 1952 doğumlu ve Psikoloji Fakültesi mezunu. 1979'dan itibaren profesyonel gazeteci olarak da çalışan Fini, 1970'li yılların ikinci yarısında siyasete atıldı. 1977'de sağcı kimliğiyle tanınan Gençlik Cephesi'nin Genel Sekreteri olan Fini, İtalyan Sosyal Hareketi-Milli Sağ İSH-MS adlı partinin milletvekili olarak parlamentoya ilk kez 26 Haziran 1983 tarihinde girdi. 
     1987'de partinin Genel Sekreteri olan Fini, siyasi çevrelerde Benito Mussolini'nin faşist mirasının takipçisi gibi algılanan partinin dönüşümünde de önemli rol oynadı. 
     Fini, 1994'te, İSH-MS'ye, sağcı ve muhafazakar kimlikli diğer küçük siyasi oluşumları da toplayabilme amacıyla Ulusal İttifak Partisi'ni UİP kurdu. Fini ve arkadaşlarının yeni siyasi oluşumda yer almalarının ardından, azınlık konumuna düşen İSH-MS de 1995'te kendini feshederek UİP'ye katıldı. 
     Fianfranco Fini, mensup olduğu partinin İtalya'daki faşist mirasla ilintilendirilmesi nedeniyle uzun süre İsrail'e kabul edilmeyen şahsiyetler arasında yer aldı. Fini'nin İsrail ziyareti, ancak faşist mirası açıkça reddetmesi sonrasında mümkün oldu. Fini, 24 Kasım 2003'te gerçekleştirebildiği ilk İsrail ziyaretinde, faşizmi net ifadelerle kınayarak, ''Mussolini konusundaki fikrinizi değiştirdiniz mi '' sorusunu, ''Elbette değiştirdim. Aksi taktirde ne burada söylediklerimi telaffuz eder, ne de burayı ziyarete gelirdim'' diye yanıtladı. 
     Söz konusu tarihi ziyaret, UİP'nin sağcı ve muhafazakar kimliğini korumakla birlikte, faşist mirasın artık reddedildiğinin tescili olarak anılıyor. 
     Evli ve bir kız babası olan Fini, 2001 yılındaki genel seçimler sonrasında kurulan Berlusconi hükümetinde, Başbakan Yardımcılığı görevine getirildi. 
     
</TEXT>
</DOC>
