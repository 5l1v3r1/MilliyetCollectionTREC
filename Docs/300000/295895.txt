<DOC>
<DOCNO> 295895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko54.html </URL>
<DATE> 2004/12/08/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Otomotiv üretimi 800 bine dayandı... 
</HEADLINE>
<TEXT>

     Otomotiv sektöründe yılın 11 aylık döneminde araç üretimi, yüzde 62 artarak 789 bin 168 adede ulaştı. 
     Otomotiv Sanayii Derneği OSD verilerine göre, Kasım ayında 39 bin 725 otomobil üretildi. Ocak-Kasım döneminde toplam otomobil üretimi ise 413 bin 185 adet oldu. Otomobil üretiminde Kasım ayında yüzde 47, ilk 11 ayda yüzde 63 artış kaydedildi. 
     Kamyon, kamyonet, midibüs, minibüs ve otobüsten oluşan ticari araçların üretimi ise Kasım ayında 31 bin 323, 11 ayda ise 339 bin 166 olarak gerçekleşti. 11 aylık artış yüzde 63 olarak kayıtlara geçti. 
     Üretimi 11 aylık dönemler itibariyle 11 bin 378'den 25 bin 828'e çıkan minibüs, yüzde 127'lik artışla en yüksek büyümeyi yakaladı. 
     Kasım ayında 2 bin 430, Ocak-Kasım döneminde ise 36 bin 817 olan traktör üretimi ile birlikte sektörün toplam üretimi 789 bin 168'e ulaştı. Ortalama üretim artışı yüzde 62 olarak belirlendi. 
     Kasım ayında otomobil, ticari araçlar ve traktör üretiminin toplamı da 73 bin 478 oldu. 
     
     KAPASİTE KULLANIM ORANI 
     Otomotiv sanayiinde kapasite kullanım oranları da farklılık gösterdi. Aylık bazda en düşük kapasite kullanımı yüzde 37 ile midibüste, 11 aylık bazda ise yüzde 41 ile minibüste görüldü. 
     Kapasite kullanım oranları otomobilde Kasım ayında yüzde 61, 11 ayda yüzde 58 olarak saptandı. 
     En yüksek kapasite kullanımının gerçekleştiği kamyonette Kasım ayında yüzde 163, 11 ayda ise yüzde 155'lik orana ulaşıldı. 
     Otobüste Kasım ayında yüzde 56, 11 ayda yüzde 69'luk oran yakalandı. 
     
     OYAK RENAULT 11 AYIN ÜRETİM LİDERİ 
     Firmaların üretim adetlerine göre, Kasım ayının üretim lideri Ford Otosan, 11 ayın üretim lideri ise Oyak Renault oldu. 
     Ford Otosan, 16 bin 335'i kamyonet olmak üzere 18 bin 398 adet araç üretimiyle Kasım ayında ilk sırayı aldı. Ford Otosan'ı, tamamı otomobil olmak üzere 18 bin 357 adet araçla Oyak Renault izledi. Toyota da 12 bin 806 adet otomobil üretimi ile 3. sırayı aldı. 
     Ocak-Kasım döneminde Oyak Renault'u 186 bin 459 adetlik otomobil üretimi zirveye taşıdı. 
     Ford Otosan 183 bin 541 adet araç üretimi ile ikinci olurken, 3. sıradaki Tofaş 135 bin 744 adet araç üretimine imza attı. 
     Verilere göre, 11 aylık dönemde toplam 413 bin 185 olan otomobil üretiminin yüzde 45'ini Oyak Renault, yüzde 29'unu Toyota, yüzde 16'sını Tofaş, yüzde 6'sını Hyundai Assan ve yüzde 3'ünü Honda Türkiye gerçekleştirdi. 
     Küçük kamyonda Temsa, büyük kamyon ve otobüste Mercedes Benz Türk, kamyonet ve minibüste Ford Otosan, midibüste Karsan, traktörde Türk Traktör en yüksek üretim rakamlarına imza attılar. 
     
</TEXT>
</DOC>
