<DOC>
<DOCNO> 266344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur05.html </URL>
<DATE> 2004/08/25/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Türk bilim adamlarının üzüm posası araştırması New York Times'da 
</HEADLINE>
<TEXT>

     ABD'nin saygın gazetelerinden New York Times, Türk bilim adamlarının, şarap ya da sirke yapımında kullanılan üzümlerin posalarının insan sağlığına faydalı olabileceğini gösteren araştırmalarına geniş yer verdi. 
     Gazetenin haberinde, araştırmanın, gıda maddelerinde yapay koruyucular yerine üzüm posası özünün kullanılabileceğini ortaya koyduğu kaydedildi. 
     Erciyes Üniversitesi'nden bilim adamları tarafından yapılan araştırmanın sonuçlarına göre, şarap ve sirke yapımı için preslenerek suyu sıkılan üzümün geride kalan çekirdek, kabuk ve saptan oluşan posasında bulunan öz, yiyeceklerin bozulmasına yol açan ya da salmonella gibi gıda maddelerinde bulunabilen 14 tür bakterinin üremesini engelliyor. 
     Araştırmayla ilgili makalesi Gıda ve Tarım Bilimi Dergisi'nde The Journal of the Science of Food and Agriculture yayınlanan Erciyes Üniversitesi Gıda Mühendisliği öğretim üyelerinden Dr. Osman Sağdıç'ın gazeteye, ''Üzüm posası özü bakterilere karşı doğal bir silahtır'' dediği belirtildi. 
     Sağdıç ve meslektaşlarının araştırma için Türkiye'de şarap yapımında yaygın olarak kullanılan kırmızı ve beyaz üzümlerin posasını kullandıklarını yazan gazete, bu posanın kurutularak öğütüldüğünü ve bundan bir öz hazırlandığını kaydetti. Analizlerin, bu özde, şarapta oksitlenmeyi önleyen maddeden yüksek oranda bulunduğunu ortaya çıkardığı belirtildi. 
     Söz konusu özün gıda zehirlenmelerine yol açan pek çok bakterinin üremesini engellediğini bulan Türk bilim adamları, dünyada bolca bulunan, ancak hayvan yemi olarak değerlendirilen üzüm posasının, doğal ve düşük maliyetli bir katkı maddesi olarak gıdalarda kullanılabileceğini ifade ettiler. 
     Bilim adamları, insanların, gıdalarında yapay koruyucular yerine doğal olanları tercih edeceğini de kaydetti. 
     
</TEXT>
</DOC>
