<DOC>
<DOCNO> 279991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sondun10.html </URL>
<DATE> 2004/10/14/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
The Times İngiltere'de her kasabaya bir kumarhane 
</HEADLINE>
<TEXT>

     İngiltere'de yayımlanan The Times gazetesi, Amerikan kumar devlerinin hedefinde İngiltere'deki sahil kasabalarının bulunduğunu, buralarda büyük kumarhaneler açılmasının planlandığını öne sürdü. 
     Hükümetin bu konuda yapmayı planladığı yasal düzenlemenin ardından, Amerikan şirketlerinin kumarhane açmak için sıraya gireceklerini öne süren The Times, Avam Kamarası'ndaki bir grubun ise ülkenin her kentindeki her ana caddede bir kumarhane açılması fikrine kaygıyla baktıklarını bildirdi. Hükümetin planladığı yasal düzenlemeyi gerçekleştirmesi halinde kumarın bir salgın hastalık gibi ülkenin her köşesine yayılması ve beraberinde çok sayıda sosyal sorunu getirmesinin kaçınılmaz olacağını belirten bu grubun, yasaya karşı direneceği belirtiliyor. 
     The Times, bütün bu direniş niyetlerine karşılık yasanın çıkmasının ardından ilk 100 lisansın nerelerde verileceğinin bile bugünden kararlaştırıldığını, bunu takip edecek lisans başvurularının hazırlıklarının da tamamlandığını öne sürdü. 
     İngiltere'ye yatırım yapmaya hazırlanan Amerikan kumar devlerinin başında MGM Mirage adlı grubun bulunduğunu da belirten Times, bu kumar sektörü devinin gelecek 10 yıldaki gelirlerinin yüzde 10'unu İngiltere'den elde etmeyi planladığını yazdı. 
     
</TEXT>
</DOC>
