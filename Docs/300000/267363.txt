<DOC>
<DOCNO> 267363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy09.html </URL>
<DATE> 2004/08/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Cumhurbaşkanı Sezer'in bayram mesajı... 
</HEADLINE>
<TEXT>

     Cumhurbaşkanı Ahmet Necdet Sezer, Türkiye Cumhuriyeti'nin, başta Atatürk olmak üzere, yurdunu seven, ülkesine inanan ve kendini ulusuna adayan kahramanların, şehitlerin ve gazilerin kendilerine mirası olduğunu belirterek, ''Bu mirası geleceğe taşıyabilmek için, uğrunda büyük bedeller ödenen güzel yurdumuza ve bağımsızlığımıza her koşulda sahip çıkmalı, Cumhuriyetimiz'i nitelikleri ve kazanımlarıyla yaşatmanın, hepimizin ortak sorumluluğu olduğunu unutmamalıyız'' dedi. 
     Cumhurbaşkanlığı Basın Merkezi'nden yapılan açıklamaya göre, Sezer, 30 Ağustos Zafer Bayramı dolayısıyla kutlama mesajı yayınladı. 
     Sezer, mesajında, yurduna sevgiyle bağlı olan Türk Ulusu'nun, bağımsızlığından ve özgürlüğünden hiçbir dönemde ödün vermediğini, bu uğurda canı pahasına savaşmaktan kaçınmadığını kaydetti. Sezer, ''Ulusumuzun gönlünde özel yeri bulunan, köklü geçmişiyle kıvanç duyduğumuz şanlı ordumuz da disiplini, yüksek görev bilinci ve yurtsever kimliğiyle bizlere büyük zaferler kazandırmıştır'' dedi. 
     Atatürk'ün önderliğinde, yurttaşların ve kahraman Türk ordusunun özverisiyle kazanılan Kurtuluş Savaşı'nın, tarihe altın harflerle işlenen, eşine az rastlanır bir kahramanlık destanı olduğunu vurgulayan Sezer, Atatürk'ün üstün askeri dehası, liderlik ve kahramanlık yeteneği, Türk Ulusu'nun bağımsızlık istenci ve ordunun cesaretinin, Kurtuluş Savaşı'nın başarıya ulaşmasını sağladığını belirtti. 

     
</TEXT>
</DOC>
