<DOC>
<DOCNO> 257689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur14.html </URL>
<DATE> 2004/07/23/ </DATE>
<TIME> 00.50 </TIME>
<AUTHOR>  </AUTHOR>
<HEADLINE>
Düğüne gidiyordu ama... Kurtulan yaralı dehşet saatlerini anlatıyor... 
</HEADLINE>
<TEXT>

     Sakarya'nın Pamukova İlçesi'nde raydan çıkan hızlandırılmış trenden yaralı olarak kurtulan Filiz Özçelik, ''Hatırladığım tek şey korkunç sesler ve insanların çığlıkları'' dedi. 
     ToyotaSA İlkyardım Hastanesi'nde tedavi altına alınan Filiz Özçelik, AA muhabirine yaptığı açıklamada, Eskişehir'deki bir arkadaşının düğününe gitmek üzere trene bindiğini belirterek, ''Ama nasip değilmiş'' dedi. 
     Özçelik, kaza anını anlatırken de ''Hatırladığım tek şey, trenin raylardan çıkarken çıkardığı korkunç sesler, insanların çığlıkları ve oradan oraya savruluşları'' dedi. 
     Kaza sonrasında İstanbul'dan Adapazarı'na gelen Ömer Faruk Özçelik ise hastanede kızını bulduğunda büyük sevinç yaşadı. 
     Özçelik, kızının tren biletini gidiş dönüş olarak kendisinin aldığını belirterek, ''Onu yolcu ettikten bir süre sonra kaza haberini duydum ve hemen yola çıktım. Onu sağ salim bulmanın mutluluğunu yaşıyorum'' diye konuştu. 
     Bu arada, kaza yerinden hastaneye getirilen cesedin, Canan Sunal'a ait olduğu belirlendi. 
     
</TEXT>
</DOC>
