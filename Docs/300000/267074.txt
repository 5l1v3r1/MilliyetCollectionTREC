<DOC>
<DOCNO> 267074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/spor/spo04.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geçmişi bıraktık' 
</HEADLINE>
<TEXT>


Trabzonspor Teknik Direktörü Ziya Doğan, "Bir başarısızlığa takılıp kalmamalıyız. Günlük başarıdan çok, sürekliliği sağlamalıyız. Artık önümüze bakıyoruz" dedi 


'Kiev maçını unuttuk' 
TRABZONSPOR Teknik Direktörü Ziya Doğan, Dinamo Kiev kazasının geride kaldığını, bundan sonra geleceğe bakmak zorunda olduklarını açıkladı. İki ölü topun, Şampiyonlar Ligi hayallerini yıktığını vurgulayan Doğan, "Devler arasına girmek istiyorduk ama olmadı. Bir başarısız sonuçtan sonra belli bir yerde takılıp kalmamalıyız. Dinamo Kiev maçını unuttuk, ligde yakaladığımız seriyi devam ettirmek istiyoruz" diye konuştu. 

'Gençler maçı önemli' 
BÜYÜK bir camia içinde yer aldığını, Trabzonspor'un bu tür durumlardan çok çabuk toparlanarak çıkacağını belirten Doğan, "Günübirlik başarılar değil, başarıda devamlılığı yakalamak istiyoruz" ifadesini kullandı. Gençlerbirliği ile oynayacakları maçın moral açısından çok önemli olduğuna da değinen Ziya hoca, "Bu takımın başına büyük başarılara imza atmak için geldim. Bunu da başaracağız" yorumunu yaptı. 


</TEXT>
</DOC>
