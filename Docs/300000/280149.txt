<DOC>
<DOCNO> 280149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur58.html </URL>
<DATE> 2004/10/14/ </DATE>
<TIME> 19.36 </TIME>
<AUTHOR>  </AUTHOR>
<HEADLINE>
Çobanı zehirleyip koyunlarını çaldılar 
</HEADLINE>
<TEXT>

     Mersin'in Gülnar İlçesi'nde, piknik bahanesiyle çobanı zehirleyip öldüren hırsızlar, 68 koyunu çaldı. Çalınan koyunlar arazide bulundu, olayla ilgili bir zanlı gözaltına alındı. 
     AA muhabirinin edindiği bilgiye göre, Gülnar İlçesi'ne bağlı Sütlüce Köyü Çavlak Mahallesi Eşek Yaylası mevkiinde, koyunlarını otlatan Mustafa Siler, yanına gelerek koyunlarını satın almak isteyen kişilerle pazarlık yaptı. 
     Mustafa Siler'e, parayı bir gün sonra getirip koyunları teslim alacaklarını söyleyen hırsızlar, ertesi gün aynı yerde çobanla buluştu. Çobana piknik yapmayı teklif eden hırsızlar, hazırladıkları yemeğe zehir karıştırdılar. Mustafa Siler, yediği yemekten zehirlenerek öldü, hırsızlar da 68 koyunu çalarak kaçtı. 
     Çobanın cesedi, olaydan bir gün sonra çevrede hayvan otlatan diğer çobanlar tarafından bulundu. 
     Jandarmanın olayla ilgili bilgilendirilmesinin ardından, yapılan çalışmada, çalıntı 68 koyun arazide bulundu. Olayla ilgili ismi açıklanmayan bir zanlı da gözaltına alındı. 
     Yetkililer, soruşturmanın devam ettiğini kaydettiler. 
     
</TEXT>
</DOC>
