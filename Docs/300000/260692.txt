<DOC>
<DOCNO> 260692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/siyaset/siy01.html </URL>
<DATE> 2004/08/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Unutkan CHP 
</HEADLINE>
<TEXT>


Başsavcılığı "muhalefet gibi" davranmakla eleştiren CHP'nin, geçmişte "imzalara" dikkat çekerek kendi il yönetimini kongre yapmaya çağırdığı ortaya çıktı 

GÖKÇER TAHİNCİOĞLU 


Yargıtay Başsavcılığı'nın CHP'ye kongre tarihi için tanıdığı beş günlük süre dün doldu. Parti yönetiminin akşam saatlerine kadar bildirim yapmadığı Başsavcılığa böylece, CHP'ye ihtar verilmesi için Anayasa Mahkemesi'ne başvurma hakkı doğdu. Bu arada, Başsavcılığı "muhalefet gibi" hareket etmekle eleştiren CHP'nin, daha önce aynı gerekçelerle kendi il yönetimini kongre yapmaya çağırdığı da ortaya çıktı. 
Yargıtay Savcısı Ömer Faruk Eminağaoğlu, geçen hafta CHP'ye gönderdiği yazıda, "'tüzük kurultayı'nı toplamak için geçtiğimiz haziran ayında imza veren delegelerin sayısının, kongrenin toplanması için yeterli olduğunu, delegelerin bir kısmının sonradan imzalarını geri çekmesinin hukuken anlam taşımadığını, imzaların partiye ulaştığı tarihteki sayısının dikkate alınması gerektiğini" belirtmişti. Yapılan "güvenoyu kurultayı"nın "tüzük kurultayı" koşullarını taşımadığını kaydeden başsavcılık, CHP'den beş gün içinde, yapması zorunlu hale gelen kongresinin tarihini iletmesini istedi. 

İhtar yolda 
Başsavcılığın verdiği süre dün dolarken, CHP yönetimi, herhangi bir bildirimde bulunmadı. Bunun üzerine Yüksek Mahkeme'ye başvurması beklenen başsavcılığın gerekçeleri, Anayasa Mahkemesi tarafından haklı bulunursa, CHP'ye kongre yapması için ihtar verilecek. 
Yargıtay Başsavcılığı'nın yazısını, "muhalefet gibi hareket etmek"le eleştiren CHP Genel Sekreteri Önder Sav'ın, 3 Ocak 2002'de İstanbul İl Başkanlığı'na bir yazı gönderdiği ve il kongresini yapılması için önce imza veren delegelerin bir kısmının sonradan imzasını geri çekmesine rağmen kongrenin toplanması gerektiğini bildirdiği ortaya çıktı. Yazıda, delegelerin imzasının İstanbul İl Başkanlığı'na gönderilmiş olmasının kongrenin toplanması için yeterli bir neden olduğunu belirten Sav, kongre yapılması iradesinin hukuken geçerlilik kazanmasından sonra, noterden verilmiş sekiz delege imzasının noter dışı yolla geri alınmasının kongre isteğini düşürmediğini vurguladı. 

İlk de değilmiş 
Başsavcılığı "ilk kez bize böyle bir işlem yapılıyor. İçişlerimize karışılıyor" diye eleştiren CHP yönetiminin bu iddiasının doğru olmadığı da ortaya çıktı. Başsavcılık, 2002'den bu yana Büyük Anadolu Partisi, TSİP, Adalet Partisi için konrelerini toplamaları gerektiğini belirterek Anayasa Mahkemesi'ne başvurdu. Yüksek Mahkeme'nin "ihtar" verdiği bu partiler, kongrelerini yaptı. Başsavcılığın, süresinde kongrelerini toplamadıkları için uyardığı AKP ile SP de kongre tarihlerini bildirdi. 



</TEXT>
</DOC>
