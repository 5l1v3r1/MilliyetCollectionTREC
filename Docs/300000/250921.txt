<DOC>
<DOCNO> 250921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur14.html </URL>
<DATE> 2004/06/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İstanbul'da kamyonet alarmı 
</HEADLINE>
<TEXT>

     Son 20 günde aynı model kapalı kasa 30 kamyonet sırra kadem bastı. Polis bomba alarmında SON 20 günde İstanbul'da kamyonet hırsızlığında normalin üstünde bir artış olmadı. Ancak çalınanların tümünün Mitsubishi marka kapalı kasa kamyonet olması polisin bütün birimlerini alarma geçirdi. 
     KASIM ayındaki dört büyük patlamanın tümünde kapalı kasa kamyonetler bombalı araç olarak kullanılmıştı. Bunlardan sonuncusu olan HSBC patlamasındaki araç da Mitsubishi markalıydı. 
     
     Kamyonet alarmı 

     İstanbul'da 20 gün içinde çoğunluğu Mitsubishi marka 30'a yakın kapalı kasa kamyonet çalındı. Bunun üzerine polisin tüm birimleri alarma geçti. 
     NATO Zirvesi nedeniyle yoğun güvenlik önlemlerinin alındığı İstanbul'da son 20 gün içerisinde çoğunluğu Mitsubishi marka 30'a yakın kapalı kasa kamyonetin çalınması polisi harekete geçirdi. 15 20 Kasım 2003 tarihlerinde İstanbul'da meydana gelen ve 64 kişinin ölümü, 400'e yakın kişinin de yaralanmasına neden olan bombalı saldırılarda kapalı kasa kamyonetlerin kullanılması nedeniyle alarma geçen polis, kayıp kamyonetleri bulmak için çalışma başlattı. 
     
     VALİ HABERİMİZ VAR 

     İstanbul Valisi Muammer Güler, bugün gazetecilerin ''kamyonet alarmı haberleriyle ilgili size ulaşan bir bilgi var mı '' şeklindeki sorusu üzerine şunları söyledi 
     ''Elbette bilgi var. İstanbul'da geçmişten beri meydana gelen bütün olayların oluş şekli itibariyle, tehlike arz edecek, potansiyel tehlike olabilecek, sıkıntı arz edecek bütün unsurlar üzerinde kontroller yapılıyor. Bu da onların bir parçasıdır ama bizim genel planımız hazırlanmıştır. Bu planla ilgili her türlü çalışma yürütülüyor. Bu çabalar da nafiledir, Türkiye Cumhuriyeti bu konuda en güzel şekilde tedbirlerini almıştır.'' NATO Zirvesi'nin İstanbul'da yapılmasının bir prestij olduğunu ve Türkiye'nin itibarına, İstanbul'un prestijine gölge düşürecek hiçbir hareketin olmaması için büyük bir hassasiyetle çalıştıklarını vurgulayan Güler, önlemlerin güvenlik riski sıfıra indirilecek şekilde yapıldığını bildirdi. 
     Güler, ''güvenlik riski ne kadar aşağıya indirilirse, günlük hayatla ilgili sıkıntıların da o denli artacağını'' ifade ederek, vatandaşlardan anlayış beklediklerini söyledi 
     
     Plaka Değiştiriyorlar 

     Kamyonetlerin NATO Zirvesi sırasında olası saldırılarda kullanılabileceği ihtimalini göz önünde bulunduran emniyet yetkilileri, araçların plakalarını ve renklerini tüm polis birimlerine bildirerek, zirve tarihine kadar bulunmalarını istedi. Bunun üzerine polis, kent genelinde kapalı kasa kamyonetlere karşı uygulama başlattı. Kamyonet avına çıkan polis, kapalı oto parkları da tek tek aramaya başladı. Terörle mücadele ve istihbarat ekiplerinin kayıp araçlar arasında yer alan Hyundai Starex marka minibüsü takibe aldığı, ancak minibüsü çalan kişilerin sürekli plaka değiştirerek, polisten kaçmayı başardığı öğrenildi. 
     Aralık ayında İstanbul'u kana bulayan terör eylemlerinde kapalı kasa kamyonet kullanılmıştı. Amonyum nitrat yüklü kamyonetler hedeflerinin önünde patlayarak dehşet yaratmıştı. Emniyet'in istatistiklerine göre İstanbul'da bir yılda ortalama 16 bin araç çalınırken, bu araçların 2 bine yakını kamyonetlerden oluşuyor. Kayıtlara göre günde ortalama 3-4 kamyonet çalınıyor. 

     
</TEXT>
</DOC>
