<DOC>
<DOCNO> 277739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko22.html </URL>
<DATE> 2004/10/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Demirel AB için daha 8-10 sene var, Avrupa'daki bu gürültü niye 
</HEADLINE>
<TEXT>

     9. Cumhurbaşkanı Süleyman Demirel, Avrupa Birliği'nin bir demokrasi ve barış projesi olduğunu vurgularken, ''yani Siyasi bir projedir, ekonomik proje olması daha sonra gelir. Biz, bu siyasi projenin bir parçasıyız'' dedi. 
     Demirel, Güniz Sokak'daki özel konutunda, Türkiye Esnaf ve Sanatkarlar Kredi Kefalet Kooperatifleri Birlikleri Merkez Birliği Yönetim Kurulu Başkanı Abdülkadir Akgül ve beraberindeki heyeti kabul ederek bir süre görüştü. 
     Demirel, Türkiye'nin orta sınıfında yer alan esnaf kesiminin gerek Türk ekonomisine gerekse siyasetine önemli katkılar sağlayan bir grubu oluşturduğunu, büyük girişimcilerin çoğunluğunun bu kesimden çıktığını söyledi. 
     Kendisinin işbaşında olduğu yıllarda esnafa yönelik çalışmalar yaptıklarını, bunlardan birinin Bağ-Kur olduğunu hatırlatan Demirel, Sosyal Dayanışmayı Teşvik Fonu, Yeşil Kart gibi uyulamaların sosyal yapıyı ayakta tutan önemli imkanlar olduğunu kaydetti. 
     
     SORULAR 

     Kabulün ardından gazatecilerin sorularını da yanıtlayan 9. Cumhurbaşkanı Demirel, ''AB sürecinde, Türkiye'ye sürekli yeni şartların sunulduğu, bugün açıklanacak İlerleme Raporu'ndan sonra tekrar yeni şartların sunulması durumunda ne yapılması gerektiği'' yolundaki soru üzerine, ''evet Rapor bugün açıklanacak. İlerleme raporunu görmeden, bence paçaları sıvamamak lazım'' dedi. 
     ''Yeni şartlar sürülür mü sürülmez mi, nihayet bugün saat 14.00'te rapor açıklanacak. Dolayısıyla bu gibi tartışmaları bugün değil, önümüzdeki birkaç gün içinde yapmak lazım'' ifadesini kullanan Demirel, ''rapora ilişkin olumsuz bir beklentiniz var mı '' sorusuna karşılık şunları söyledi 
     
     ''HİÇ BİR ÜLKE, BU ZORLUKLARLA KARŞILAŞMADI'' 

     ''Bu konuda çok spekülasyon yapıldı. Yalnız Türkiye'nin durumu diğer aday ülkelerin durumundan çok farklı oldu. AB, 6 aday ile kuruldu, Ortak Pazar oldu. Sonra Avrupa Topluluğu oldu, sonra da Avrupa Birliği oldu, 6 üyeden 12'ye ve 15'e çıktı. 15'de bir hayli durdu. Sonra 1 Mayıs 2004'den itibaren 25 üyeye çıktı. 
     Şimdi daha müzakere safhasına başlarken, Türkiye'nin karşılaştığı zorluklarla hiç bir ülke karşılaşmadı. Avrupa halklarından reaksiyon geldi, bu reaksiyonun etkisi altında kalan hükümetler, bir söylediklerini, ertesi günü başka türlü söylemek durumuna düştüler. Biz Türkiye'yi destekliyoruz dediler ise de sanki böyle bir beyanatta bulunmaktan pişman oldular. Başka türlü şeyler söylemeye çalıştılar. Çünkü bilinen şu ki son yapılan anketlere göre Avrupa halklarının yüzde 32'si, Türkiye'nin AB'ye üye olmasına taraftar, geriye kalan yüzde 68 taraftar değil. 
     Türkiye'de halkın yüzde 77'si AB'ye taraftar, yüzde 23'ü değil. Böyle geçmişten gelen durum var. Türk imajının Avrupa'daki durumu söz konusu...Bunlar aşılacaktır, aşılır da... 

     
</TEXT>
</DOC>
