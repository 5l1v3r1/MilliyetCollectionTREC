<DOC>
<DOCNO> 276604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur37.html </URL>
<DATE> 2004/10/01/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Bodrum'da çürümüş kadın cesedi bulundu 
</HEADLINE>
<TEXT>

     Bodrum'da, boş arazideki barınakta, yarı çıplak, çürümüş bir kadın cesedi bulundu. 
     Alınan bilgiye göre, Atatürk Caddesi ile Zeki Müren Caddesi kesişimindeki boş arazide, karton ve bezlerden yapılmış barınaktan çevreye kötü kokular yayılması üzerine, vatandaşlar durum polise bildirdi. Olay yerine gelen Bodrum Emniyet Müdürlüğü ekipleri ekipleri, yarı çıplak, çürümüş bir kadın cesediyle karşılaştı. 
     Yapılan incelemede, kadının üzerinde İstanbul Belediyesi tarafından verilmiş 39 yaşındaki ''Canan Dalkılıç'' adına düzenlenmiş bir belge ve banka cüzdanı bulundu. Cesedin cürümüş olması nedeniyle, ölüm nedeni belirlenemedi. 
     Cesedin Canan Dalkılıç'a ait olduğu ihtimali üzerinde duran polis, yaptığı araştırmada, Dalkılıç'ın Kasım 2003'te, geliri olmadığı ve kalacak yeri bulunmadığı gerekçesiyle Bodrum Kaymakamlığı'na başvurduğunu belirledi. Dalkılıç'ın bir pansiyona yerleştirildiğini belirleyen emniyet yetkilileri, pansiyon sahibinin ifadesine başvurdu. 
     Kadının bir süre yanında çalıştığını belirten pansiyon sahibi, Dalkılıç'ın kendisine, kuaförlük yaptığını, eşinden ayrılmış olduğunu, bir çocuğunun bulunduğunu, beyin ameliyatı geçirdiğini ve çevresindeki kişilerin kendisine sarkıntılıkta bulunmasından rahatsızlık duyduğunu, bu yüzden intihar bile edebileceğini anlattığını söyledi. 
     Pansiyonda bir süre kalan Dalkılıç'ın, daha sonra gerekçe göstermeden ayrıldığı ve sokaklarda yaşamaya başladığı belirlendi. 
     Ceset, otopsi yapılması için İzmir Adli Tıp Kurumu'na gönderildi. 
     
</TEXT>
</DOC>
