<DOC>
<DOCNO> 253210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/ydemirkol.html </URL>
<DATE> 2004/07/06/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Toplam şut 4, kaleyi bulan 1 
</HEADLINE>
<TEXT>



Eğer Portekiz'i iki kez, Fransa'yı, İspanya'yı, Çek Cumhuriyeti'ni geçiyorsanız. 92'de Danimarka'nın yaşattığı sürprizin çok ötesinde bir iş yapıp, L'Equipe'in "Bu belki de futbol tarihinin en büyük sürprizlerinden biri" tanımlamasını aşıyorsanız söylenecek bir şey yoktur. Hak edildi mi Bunca büyüğü geçtinizse, bu sorulamaz. Sürprizle, hak kavramlarını karıştırmamak gerekir. Evet, bu futbol tarihinin bence en büyük sürprizidir. Ama turnuva öncesinde onlara kimse şans vermediği için. Bahis şirketleri turnuva öncesinde onlara 1'e 80 ve 1'e 100 arasında değişen şanslar tanıyordu. Letonya'dan sonra en az onların şampiyonluğu veriyordu, İsviçre'yle birlikte. Ve evet, onlarla karşılaşan her ekip kendisini favori görmüştür. 
Maçlar ilerledikçe de bu yontulmuş ama temelde değişmemiştir. Maçtan önce Scolari'ye "Yunanistan size karşı 1 korner bulabilecek, 4 şut deneyecek ve sadece 1 kez kaleyi tutturabilecek" dense, "Tamam o zaman, kutlamalar başlasın" demez miydi Ama Yunanistan bulduğu tek kornerden kaleyi tutan tek şutunu ve maçın tek golünü çıkardı. İşte onlar bundan sürpriz. Bir maç içinde sadece bunu yapabildikleri için. Ama hak ettiler. Yapabildiklerinden bu zaferi çıkardıkları için. Ve bu sadece futbolda olur. 

Gurur ve gözyaşları 

Maçtan sonra Luz Işık Stadı'nın çevresinde beklediğimiz, doğrusu korktuğumuz kalabalık yok. Kaç gündür maçtan sonra kaldığımız yere nasıl döneceğiz paniğindeydik. Herkes zaferden emindi. Portekiz'in en çok satan gazetesi A Bola 1,5 milyonun üstünde tirajı olan bir spor yayını , Yunanlılar Çekleri geçtiğinde bir sevinç narasını kapak yapmıştı Hallelujah. Turnuvadaki tek yenilgilerini aldıkları ekiple eşleşmişler ama mutlulardı. Kazanacaklardı. Bizi de kandırdılar. 
Ama turnuvanın bitmek bilmeyen sürprizi yine bitmedi. Bir kez daha inanmaz yüz ifadeleriyle bir Yunanistan maçını terk ediyoruz. Tek farkı artık gidecek bir yerin kalmamış olması. Daha büyük bir sürpriz yok çünkü. Belki sadece Olimpiyatların sorunsuz bir şekilde başlaması ve bitmesi olabilir. Hayır Atina'ya gitmeyeceğim, daha fazla Yunan mucizesine ihtiyacım yok. Belki 8 Eylül'de o stada bizim milli maç için giderim. Belki şans ve inanç perisi onları terk etmiş olur. Dedim ya, her şey bir yana Yunanistan'ın zaferinin bizi olumlu etkileyen bir yönü var. Kaldığımız yere rahat gideceğiz. Ama şaşırtıcı bir şey var. Yol üzerinde bekleyen Portekizliler. Evlerinin önüne bayraklarıyla çıkmış bağırıyorlar hala "Purtugal". Takımlarını stada uğurladıkları kadar kalabalık değiller ama oradalar işte. Bir grup Yunanlı ellerinde kocaman bir pankartla geçiyor "Teşekkürler Portekiz, 2008'de İsviçre'de görüşürüz" İşte garip olan bu. Onlar şampiyon ama 2008'e katılabileceklerine emin misiniz Benim şüphelerim var. 

Purtugal ole 
Portekizliler yollarda. Bağırıyorlar. Genç kızlar, anneanneler, dedeler, çocuklar, babalar, anneler. Ellerinde bayrakları ağızlarında Purtugal. Onlar bağırıyor, biz ise açız. Bu yüzden evimizin hemen yanındaki küçük ama dünya çapında kaliteli İtalyan lokantası, Lucca'nın önünde sıradayız. Son bir kez, caprese, pizza Lucca, vino tinto ve nihayet panna cota yenmeli, müthiş garson Rogerio'nun elini sıkmalı. Kapıda bir uzun kuyruk, saat 23.30. İçerisi tıka basa dolu. Her zamanki gibi. Ama bu herhangi bir zaman değil ki. Ülke tarihinin en acı futbol mağduriyetine sadece 1.5 saat uzaktayız. Rakip Çekler olsa anlaşılabilirdi ama hayır, yine Yunanlılara kaybettiler. Lucca'nın her gün öğlen 12'den geceyarısı ardına, 3'e kadar tıka basa olduğunu biliyoruz ama bugün, neden Doğrusu nasıl İçeride Portekiz formalı her yaştan insan var. Bizi bu turnuvada sıkça olduğu gibi Yunanlı sanıp tebrik ediyorlar. Hayır diyoruz biz Türk'üz. Peki maçı beğendiniz mi Evet. Onlar da başlarını sallayıp onaylıyor. Evet iyi maç oldu. 
İçeride yemek yeniyor. Eğleniliyor ve arasıra hep bir ağızdan bağırılıyor "Purtugal ole, Purtgal ole". Bir zaferin sonrasında olmadığınızı hissediyorsunuz ama bir hezimetin ağırlığı altında da değilsiniz. Şaşırtıcı bize uzak bir dünya burası. Bir aktarma, en az 6 saat uçuş, 2 saat farkı ve başka bir dolu şey. 
Bunları anlatmak zor. Yaşamalı ama belki dün A Bola'nın kapağındaki cümleden bir şeyler çıkarabiliriz Figo'nun başı öne eğik ama gururlu yüz ifadesinin altında yazılı olan. "Gurur ve tarifsiz bir üzüntü. Göz yaşlarımız şimdiden kurudu". Obrigado Portugal. Yolum uzun dönüyorum. Yolum uzun. Bir aktarma, en az 6 saat uçuş, 2 saat farkı ve başka bir dolu şey. 

Lucescu-Rehhagel 

Futbolu korkaklık ve cesaret kavramlarıyla açıklıyorsanız, bu kupada Yunanistan'dan daha korkak bir takım görmezsiniz. Çeklere karşı tam 9 adam adamayla sahaya çıktılar. Charisteas bizim Hakan'a denk gelen mevki bile rakibin sol beki Jankulovski'yi adım adım takip etme göreviyle sahadaydı. Çeyrek final, yarı final ve finalde sadece toplam 18 şut deneyebildiler. Bu sayı Portekiz'in sadece finalde denediğinden 1 fazla. Kupanın en fazla maç oynayan takımı olmalarına rağmen şut sıralamasında 10. sırada yer aldılar. Maç başına şut ortalamaları Almanya'nın yarısı kadar, 7.8 ve sadece Letonya'yı geçebiliyorlar. Bu bilinen futbol gerçekleriyle bir yüz karasıdır. Doğrusu Cruyff'un onlar hakkındaki yorumunu merak ediyorum. Büyük olasılıkla bir demeç vermiştir ama küfürler nedeniyle yayınlanamamıştır. Rehhagel son 20 yılın en oynatmaz futbolunu denedi. Ve kazandı. Tam bir '1-0 olsun bizim olsun'cuydu. Kendi söylemiyle "Oyununuzu rakip belirler. Rakip Fransa'ysa onu oynatmazsınız" tek düstürüydu. Kafasında bir tek bu vardı. Oynatmamak. Ve eğer defansif oynamak korkaklıksa en korkak oydu. Bu sayfalarda, Lucescu'ya korkak diyenlere şunu sormuştum "Eğer korkaksa nasıl oluyor da bu kadar çok kazanıyor". Şimdi bu soruyu tekrarlamak lazım. Ya da daha doğrusu, bu saçma kavramları futbol analizi işinden çıkarmak. Lucescu'nun da Rehhagel'in de önünde saygıyla eğilmek. 




</TEXT>
</DOC>
