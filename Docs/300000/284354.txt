<DOC>
<DOCNO> 284354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun40.html </URL>
<DATE> 2004/10/29/ </DATE>
<TIME> 19.34 </TIME>
<AUTHOR>  </AUTHOR>
<HEADLINE>
Washington'da, 29 Ekim "Türkiye Cumhuriyeti Günü" ilan edildi 
</HEADLINE>
<TEXT>

     ABD'de başkent Washington'ın Belediye Başkanı Anthony Williams, 29 Ekim 2004 tarihini, ''Türkiye Cumhuriyeti Günü'' ilan etti. 
     Washington Belediye Başkanı Williams, 29 Ekim gününü ''Türkiye Cumhuriyeti Günü'' ilan ettiği açıklamada, ''ABD'nin sağlam müttefiki ve Müslüman dünyasındaki tek laik demokrasi olarak Türkiye'nin, Balkanlar, Ortadoğu, Orta Asya ve Kafkasya'da Amerikan dış politikasına önemli katkılarda bulunduğunu, barış, refah ve istikrar için uluslararası çabalarda hayati önemli rol oynadığını'' kaydetti. 
     Williams, açıklamasında, şöyle dedi 
     ''Mustafa Kemal Atatürk liderliğinde Türk halkı, egemenlik ve bağımsızlığını korumak için Kurtuluş Savaşı'nda mücadele verdi ve 29 Ekim 1923'te Türkiye Cumhuriyeti'ni kurdu. Washington'da yaşayan Türk asıllı Amerikalılar, toplumumuzun eğitim, kültür ve ekonomisinde önemli rol oynadılar. Türkiye, geçmişte terörizmden çok acı çekti. Ülkede 30 bin vatandaşını ve dünyada 40'tan fazla diplomatını kaybetti. Türkiye, ABD'nin terörizme karşı savaşını da destekliyor.'' Washington Belediye Başkanı Williams, ''bu çerçevede ben de Washington Belediye Başkanı olarak, 29 Ekim 2004 tarihini, Washington'da Türkiye Cumhuriyeti Günü ilan ediyorum'' ifadesiyle açıklamasını bitirdi. 
     Anthony Williams'ın bu adımı, Washington Türk-Amerikan Derneği'nin, 29 Ekim'in Türkiye Cumhuriyeti Günü ilan edilmesi yönündeki çabalarının ardından geldi. 
     
</TEXT>
</DOC>
