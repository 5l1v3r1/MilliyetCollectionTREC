<DOC>
<DOCNO> 258851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonyas02.html </URL>
<DATE> 2004/07/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Uma Thurman daha boşanmadan gününü gün etmeye başladı... 
</HEADLINE>
<TEXT>

     Sinema dünyasının bir zamanlar örnek gösterilen çifti Uma Thurman ile Ethan Hawke, daha boşanmadan gününü gün etmeye başladı. Son olarak St.Tropez'de Andre Balasz ile görüntülenen eşine inat Ethan Hawke da Los Angeles'ta çılgın bir partide görüldü. 
     Internetteki ''imdb'' sitesinin haberine göre, eşinin bitmeyen yaz tatilini gazete sütunlarından takip eden Hawke, hemen harekete geçti. 
     Los Angeles'ta çılgın bir partiye katılan Ethan Hawke, gelecek bekar günlerine şimdiden uyum sağladığını gösterdi. Esrarengiz bir kumralla samimi şekilde görülen Hawke, kendisine şöhret kapılarını açan ''Ölü Ozanlar Derneği-Dead Poet's Society'' filminden rol arkadaşı Josh Charles ile Sunset Marquies Oteli'nde dağıttı. 
     
     AYILINCA TİYATRO OYUNUNA GİTTİ 

     Bar kapandıktan sonra da eğlencesine devam eden iki kafadar, oteldeki çok sayıda müşteri tarafından da görüldü. Hawke, bu çılgın partinin ardından kaldığı otelden ayrılarak Central Park'ta sunulan beyazperdede kendisinin de rol aldığı versiyonuyla ilgi çeken ''Much Ado About Nothing'' adlı Shakespeare uyarlamasını izlemeye gitti. 
     1998 yılında evlenen 34 yaşındaki Thurman ile Hawke, geçen yıl Eylül ayında yollarını ayırmıştı. Çiftin boşanma davası henüz sonuçlanmadı. 
     ''Kill Bill'' filminin ünlü yıldızı Uma Thurman, ilk evliliğini aktör Gary Oldman ile 1990 yılında yapmış, çift iki yıl sonra boşanmıştı. 
     
</TEXT>
</DOC>
