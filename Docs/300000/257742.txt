<DOC>
<DOCNO> 257742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur67.html </URL>
<DATE> 2004/07/23/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Ürdün Başkonsolosu, İzmit'teki yaralıları ziyaret etti 
</HEADLINE>
<TEXT>

     Ürdün Başkonsolosu Qais Shoqir, Sakarya'daki tren kazasında yaralanan ve Kocaeli Üniversitesi Tıp Fakültesi Hastanesi'nde tedavi gören vatandaşlarını ziyaret etti. 
     Ortopedi Servisi'nde tedavi gören vatandaşı Ayşe bin Salim ile kızı Berra Nas'ı ziyaret eden Shoqir, AA muhabirine yaptığı açıklamada, kazayı duyar duymaz ülkesinin Dışişleri Bakanlığı'na bilgi verdiklerini belirterek, hükümetimiz kazadan kurtulan vatandaşlarımıza yardım için seferber oldu. 
     Sakarya'da olay yerinde incelemede bulunduğunu ifade eden Shoqir, şunları kaydetti 
     ''Hükümetimiz, anne Ayşe bin Salim, yanında kalan kızı Berra Nas ve Sakarya Devlet Hastanesi'ndeki kızı Manal'a her türlü desteği sağlayacaktır. Cenaze işlemleriyle ilgili çalışmalarımız da oldu, ancak kazada ölen İdris Nasarettin'in Mersin'deki akrabaları, cenazelerle kendilerinin ilgileneceğini söyledi, biz de ailenin kararına saygı duyuyoruz. Aile ister Türkiye'de, ister Ürdün'de defin istesin, biz yardıma hazırız.'' Türk yetkililerden gereken desteği ve hassasiyeti gördüklerini dile getiren Shoqir, Türk halkına başsağlığı diledi. 
     
</TEXT>
</DOC>
