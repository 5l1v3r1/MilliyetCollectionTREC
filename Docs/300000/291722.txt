<DOC>
<DOCNO> 291722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko12.html </URL>
<DATE> 2004/11/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Piyasaların yıllık reel faiz beklentisi düştü... 
</HEADLINE>
<TEXT>

     Piyasaların yıllık reel faiz beklentisi, kasım ayında yüzde 10.6'ya indi. Bu düşüşe rağmen reel faiz beklentisi, geçen yılın aynı dönemindeki düzeyinin 0.7 puan üstünde seyrediyor. 
     Merkez Bankası'nın beklenti anketinden yapılan belirlemeye göre, ekim ayının son anketinde yüzde 20.9 olan Hazine ihalelerinde yıllık bileşik faiz beklentisi, kasım ayının ikinci anketinde yüzde 20.5 düzeyine indi. Gelecek 12 aylık dönemdeki TÜFE artışı beklentisi ise yüzde 8.8'den yüzde 9'a yükseldi. 
     Gelecek 12 aylık dönemde beklenen bileşik faizin tahmin edilen yıllık TÜFE artışından arındırılması sonucunda, ekim ayının ikinci anketinde yüzde 11.1 olan yıllık reel faiz beklentisi, kasım ayının ikinci anketinde yüzde 10.6'ya düştü. 
     
     GEÇEN YILIN ÜSTÜNDE 
     Temmuz ayından bu yana düşüş eğilimi içinde olmasına karşın yıllık reel faiz beklentisi, geçen yılın aynı ayının 0.7 puan üstünde bulunuyor. Kasım 2003'te reel faiz 
     beklentisi yüzde 9.9 düzeyinde ölçülmüştü. 
     İzleyen dönemde yeniden artışa geçen reel faiz beklentisi, Aralık 2003'te yüzde 10'a, bu yılın ocak ayında yüzde 11.7'ye çıkmıştı. 
     Şubat ayında yüzde 11.1'e, martta yüzde 10.9'a gerileyen reel faiz beklentisi, izleyen dönemde yeniden artışa geçmişti. Gelecek bir yıllık döneme ilişkin reel faiz beklentisi, nisan anketinde yüzde 11'e, mayısta yüzde 12.7'ye, haziranda yüzde 12.8'e, temmuzda ise yüzde 13.2'ye 
     yükselmişti. 
     Daha sonra yeniden düşüşe geçen reel faiz beklentisi ağustosta yüzde 12.7, eylülde yüzde 11.7, ekimde ise yüzde 11.1'e inmişti. 

ANKA 
     
</TEXT>
</DOC>
