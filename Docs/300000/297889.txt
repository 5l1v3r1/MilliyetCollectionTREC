<DOC>
<DOCNO> 297889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko26.html </URL>
<DATE> 2004/12/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sonera Yapı Kredi'deki Turkcell hisselerini alma olasılığımız var 
</HEADLINE>
<TEXT>

     Sonera Holding B.V., Yapı ve Kredi Bankası'nın sahip olduğu Turkcell hisselerini satın alma olasılığını değerlendirdiklerini açıkladı. 
     Sonera Holding, bu konuyla ilgili görüşleri hakkında bilgi almak amacıyla Türkiye'deki bazı resmi makam yetkilileri ile ön görüşmeler gerçekleştirdiklerini, ancak halihazırda taraflar arasında karşılıklı bir anlaşma ya da mutabakatın oluşmadığını bildirdi. 
     Sonera Holding, Sonera Holding veya onun hakim ortaklarından birinin Yapı ve Kredi Bankası'nın elinde bulunan Turkcell hisselerini almak niyetinde olduğuna ilişkin olarak son dönemde Türk basınında yer alan haberlere ilişkin olarak Borsa'ya bir açıklama yaptı. 
     Açıklamada, Sonera Holding'in, Turkcell'in ana hissedarlarından biri olarak Turkcell hisselerine ilişkin olarak ortaya çıkabilecek her türlü potansiyel alım satım olanağını yakından gözlemlediği belirtilerek, şöyle denildi 
     ''Yapı Kredi'nin sahip olduğu Turkcell hisselerini satın alma olasılığı, Sonera Holding ve hakim ortakları tarafından değerlendirilmektedir. Bu bağlamda Sonera Holding ve hakim ortaklarının temsilcileri, Turkcell hisselerinin olası satın alınması ile ilgili görüşleri hakkında bilgi almak amacıyla Türkiye'deki bazı resmi makam yetkilileri ile ön görüşmeler gerçekleştirmişlerdir. Sonera Holding ve hakim ortaklarının temsilcileri, bu tarz toplantılara ileride de katılabileceklerdir. 
     Halihazırda, Sonera Holding ve hakim ortakları ile, ilgili herhangi bir taraf arasında, Yapı Kredi'nin sahip olduğu Turkcell hisselerinin satın alınmasına ilişkin olarak karşılıklı bir anlaşma ya da mutabakat oluşmamıştır.'' Açıklamada, Sonera Holding'in, ilgili mevzuat çerçevesinde kamuya açıklamada bulunma yükümlülüğü getiren gelişmelerin ortaya çıkması durumunda, Sermaye Piyasası Kurulu'nun bilgilendirilmesine ilişkin her türlü yükümlülüğünün bilincinde olduğu kaydedildi. 
     
</TEXT>
</DOC>
