<DOC>
<DOCNO> 265436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/yazar/pulur.html </URL>
<DATE> 2004/08/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
İnsanlar, hayvanlar ve sazanlar... 
</HEADLINE>
<TEXT>


BAZI insanları, bazı hayvanlara benzetmek yine insanların marifetidir. 
"La Fontaine Masalları"nda anlatılanlar, hayvan masalları olsa da, aslolan insandır, insanla hayvanlar arasındaki benzerliktir. 

MESELA bazılarına "KURT" gibi denir, güçlü, kuvvetli, yırtıcı olduklarından, çok acıkanlar "Kurt gibi acıktım " da derler. 

TİLKİ, kurnazlık simgesidir, yapısında kurnazlığın yanında, hilek rlık, düzenbazlık da vardır. Bir adama "Tilki gibi" derken bu özellikleri de dikkate alınır. 

ASLAN, kraldır kral Her ne kadar bazen tüyleri dökülmüş, dişleri sökülmüş olsa da, yine eski kraldır, insanın gücü kuvveti aslana benzetilir "Aslan gibi adamdır" denir, ya da arkasından gözyaşı dökülür "Aslan gibi adamdı" diye... 

KÖPEK, insanoğlunun en sadık dostudur, bu onun sadakatinden mi, yoksa köpekliğinden mi gelir, tartışılır, ama yine de köpek gibisi yoktur. 

KEDİ'ye iftira edilir "nankör" diye. Bize göre yanlış, kedi nankör değil, özgürlüğüne düşkündür, bağımsız yaşar, öyle her gördüğüne kuyruk sallamaz, aklına esince çekip gider, kişiliklidir. Bir marifetleri de, yüksek yerden dört ayak üstüne düşmeleridir, çok şanslı adamlar kediye benzetilir "Hep dört ayak üzerine düşüyor" diye, bazılarına da "Kediye ciğer teslim edilmez" denirken adamın güvensiz biri olduğu ispiyon edilir. 

İNEK, bu masum hayvandan Mülkiyeliler ne ister bilinmez, "inek bayramı" ile inekler ölümsüzleştirilmiş, bütün okullarda çalışkan çocuklara onun adı, lakap olarak takılmıştır Hem salaktır. hem şakacı, hem de hinoğluhin... Rıfat Ilgaz'ın "İnek Şaban"ını unutabilir misiniz "Ha Babam Sınıfı"nın yıldızını... 

DEVE, iri yarı ağır hareket eden insanlara benzetilir, boy, bos endam da deve'ye benzetilmeye yeter, kindar adamlara "Deve kini var " denir. Develer en çok kervanın önüne geçen ve onları yönlendiren eşeğe kızarlarmış, "Allahım bize bir eşeği kılavuz ettin " diye... Ya insanlar önlerine düşen develerin, onları yönlendirmesine, yönetmesine ne desinler... Bir zaman sonra farkına varır "Biz bu deveye layık değiliz " derler ama, iş işten geçti, Basra harap olduktan sonra... 

EŞEK, en çok hakarete uğrayan hayvan, insanlar kızdıkları insanların babalarını bile ona benzetirler "eşekoğlueşek " diye... 
Eşek kadar vefak r, cefak r, çilekeş hayvan var mıdır 
Neymiş, bazen çok kötü anırırlarmış 
Varsın anırsınlar, meydanları doldurup palavraları dinlemeye dayanıyorsunuz da, bir eşeğin melul mahzun ıstırap dolu anırmasına niye kızıyorsunuz 

SAZAN, bir tatlısu balığıdır, nedense her lafa kanan hadi aptal demeyelim de "safderun" mizaçlı insanlara "Hoş geldin Sazan " derler. 
Her lafa kanarlar, her lafa aldanırlar, biri dese ki parmağım hıyar, hemen bir avuç tuz alıp koşarlar. 
Peki, SAZAN BALIĞI ile ilgileri nedir 
Sorduk, soruşturduk, ansiklopedilere baktık, meğer SAZAN kadar kolay avlanan balık yokmuş, oltaya da gelirmiş, paraketeye de, uzatma ağına da, ırgıp ağına da... 
Hani, neredeyse elini daldırsan, Sazan yakalarmışsın... 
İki ayaklı Sazan'lar da öyle değil mi 
Oltayı at, bekle, varsın, ucunda yem bile olmasın, öyle bir dalarlar ki 
Sonra da keyifli keyifli anlatırlar... 
Ah sazanlar ah, size doyum olmuyor. 



</TEXT>
</DOC>
