<DOC>
<DOCNO> 250847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/soneko23.html </URL>
<DATE> 2004/06/25/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
0811'li telefonlar geliyor... 
</HEADLINE>
<TEXT>

     Türk Telekom'un, uzun mesafe telefon hizmetlerinde UMTH liberalizasyona geçmesinden sonra, A, B ve C Tipi lisans alan 27 firma, şehirlerarası ve uluslararası telefon görüşmelerini sağlamak için hazırlıklarını hızlandırdı. 
     B tipi lisans başvurusunda bulunan şirketlerden Netone Satış ve Pazarlama Müdürü Mehmet Erkmen AA muhabirine yaptığı açıklamada, lisans alan şirketlerle Türk Telekom arasındaki ara bağlantısının Temmuz ayı sonuna kadar tamamlanmasının beklendiğini bildirdi. Bu işlemin ardından, pazara çıkacak şirketlerin 0811 hattı üzerinden ucuz uzun mesafe telefon hizmeti vermeye başlayacaklarını belirten Erkmen, şu bilgileri verdi 
     ''Ön ödemeli uzun mesafe telefon hizmeti kartı satın alan kullanıcı ev veya işyerinden şehirlerarası ve uluslararası görüşme yapabilecek. Kullanıcı, bunun için önce 0811 numarasını çevirecek, ardından kart satın alınan ya da abone olunan şirketin 4 haneli şirket numarası tuşlanacak. Ardından 6 haneli PIN kodu girilecek, sonra da, aranacak şehirlerarası ya da uluslararası telefon numarası, ülke ve kent kodlarıyla birlikte çevrilecek. Böylece tüketici, şehirlerarası telefon görüşmesini yaklaşık yüzde 50, uluslararası telefon görüşmesini de yaklaşık yüzde 85 oranında daha ucuza gerçekleştirebilecek.'' Mehmet Erkmen, daha sonra B ve A tipi lisans sahibi şirketlerin, telefon makinesine bağlayacakları ''Aramatik'' ile ya da data hattından telefon görüşmesi sağlayabileceklerini bildirdi. 
     Henüz piyasada ''Kaotik bir ortam'' bulunduğuna değinen Erkmen, ''Tüketici çok dikkatli olmalı. Örneğin 50 dakikalık görüşme yapılabileceği belirtilerek satılan bir telefon kartından 10-15 dakikalık görüşme yapılabildiği gibi kötü sürprizlerle karşılaşılabilir. Bu yüzden güvenilir firmalar tercih edilmeli. Tüketiciler lisans sahibi olmayan firmalardan kart satın almamalıdırlar. Bu iş başladığında bir çok dolandırıcılık olayıyla karşılaşacağımız da görülebiliyor'' dedi. 
     ABD'de bu konuda 3 firmanın, bazı Avrupa ülkelerinde de en çok 4 firmanın pazar şansı bulabildiklerine değinen Erkmen, ''27 firma lisans aldı. Piyasanın önce bir karışacağını tahmin ediyorum. Ardından, lisans alan firma sayısı, bir kaç yıl içinde en fazla 3-4'e düşecektir'' diye konuştu. 
     Mehmet Erkmen, UMTH hizmetinden en çok, yaygın bayi ve şube ağı bulunan, yurt dışıyla iş yapan şirketlerin yararlanabileceğini de ifade etti. 
     Türkiye'de halen yılda 700 milyon dakika yurt dışı telefon görüşmesi yapıldığını da kaydeden Erkmen, telefon ücretlerinin ucuzlamasıyla, yurt dışı telefon görüşmelerinin yılda 7-8 milyar dakikaya kadar yükselebileceğine de işaret etti. 
     
</TEXT>
</DOC>
