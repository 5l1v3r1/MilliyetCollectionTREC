<DOC>
<DOCNO> 289786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun34.html </URL>
<DATE> 2004/11/18/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Yunanistan Türkiye'ye karşı tüm üye ülkeler farklı düşünüyor 
</HEADLINE>
<TEXT>

     Yunanistan Dışişleri Bakan Yardımcısı Yannis Valinakis, Türkiye'nin AB perspektifi konusunda tüm üye ülkelerin birbirinden farklı düşünceleri bulunduğunu söyledi. 
     Valinakis, özel Alpha radyosuna yaptığı açıklamada, kritik bir döneme girildiğini ve bu döneme ilişkin ilk kararların AB'nin aralık ayındaki zirvesinde alınacağını belirtti. 
     Atina'nın, Türkiye'nin AB perspektifi konusunda üye ülkelere kendisini ilgilendiren konulara ilişkin bilgi verdiğini belirten Valinakis, muhataplarından bu konuda gelen mesajları da aldıklarını ve değerlendirdiklerini kaydetti. 
     Yunanistan'ın aralık zirvesinde takınacağı tutuma ilişkin bilgi de veren Valinakis, Türkiye hakkındaki kararın tüm üye ülkelerce alınacağını vurgulayarak şunları söyledi 
     ''Hedefimizin Türkiye'nin AB sürecinin devam etmesi olduğunu defalarca söyledik. Bunun yalnızca Türkiye için değil, tüm bölge için iyi olacağına inanıyoruz. Türkiye'nin Avrupalılaşması, ikili ilişkilerimizin gelişmesine katkısının yanı sıra ülkemizin istikrar ve güvenliği açısından da olumlu olacaktır.'' Bu arada Yunanistan Dışişleri Bakanlığı Sözcüsü Yorgo Kumuçakos, Dışişleri Bakanı Petros Molivyatis'in Fransa, Hollanda ve Lüksemburg'a yaptığı ziyaretlere değindi. 
     Atina'nın bu ziyaretler çerçevesinde aralık zirvesinde alınacak kararlara ilişkin görüşlerini aktardığını söyleyen Kumuçakos, AB üyelerinin Yunanistan'ın endişelerine sıcak yaklaştıklarını kaydetti. 
     Kumuçakos, ''Türkiye'nin AB perspektifi, birliğin tüm üyelerini değişik açılardan ilgilendirmektedir. Bu aşamada üyeler tutumlarını belirlemektedirler. Şu anda tartışılan, Ankara ile müzakerelerin açık uçlu mu, yoksa Atina'nın pozisyonu doğrultusunda, Türkiye'nin müzakereleri bitirip kriterleri yerine getirmesinin ardından olağan biçimde üye olması şeklinde mi olacağıdır. Bu nedenle zirve sonucuna ilişkin henüz somut bir şey söylemek mümkün değil'' dedi. 
     
     KIBRIS KONUSU 
     Öte yandan sorular üzerine Başbakan Recep Tayyip Erdoğan'ın ''Türkiye'nin gündeminde 17 Aralık'tan önce Kıbrıs Rum kesiminin tanınmasının bulunmadığı'' yolundaki açıklamasına değinen Kumuçakos, ''Bu Türkiye'nin görüşüdür'' dedi. 
     Atina'nın, AB üyesi bir ülkenin aday bir ülke tarafından tanınmamasının ''mantığa sığmadığını'' her fırsatta dile getirdiğini kaydeden Kumuçakos, Atina ve Rum yönetiminin olumlu sonuçlar elde etme çabalarını sürdürdüğünü de belirtti. 
     
</TEXT>
</DOC>
