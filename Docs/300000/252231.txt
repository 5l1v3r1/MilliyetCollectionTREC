<DOC>
<DOCNO> 252231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonspo16.html </URL>
<DATE> 2004/07/01/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Del Bosque Beni Real Madrid'in seçim kampanyasına alet etmeyin 
</HEADLINE>
<TEXT>

     Şenhan Bolelli 

Beşiktaş Teknik Direktörü Vicente Del Bosque, Real Madrid'te yapılacak başkanlık seçimlerine katılan bazı adayların seçim kampanyalarında ismini kullanmamalarından rahatsız olduğunu ifade etti. 
     Real Madrid'te yapılacak başkanlık seçimlerinde şimdiki başkan Florentino Perez'e rakip olarak çıkan Lorenzo Sanz ve Arturo Baldasano, seçim kampanyaları sırasında Del Bosque'nin adını kullanarak, başkan olmaları halinde kulübün futbol şubesi teknik sorumluluğuna getirebileceklerini söylüyorlar. 
     Real Madrid'in eski teknik direktörü olan ve kulüple yakın ilişkisi bulunan Del Bosque ise adının seçim kampanyalarında geçmesinden rahatsız olarak, ''Beni Real Madrid'in seçim kampanyalarına alet etmeyin'' dedi. 
     İspanyol teknik adam, As gazetesine şu açıklamayı yaptı 
     ''Hiçbir seçim kampanyasına katılmadım, bundan sonra da katılacak değilim. Her aday kendisine göre üyeleri ikna etmeye çalışıyor, ama ben kimseye yardım etmiyorum ya da aleyhine konuşmuyorum. Açık olarak belirtmek istiyorum ki, kimseyle anlaşmadım. Ben bağımsızım, her zaman böyle oldum. Üstelik, hiçbir başkanın adamı da olmadım.'' Öte yandan başkanlığın en büyük adaylarından Real Madrid'in şimdiki başkanı Florentino Perez, takımın maçlarını oynadığı Madrid'teki Santiago Bernabeu Stadı'nın üstünü kapatma sözü verdi. ''21. yüzyılın en iyi stadı olacak'' diyen Perez, 2008 yılına kadar projenin gerçekleşeceğini duyurdu. 
     Real Madrid'te başkanlık seçimi 11 Temmuz'da yapılacak. 
     
</TEXT>
</DOC>
