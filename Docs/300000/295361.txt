<DOC>
<DOCNO> 295361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/dunya/axdun01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Chirac'tan şimdi de referandum şartı 
</HEADLINE>
<TEXT>


Chirac, Fransız halkının bir referandumla Türkiye'nin üyeliğini reddetme hakkının 17 Aralık zirve kararında ifade edilmesini istiyor 

DIŞ HABERLER SERVİSİ 


17 Aralık'taki AB liderler zirvesinde, tam üyelik müzakerelerine başlanması için Türkiye'ye gelecek yılın ikinci yarısını işaret eden bir tarih verileceği hemen hemen kesinleşti. Avrupa ve İngiliz iş çevrelerinin etkin sesi "Financial Times" gazetesi, liderler arasında Türkiye'nin, önümüzdeki yıl haziranda Fransa'da yapılacak AB anayasası referandumunun hemen ardından, müzakerelere çağrılması için görüş birliğinin büyük ölçüde sağlandığını yazdı. 
Gazetenin haberine göre, Fransa kendi kamuoyundaki Türkiye aleyhtarı havayı yatıştırmak amacıyla zirvede Türkiye'nin üyeliği için 3 şart ileri sürecek. Zirvede Fransa'yı temsil edecek olan Cumhurbaşkanı Jacques Chirac, ilk olarak sonuç bildirisinde, görüşmelerin başarısızlıkla sonuçlanması durumunda Türkiye'ye tam üyelik dışında başka bir çözümün önerileceği şeklinde bir ifadeye de mutlaka yer verilmesini isteyecek. 

Önce AB referandumu 
Chirac ikinci olarak, bildiride Türkiye ile müzakereler başarıyla sonuçlansa dahi Fransızların yapılacak bir referandumla Türkiye'nin üyeliğini reddetme hakkına sahip olduğunun ifade edilmesini talep edecek. Üçüncü şart ise Türkiye'ye verilecek müzakere tarihi konusunda. Financial Times, Chirac'ın Haziran 2005'te yapılacak AB anayasası referandumu ile Türkiye'nin üyeliği konularının hiçbir şekilde birbiriyle karıştırılmaması için müzakerelerin 2005'in ikinci yarısının başlangıcından sonra başlatılmasını önereceğini bildirdi. 

Tarihte anlaştılar 
Financial Times, zirvede Chirac'ın bu şartları öne sürmeye hazırlanmasına rağmen kişisel olarak Türkiye'nin üyeliğinden yana olduğunu vurguladı. Gazeteye konuşan Chirac'a yakın çevreler, "Tek hedefimiz var, o da Türkiye'nin tam üyeliği" dediler. 
Haberde, Chirac'ın şartları arasında yer alan Türkiye'ye tam üyelik dışında bir yol önerilmesinin AB içinde kabul görmeyeceği, çünkü bunun "oyun oynanırken kuralları değiştirmek" anlamına geleceği görüşü de ifade edildi. 
Gazeteye göre, müzakere tarihi konusu ise hemen hemen kesinleşti. Dönem başkanı Hollanda'nın yanı sıra İngiltere de gelecek yılın ikinci yarısında Türkiye'nin müzakerelere davet edilmesine sıcak bakıyor. 


</TEXT>
</DOC>
