<DOC>
<DOCNO> 287358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yazar/sazak.html </URL>
<DATE> 2004/11/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Avrupa dönüşümü 
</HEADLINE>
<TEXT>


17 Aralık'taki AB zirvesi yaklaştıkça, 'Türkiye'nin müzakere süreci stratejileri ve sorunları'na ilişkin düşünsel hazırlıklar da çeşitli platformlarda tartışılıyor. 
Ekonomi ve Dış Politika Forumu'nun geçen ay Brüksel'de gerçekleştirdiği toplantının devamı İstanbul'da Boğaziçi Üniversitesi'nde yapıldı. Rektör Ayşe Soysal'ın açtığı toplantıya Çek Cumhuriyeti'nden AB Komiseri Pavel Telicka'nın yanı sıra, CHP milletvekili ve Avrupa Konvansiyonu üyesi Kemal Derviş, Koç Üniversitesi'nden Prof. Fuat Keyman, Dünya Bankası Türkiye eski Direktörü Ajay Chhibber, Antakya eski Belediye Başkanı İris Şentürk ile 'Çağdaş Türkiye'nin Avrupa Dönüşümü' adlı projeye Derviş'le birlikte imza atan Sinan Ülgen katıldılar. 
AB'nin Türkiye hakkında müzakerelere başlama kararı vermesi halinde bu sürecin 'open ended' sonu açık olacağının ifade edilmesi Ankara'yı tedirgin ediyor. Çek Komiser Telicka'nın dünkü toplantıda seslendirdiği ve AB çevrelerinde de kabul gören yaklaşım ise bu durumun Türkiye için özel bir statü içermediği yolunda. 
Peki Türkiye hangi Birliğe girecek 
Birliğe girecek olan Türkiye hangisidir 
Kemal Derviş ve Sinan Ülgen'in Brüksel'deki Centre for Europen Policy Studies CEPS uzmanlarıyla birlikte kaleme aldıkları, 'Çağdaş Türkiye'nin Avrupa Dönüşümü' adlı kitapta bu iki temel soruyla ilgili gelecek projeksiyonu çiziliyor 
1- Türkiye'nin katılacağı Birlik, büyük ihtimalle geçmişin 'Westfalia tipi' ulus - devletini, kıta düzeyinde bir süper devlete dönüştüren bir yapı değil, üçüncü bir vizyonla anlatılan 'postmodern' Avrupa olacaktır. 
Üçüncü vizyon, Birliğin birbiriyle örtüşen daireler şeklinde ve çok kademeli yönetişim sistemine sahip bir biçimde gelişmesini öngörmelidir. Avrupa Birliği'nin sınırları belli bir anda iyi tanımlanmış olacak ancak sonsuza kadar dondurulması veya sabit kalması gerekmeyecektir. 
2- Avrupa Birliği'ne katılma konusundaki yoğun isteğine rağmen Türkiye'de gelecekte 'egemenlik paylaşımı'nın nasıl işleyeceğine ilişkin kuşkular vardır. Elitler ve halk, Avrupa'nın paylaşılan egemenliğinden pay alabilecekleri konusunda temin edilebilirlerse, o zaman egemenliklerinin bir kısmından vazgeçmeye razı geleceklerdir. İşte bu nedenle Türkiye açısından özel statü veya özel ortaklık fikirleri kabul edilemez bulunmaktadır. 
Türkiye, büyük çoğunluğu Müslüman olan nüfusuyla Avrupa'yı bütün Avrupalıların yeni çatışma korkularını önleyecek ve çeşitliliği kültür ve din boyutlarıyla birlikte korunacak bir unsur haline getirecek çağdaş bir çerçeve olduğu için istiyor. 
17 Aralık'taki 'tarihi eşik' geçilirse, Türkiyeli bir Avrupa'nın parametrelerini anlama olanağı bulacağız. 



</TEXT>
</DOC>
