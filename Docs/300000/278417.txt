<DOC>
<DOCNO> 278417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy17.html </URL>
<DATE> 2004/10/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Şahin Uzlaştırma Kurumu'nun tavsiyesini değerlendireceğiz 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Uzlaştırma Kurulu'nun memur maaşlarına yapılacak zam hakkındaki tavsiyesini değerlendireceklerini'' bildirdi. 
     Başbakan Yardımcısı Şahin, Ataköy Olimpiyatevi'nde gerçekleştirilen İstanbul Olimpiyat Oyunları Hazırlık ve Düzenleme Kurulu'nun olağan toplantısından önce basın mensuplarının sorularını yanıtladı. 
     ''Uzlaştırma Kurulu'nun memur maaş artışlarına ilişkin raporunu henüz inceleme imkanı bulamadığını'' belirten Şahin, şunları söyledi 
     ''Düşük maaş alanlar için 6 artı 6, yüksek maaş alanlar için 5 artı 5 gibi bir öneri getirildiği söylendi. Bunun mali boyutunu değerlendirmemiz gerekir. Biraz önce Maliye Müsteşarımızı aradım. Bu raporu temin edip, üstünde bir çalışma yaptıktan sonra bana bir rapor verecek. Bu rapor tebliğ edildikten sonra, sendika ve konfederasyon başkanları ile biraraya geleceğiz. O zamana kadar kamu işvereni ve hükümet olarak, bu rapor üzerinde bir değerlendirme yapmamız gerekiyor. Raporu göremediğim için şu anda 'bunu kabul ederiz, etmeyiz' diye bir şey söylemem söz konusu değil.'' Şahin, kurulun geçtiğimiz yıl da, 2003 yılının ortalarında 2004 ile ilgili bir değerlendirme yaptığını anlatarak, ''Biz enflasyon tahmini olarak yüzde 13 demiştik, onlar yüzde 18 gibi zam önermişlerdi. Bu seneki raporları, 2005 için öngörülen enflasyonun biraz üzerinde. Bizim memurlar için 5 artı 5 gibi bir teklifimiz olmuştu, sözü edilen rakam, buna yakın'' dedi. 
     Mehmet Ali Şahin, konuyu uzmanları, maliye bürokratları ve ekonomi sorumluları ile değerlendirdikten sonra bir karara varacaklarını dile getirerek, hafta başında A Milli Futbol Takımı ile Danimarka'ya gideceğini, dönüşünden hemen sonra da bu toplantıyı yapabileceklerini bildirdi. 
     
     AB KOMİSYONU'NUN TÜRKİYE RAPORU 
     Bakan Şahin, ''AB Komisyonu'nun İlerleme Raporu ile Avusturya ve Fransa'nın Türkiye'nin AB'ye alınması konusundaki tutumlarına'' ilişkin bir soruyu ise şöyle yanıtladı 
     ''Avusturya ve Fransa'nın Türkiye'nin AB'ye alınması konusundaki tutumları, kendi iç politikalarının ürünüdür. Onların tutumunu, kendi iç sorunları açısından ortaya çıkmış bir tespit olarak değerlendiriyorum. Bu yaklaşım, Türkiye'nin bir eksikliği, Kopenhag Kriterleri'ni yerine getirmede bir zaafı nedeniyle ortaya çıkmış bir yaklaşım değildir, kendi iç politikalarının ürünü olan bir tepkidir. 
     O bakımdan İlerleme Raporu'nda, 'Türkiye'nin Kopenhag Kriterleri'ni yerine getirdiği ve bu nedenle Türkiye'ye bir müzakere tarihi verilmelidir' tavsiyesi bizim için kafidir. Bunun altbaşlıklarında itiraz ettiğimiz birkaç konu var, dün Meclis'te de görüştük. Biz 17 Aralık tarihine kadar bu konularla ilgili, hükümet olarak kuşkusuz ki çok ciddi temaslar içinde olacağız.'' 
     
     EMİNÖNÜ'DEKİ BALIKÇILARIN DURUMU 
     Devlet Bakanı ve Başbakan Yardımcısı Şahin, ''Eminönü sahilindeki ekmek arası balık satanların durumu'' konusunda yöneltilen bir soru üzerine de, ''bu esnafın çalışmalarını bölgenin nostaljik dokusu çerçevesinde sürdürmesini temenni ettiğini'' kaydetti. 
     Ortaöğretim öğrencisiyken yaz aylarında Eminönü'de amcasının ekmek büfesinde çıraklık yaptığını anlatan Şahin, ''Bu balıkçılar o zaman da Eminönü'de faaliyette bulunurlardı, biz de onlara ekmek verirdik. Dolayısıyla şu anda o işi devam ettirenlerin babalarını tanırdım. 1964-70 yılları arasında o işi yapıyordum. Onların çocukları, hatta o dönemden tanıştığımız kişilerle zaman zaman karşılaşıyoruz'' dedi. 
     Bakan Şahin, İstanbul Büyükşehir Belediyesi'nin söz konusu balıkçılarla ilgili bir çalışma yaptığını da hatırlatarak, şunları kaydetti 
     ''En azından bu işi uzun süredir yapan esnafları tespit ederek, Eminönü'nün o nostaljik havasına uygun olarak onların ticari faaliyetlerini devam ettirmek gibi bir düşünceleri var. Ben de böyle bir şey yapılırsa uygun olacağı temennimi belirttim. Onların bu sorununu biliyorum, ilgililerle görüştüm. Konuyu takip ediyorum.'' 
     
</TEXT>
</DOC>
