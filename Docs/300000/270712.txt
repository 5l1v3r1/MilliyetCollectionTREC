<DOC>
<DOCNO> 270712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo11.html </URL>
<DATE> 2004/09/10/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Federer ve Johansson yarı finalde, Agassi ve Roddick elendi 
</HEADLINE>
<TEXT>

     Sezonun 4. ve son ''Grand Slam'' mücadelesi olan 124. ABD Açık Tenis Turnuvası'na, New York kentinde devam ediliyor. 
     USTA Ulusal Tenis Merkezi Kortları'nda düzenlenen 17.75 milyon dolar yaklaşık 26 trilyon 600 milyar lira toplam ödüllü turnuvanın 11. gününde, tek erkeklerde yağmur nedeniyle yarım kalan çeyrek final maçları tamamlandı. 
     Dün, son Wimbledon Şampiyonu 1 numaralı seribaşı İsveçli Roger Federer ile 6 numaralı seribaşı ABD'li Andre Agassi arasındaki maç, 2-1 Federer üstünken yarıda kalmıştı. Bugün kaldığı yerden süren karşılaşmanın diğer setleri de 3-6 ve 6-3 sonuçlanınca Federer, Agassi'yi 3-2 yenerek yarı finalist oldu. 
     6-1 ve 7-5'lik setlerle 1-1 berabere sürerken, 3. sette 4-5 Henman üstünlüğüyle yarıda kalan maçta ise 5 numaralı seribaşı İngiliz Tim Henman, 22 numaralı seribaşı Slovak Dominik Hrbaty'yi 6-1, 7-5, 5-7 ve 6-2'lik setlerle 3-1 yenerek yarı finale yükseldi. 
     Tek erkeklerde TSİ bu sabaha karşı yapılan diğer maçlarda ise, 4 numaralı seribaşı Avustralyalı Lleyton Hewitt, Alman Tommy Haas'a 6-2, 6-2 ve 6-2'lik setlerle 3-0, 28 numaralı seribaşı İsveç Joachim Johansson da, 2 numaralı seribaşı ve bu yılın Wimbledon Turnuvası finalisti ABD'li Andy Roddick'e 6-4, 6-4, 3-6, 2-6 ve 6-4'lük setlerle 3-2 üstünlük sağladı ve yarı finale adını yazdırdı. 
     Turnuvada TSİ yarın sabaha karşı tek bayanlarda 9 numaralı seribaşı Rus Svetlana Kuznetsova ile 5 numaralı seribaşı ABD'li Lindsay Davenport, 8 numaralı seribaşı ABD'li Jennifer Capriati ile de 6 numaralı seribaşı Rus Elena Dementieva arasında yarı final maçları yapılacak. 
     
</TEXT>
</DOC>
