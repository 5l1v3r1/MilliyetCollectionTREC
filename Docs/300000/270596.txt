<DOC>
<DOCNO> 270596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/altan.html </URL>
<DATE> 2004/09/10/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
'Bunu alırsanız, şu da bedava'... 
</HEADLINE>
<TEXT>


KABAKÇI Mustafa başkaldırısından bu yana bizim iç politika, yerçekimsiz bir çamaşır leğeni çalkantısında... Şimdi bir de buna evrensel piyasa ekonomisinin yerel reklamları eklenince, durum daha da renklendi. 
"Yap - sat"çılarla, "devre - mülk" girişimcilerinin bülbül sesli halkla ilişkiler elemanlarıyla, evlere kadar yaygınlaşan telefon reklamları 
- Özel davet edildiğiniz gezilerde bedava döner partileri... 
Başbakan Tayyip Bey'in de, yerli yersiz adının geçtiği bedava parti davetleri... 

Hele hele TV'lerde hangi kanalı açsanız, hep aynı görüntüyle karşılaştığınız o bıktırıcı, usandırıcı "mal" övgüleri... 
- Sakın fırsatı kaçırmayın... 
- ... 
- Şunu alırsanız, bu da bedava... 
- ... 
- Kurbağalı derede, bırakın içeri girsin lağım kokuları... 

Evrensel piyasa ekonomisinin, bireysel yaşamlarda ne gibi sarsıntılar yaratmış olduğunun boyutları, henüz daha yeterince ortaya çıkmış değil... 
Olduğundan daha zengin görünme salgınının gizemli kementleri, boyunlarına takılıp durmada, mesleksiz insan yığınlarının. 
Bir çift değişik banka kartıyla, ödenmesi gitgide zorlaşan kredili alımlar ve onların faizleri... 
Bu konuda berraklaşıp saydamlaşma ise pek istenmiyor piyasayı ürkütmemesi için... Sadece birtakım çuvaldızlı dedikodular dolaşıyor ortalıkta. 

Türkiye'nin yıllık ihracatı 50 milyar doları aşıyor övünmeleri... Politik övünmeler... Türk'e Türk propagandası yapma rüzgarlarında, yüzdürülmeye çalışılan Ankara yelkenlileri... 
50 milyar dolaklık ihracatın, gerek enerji, gerek makine, gerek hammadde girdilerindeki ithalatın payı kaç milyar dolar acaba 

Evrensel piyasa ekonomisi, gerekli bir saydamlığa kavuşmadığı zaman, "bulan buluyor şekerim" saplantılarının provokasyonlarıyla, son toplamda maskeli bir dolandırıcılığa, bin bir türlü yolsuzluğa ve bir iç talana dönüşmeye başlar... 

"Bunu alırsanız, şu da bedava"... 
Hiçbir şey bedava değildir ekonomik dengeler platformunda. Ama kitlelerde hukuk bilinci gibi, tarih bilinci gibi, ekonomik bilinç de yoksa... 
Sıra dışı biri olduğunu kanıtlamak için, olduğundan daha zengin görünme epidemisi, - lafazanlık ötesi gerçek bir muhalefet de bulunmadığından ötürü - antibiyotiksiz kalmışsa... 
Birtakım ısırgan otlarının yoğunlaşmasında, gübre bolluğu alıp başını gitmez mi .. 

1 milyar 300 milyonluk İslam dünyasının baş özelliği, bireylerinin mesleksiz oluşu... 
Meslek sahibi olmak demek insan enerjisinin, belirli bir donanım sonucu, belirli bir alanda somuta dönüşmesi demek. 
Örneğin terzilik bir meslektir. İnsan enerjisi, belirli bir donanım sonucu somut giysilere dönüşmektedir. 

Enerjisini, evrensel bir kalitede somuta dönüştürme olanağından yoksun olduğu için, tatminsiz kalmış kişilerde yönetici ve makam sahibi olma hırsı azgınlaşır... 
Üst düzey bürokratları ele alalım. Şayet Hazine'den geçinmeli bir makam sahibi olmasalardı, acaba çıplak hayatta nasıl geçinirlerdi 
Hazine'den geçinmeli politikacılar da, eklenebilir böyle bir ankete... 

Atatürk ilke ve inkılapları doğrultusunda, böyle bir anket yapmak gerekir mi, gerekmez mi 
Toplumsal saydamlaşmaya dönük bu tür anketler gerçekleşebilse bizim iç politikanın, Kabakçı Mustafa başkaldırısından bu yana, neden yerçekimsiz bir çamaşır leğeni çalkantısına dönmüş olduğu, bilimsel bir biçimde anlaşılır mıydı, anlaşılmaz mıydı 

Önceki gün Muş'ta şeker fabrikasından sızan fuel - oil atıkları, Karasu deresini zehirledi ve hayvanların ölümüne neden oldu köylülerin elleri böğürlerinde kaldı... 
"Vatanı ve milletiyle devletin bölünmez bütünlüğü" Hazine'den geçinen kadrolara sağladığı olanak paralelinde, bir olanak yaratamamış görünüyor Muş kentinin köylülerine... 
Neden acaba 
150 bin resmi arabanın, yılda 1.5 milyar dolar tutan bakım harcamalarından yeterince yararlanamamış oldukları için mi 

Avrupa Birliği üyesi ülkelerde, böyle bir soruyu dile getirdiğinden ötürü, hiçbir kalem emekçisi içeri tıkılmadı. Türkiye'de ise çok tıkıldı. 
Neden acaba 
Hamasetçilikle maskelenmiş bir oportünizm, ekonomik bir saydamlığı kefenlemiş olduğu için mi 

"Bunu alırsanız, şu da bedava"... 
Acaba evrensel piyasa ekonomisinin Türkiye'deki uygulaması da, neleri maskeleyip, neleri kamçılıyor 
Enseyi karartmayın. AB ile müzakereler nasıl olsa başlayacak ve Türkiye de, insan deposu olarak kullanılmanın artık dışına çekilecek... 
Bu arada ne olacaksa, olduğundan daha zengin görünme hastalığına tutulmuş olanlara olacak... Bir de madenlerle, orman yangınlarında ölüp giden işçilere benzer garibana... 



</TEXT>
</DOC>
