<DOC>
<DOCNO> 253948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas06.html </URL>
<DATE> 2004/07/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
İşte 'konulu bar ve lokantalar...' 
</HEADLINE>
<TEXT>

     New York'un kendine özgü ''konulu bar ve lokantaları'', turistlerin de büyük ilgisini çekiyor. 
     Yerli ve yabancı turistlerin daha kente gelmeden hakkında bilgi topladıkları, hatta rezervasyon yaptırdıkları ''konulu bar ve lokantalar'' arasında, korku ya da bilim kurgu filmlerinden hoşlananlar veya manikür ve pedikür yaptırırken birer kadeh içki içmek isteyenler için özel yerler bulunuyor. 
     
     MARS 2112 VE JEKYLL AND HYDE 
     New York'ta ''konulu bar ve lokantalar'' arasında bir numara olarak kabul edilen ve tüm ailenin güzel zaman geçirebileceği ''Mars 2112'' adlı lokanta, lezzetli ve uzay terimlerini andıran ilginç yemek isimleriyle özellikle çocukların favorisi. 
     Müşteri, bir uzay gemisi platformunu andıran bir yerden bindiği simülasyon aracında yaptığı sanal yolculuktan sonra Kızıl Gezegen'e inerek buradaki lokantada yemeğini yiyor. 
     ''Konulu lokantaların'' bir diğer ilgi çekici olanı da, korku film ve karakterlerini sevenler için ''Jekyll and Hyde''. Victoria tarzı döşenmiş loş lokantada yapılan korku şovları, küçüklerin olduğu kadar büyüklerin de ilgisini çekiyor. 
     
     PRAVDA'DA RUS VOTKASI 
     ''Konulu barlar'' içinde gözde olan Pravda da, Rus usulü votka içmek ve havyar yemek isteyen Amerikalılarla dolup taşıyor. Hafta sonuna doğru çok büyük kalabalık çeken Pravda'yı daha iyi görebilmek için hafta başı gidilmesi öneriliyor. 
     New York'un eğlence merkezi West Village'daki tropikal dekorlu ve ada hissi veren Caribe barı da kentten ayrılmadan Karaibler'i görmek için en iyi fırsat. Özellikle stres atmak ve rahatlamak isteyen New Yorkluların rağbet ettiği bar hesaplı oluşuyla da beğeni topluyor. 
     Plaj dekorlu bir başka barsa yine West Village'daki Cubbyhole. Burası eşcinsellerin de uğrak yeri olması nedeniyle ün kazanmış. 
     
     İÇ MEKAN 747'NİN AYNISI 
     Idlewild isimli barsa uçuş korkusu olanların rahatlıkla uğrayıp bir-iki kadeh bir şeyler içebilecekleri bir mekan. Barın iç mekanı, koltuklarından kapılarına kadar bir Boeing 747'nin tıpatıp aynısı. Bar çalışanları da hostes, stewardess, yer görevlisi ya da pilot gibi giyiniyor. 
     Amerikan yaşamında özel bir yeri olan beyzbolun izlenebileceği en iyi spor barları da yine bu kentte. Bunlar arasında, ünlü spor kanalı ESPN'in Times Meydanı'ndaki devasa lokantasıyla sayısız dev ekrana sahip Sporting Club adlı lokanta barlar dikkati çekiyor. 
     
     BARDA MANİKÜR 
     New York'un ilginç ''konulu barları'' arasında önemli bir yeri bulunan Beauty Bar, birçok ''konulu bara'' da ilham kaynağı olmuş. 
     1995'te bir güzellik salonundan bara dönüştürülen mekanda, manikür ya da pedikür yaptırırken Martini içmek mümkün. Bir bardak kokteyl ve manikür 25 dolar. 1950'lerin dekoruyla döşenen güzellik salonu-barda, hafta sonları canlı müzik nedeniyle adım atmak mümkün değil. 
     Buradan birkaç adım ötedeki Barmacy de, eczane ve muayenehane dekoruyla içki satıyor. Müdavimleri, barın DJ'nin de iyi olduğunu söylüyorlar. 
     Hemen hemen her konuda bir barın bulunduğu New York'ta, golf severler için de bir mekan unutulmamış. British Open adlı eski moda lambri duvarlarla dekore edilmiş barda, zengin İngiliz ve İrlanda birası seçenekleri bulunuyor. 
     
     PURO BARI ''CIBAR'' 
     Sigara yasağının tüm katılığıyla uygulandığı New York'taki barlar bu nedenle müşteri kaybederken, özel izinleri bulunan puro barları tam tersine yeni müşteriler kazanıyor. Şampanya, single-malt viski, konyak ve puro satılan ancak yüklü hesaplar gelen bu tip barlar içinde Bubble Lounge, Cibar ve Club Macanudo en çok rağbet gören yerler. 
     Konulu barların içinde bir başka ilginç olanı da Stanley Kubrick'in ünlü filmi ''A Clockwork Orange'' gibi gerçeküstü döşenen Korova Milk Bar. East Village'daki bu ilginç mekan, müdavimlerince filmdeki aşırı şiddet ve korku dolu öğelerin tersine sevimli bulunuyor. 
     New York'ta ''konulu bar ve lokantalara'' her gün bir yenisi ekleniyor. Kısa bir süre önce açılan 1970'lerin disko modasıyla döşenen ve sürekli The Village People çalan Polly Esther's gibi her beğeniye göre yeni mekanlar ekleniyor. 
     New York'ta kovboy tarzını sevenler, ünlülerin de devam ettiği Hogs and Heifers'a, Gregoryen şarkıları eşliğinde içki içmek isteyen eski bir manastır gibi döşenmiş Burp Castle'a, İngiliz yemekleri arzu eden de Britanya temaları bulunan Telephone Bar and Grill'e gidiyor. 
     New York kentinde, eğlence ve yemek sektörü durmaksızın büyümeyi de sürdürüyor. 
     
</TEXT>
</DOC>
