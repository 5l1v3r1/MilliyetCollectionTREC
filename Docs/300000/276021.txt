<DOC>
<DOCNO> 276021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur28.html </URL>
<DATE> 2004/09/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
12 yaşındaki nişanlı kız yeniden okula başladı .. 
</HEADLINE>
<TEXT>

     Erzincan'ın Yoğurtlu Beldesi'nde nişanlısı izin vermediği için eğitimine devam edemediği belirtilen Dilek Sisko, yapılan girişimlerin ardından yeniden okula başladı. 
     ''Haydi Kızlar Okula'' kampanya çerçevesinde sürdürülen çalışmalarda, Yoğurtlu Beldesi Barış Mahallesi'nde yaşayan Dilek Sisko'nun, maddi imkansızlıklar ve nişanlısının izin vermemesi nedeniyle eğitimine devam edemediğini öğrenen İl Milli Eğitim Müdürlüğü görevlileri, sorunun çözülmesi için çeşitli girişimlerde bulundu. 
     Ailesi ikna edilen ve tüm masrafları Milli Eğitim Müdürlüğü tarafından karşılanan Sisko, 13 Şubat İlköğretim Okulu'na kaydının yapılmasının ardından 6. sınıftan tekrar eğitimine başladı. 
     İlk dersinde Türkçe öğretmeninin Atatürk'le ilgili olarak verdiği okuma parçasını okuyan Sisko, okula yeniden başladığı için çok mutlu olduğunu ifade etti. 
     
</TEXT>
</DOC>
