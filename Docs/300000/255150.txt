<DOC>
<DOCNO> 255150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo27.html </URL>
<DATE> 2004/07/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Atatürk Havalimanı'nda Carew izdihamı... 
</HEADLINE>
<TEXT>

     Beşiktaş'ın yeni transferi Norveçli futbolcu John Alieu Carew, İstanbul'a geldi. 
     Lufthansa Havayolları'nın tarifeli uçağıyla saat 15.30'da Atatürk Havalimanı'na gelen Carew'i, Beşiktaş Kulübü adına spor direktörü Erdil Arpacı karşıladı. 
     Burada Beşiktaş forması ve flamasını önüne tutarak basın mensuplarına fotoğraf için poz veren Carew'e, havaalanı çıkışında çok sayıda Beşiktaş taraftarı sevgi gösterisinde bulundu. Carew, yolcu çıkış kapısında bekleyen taraftarlar nedeniyle güvenlik güçlerince bir süre dışarı çıkartılmadı. Norveçli futbolcunun taraftarlarla buluşması sırasında ise izdiham yaşandı. Taraftarlar arasında sıkışan Carew, güçlükle dışarı çıkabildi ve sağlık kontrolünden geçmek üzere Memorial Hastanesi'ne gitti. 
     İspanya'nın Valencia Kulübü'nden transfer edilen Norveç Milli Takımı'nın 1.95 metre boyunda ve 25 yaşındaki santrforu Carew, geçen sezon İtalya'nın Roma takımında kiralık olarak forma giymişti. 
     
</TEXT>
</DOC>
