<DOC>
<DOCNO> 251405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun32.html </URL>
<DATE> 2004/06/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Guantanamo'daki tutuklular ABD mahkemelerine başvurabilir 
</HEADLINE>
<TEXT>

     ABD Yüksek Mahkemesi, potansiyel terörist oldukları gerekçesiyle iki yılı aşkın süredir Küba'nın Guantanamo Körfezi'ndeki Amerikan askeri üssünde tutulan kişilerin, Amerikan mahkemelerine itiraz edebilecekleri yönünde karar verdi. 
     Yüksek Mahkeme'nin 3'e karşı 6 oyla aldığı karar, ABD Başkanı George Bush ve yönetimi için bir yenilgi olarak yorumlandı. 
     Yüksek Mahkeme, Guantanamo üssündeki tutukluların fiziksel olarak ABD sınırları dışında olsalar da, tutukluluklarına itiraz için bir ABD federal yargıcına başvurabileceklerine karar verdi. 
     Ancak Yüksek Mahkeme, askeri üsteki yaklaşık 600 kadar yabancı uyruklu kişinin mahkeme kararı olmadan tutulmaları ve avukatla görüşmelerine izin verilmemesinin yarattığı insan hakları sorunlarıyla ilgili bir karar almadı. 
     Yüksek Mahkeme, Afganistan'da yakalanan ve halen California'da tutuklu bulunan bir Amerikan vatandaşıyla ilgili kararında da, terörizm suçlamasıyla tutuklanan Amerikan vatandaşlarının tutukluluk hallerine Amerikan mahkemelerinde itiraz hakları bulunduğuna hükmetti. 
     Ancak mahkeme bu olayla ilgili kararında ayrıca, Amerikan Kongresi'nin ABD Başkanı George Bush'a, bir Amerikan vatandaşının mahkeme kararı olmaksızın tutuklanmasını emretme yetkisi verdiği görüşünü benimsedi. 
     Mahkemenin her iki kararı da 3'e karşı 6 oyla aldığı, ancak olumlu ve olumsuz oy veren yargıçların değiştiği belirtildi. 
     
</TEXT>
</DOC>
