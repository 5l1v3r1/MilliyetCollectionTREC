<DOC>
<DOCNO> 264375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun41.html </URL>
<DATE> 2004/08/18/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ABD'nin asker çekme kararı, NATO'yu olumsuz etkilemeyecek... 
</HEADLINE>
<TEXT>

     ABD'nin Avrupa'dan asker çekme ve bazı üslerinin yerlerini değiştirmeye yönelik kararlarının NATO'yu olumsuz etkilemeyeceği bildirildi. 
     İttifak yetkilileri, NATO üyesi ülkelerin daimi temsilcilerinden oluşan NATO Konseyi'nin bugün yapılan toplantısında ABD'nin, asker çekme planları hakkında ayrıntılı bilgi verdiğini duyurdular. 
     Avrupa ve Asya'dan 60 ila 70 bin asker çekmeyi öngören ABD'nin bu kararının, İttifak savunma sisteminde olumsuz etki yapmayacağını, NATO'nun askeri yapısının zaten daha hafif, hareketli ve kolay konuşlandırılabilir unsurlara yöneldiğini anlatan yetkililer, ''Washington'ın planları NATO ile uyumlu'' dediler. 
     ABD asker ve subaylarının aileleriyle birlikte geri çekilmelerinin, başta 70 bin kadar Amerikalı asker barındıran Almanya olmak üzere, çok sayıda Avrupa ülkesinin yerel ekonomilerini olumsuz etkileyeceği belirtiliyor. 
     NATO yetkilileri, ABD'nin asker çekmesine ilişkin ayrıntıların tartışıldığını, Amerikalıların bazı ülkelerle ikili görüşmelerde bulunduklarını ifade ettiler. 
     Almanya'daki bazı ABD üslerinin Polonya, Bulgaristan ve Romanya gibi yeni NATO üyesi ülkelere kaydırılacağı kaydediliyor. 
     Almanya'da, her biri 15'er bin askerden oluşan zırhlı ve piyade birimlerinin ABD'ye döneceği, bunların yerini 3600 askerlik bir grubun alacağı belirtiliyor. 
     Brüksel'de uzmanlar, ABD'nin asker çekme kararının Batı Avrupa ülkelerini acil önlemler almaya zorlayacağını, Washington'ın bu kararı, ''Batı Avrupalı müttefiklere daha fazla askeri işbirliği için baskı yapmak'' amacıyla aldığını savunuyorlar. 
     AB kanadı, ABD'nin kararını yorumlamayı reddediyor ve değerlendirmelerin başkentlerde, ikili ilişkiler çerçevesinde yapılacağını belirtmekle yetiniyor. 
     
</TEXT>
</DOC>
