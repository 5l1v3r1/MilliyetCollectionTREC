<DOC>
<DOCNO> 277524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur15.html </URL>
<DATE> 2004/10/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Neve Şalom Sinagogu 11 Ekim'de yeniden açılacak... 
</HEADLINE>
<TEXT>

     İstanbul'da geçen yıl gerçekleşen bombalı saldırıda hasar gören Neve Şalom Sinagogu, 11 Ekim Pazartesi günü resmen açılacak. 
     Türkiye Hahambaşılığı ve Türk Musevi Cemaati'nden yapılan yazılı açıklamada, sinagogun 15 Kasım 2003 Cumartesi günü sabah duası sırasında bombalı saldırıya uğradığı, onarım ve güçlendirme çalışmalarının ardından da 29 Temmuz 2004 tarihinde yeniden ibadete açıldığı hatırlatıldı. 
     Açıklamada, Neve Şalom Sinagogu'nun, ''ibadete açıldığı 29 Temmuz 2004'te, Tevrat Ruloları'nın kutsal dolaba yerleştirilmesiyle sinagog hüviyetini tekrar kazandığı'' vurgulandı. 
     Sinagogun, 11 Ekim Pazartesi günü resmi açılışının yapılacağı belirtilen açıklamada, açılış törenine, devlet erkanı, yurtdışındaki bazı uluslararası Musevi kuruluşları temsilcileri ile Türk Musevi Cemaati mensuplarının katılacağı kaydedildi. 
     
</TEXT>
</DOC>
