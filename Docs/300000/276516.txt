<DOC>
<DOCNO> 276516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy03.html </URL>
<DATE> 2004/10/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Denizli milletvekilinden ''Eğreti Gelin'' filmine tepki ''Durdurulsun'' 
</HEADLINE>
<TEXT>

     Kastamonu'da çekimleri devam eden ''Eğreti Gelin'' filmine tepki gösteren AK Parti Denizli Milletvekili Mehmet Yüksektepe, ''Filmin çekimleri durdurulmalı. Konuyu gerekirse TBMM'ye taşıyacağım dedi. 
     Yönetmenliğini Atıf Yılmaz'ın yaptığı, başrollerini Nurgül Yeşilçay ve Genco Erkal'ın paylaştığı Eğreti Gelin filminde işlenen konunun, Denizli'de yaşandığı iddialarına karşı Denizli'de çeşitli kesimlerin tepkileri devam ediyor. 
     AK Parti Denizli Milletvekili Mehmet Yüksektepe, AA muhabirine, Şükran Kozalı'nın yazdığı Eğreti Gelin isimli kitapta yer alan hikayeyle ilgili araştırma yaptığını, ancak böyle bir geleneğin ilde olduğu bilgisine ulaşamadığını söyledi. 
     Yazar Kozalı ile daha önce görüştüğünü bildiren Yüksektepe, şöyle konuştu 
     ''Bir ara TRT'ye yaptırılacak Denizli ile ilgili bir dizi veya film arayışımız vardı. Bu çerçevede sayın Kozalı ile görüştüm. Ancak bu proje olmadı. Daha sonra sinema filmi olarak gündeme geldi. Ama kime sorduysam, böyle bir hikayenin yaşandığını söylemedi. Kitabın ve filmin konusu pek hoş değil. Gerçek olmayan öykünün filme dönüştürülerek Denizli'ye mal edilmesini doğru bulmuyorum. Filmin çekimleri durdurulmalı. Konuyu gerekirse TBMM'ye taşıyacağım.'' Denizli Belediye Başkanı Nihat Zeybekci de ''Denizli'de ne böyle bir şey duydum, ne de gördüm'' diyerek, şunları söyledi 
     ''Bu hikayeler, Denizli'den çok İstanbul paşazadelerine yakışıyor. Bu hikayeyi Denizli'ye mal etmek, Denizlililere saygısızlık olur. Denizli'de böyle bir öykü veya geleneği hiç duymadım. Gerekirse hukuki yollara başvurup filmi durdurmalıyız.'' Denizli Sanat Kültür ve Tanıtım Vakfı DESAV Başkanı Ziya Tıkıroğlu da kitabı okuduktan sonra çok sayıda yaşlı kişiyle konuştuğunu anlatarak, ''Bana evet Denizli'de böyle bir adet vardı diyen olmadı. Belki çok eski bir hikaye veya hayal ürünü'' diye konuştu. 
     
     EĞRETİ GELİN 

     Yazar Şükran Kozalı'nın ''Eğreti Gelin'' isimli kitabında yer alan hikayeden yola çıkılarak çekimlerine başlanan filmin kısaca öyküsü şöyle 
     ''Denizli'de yaşandığı iddia edilen geleneğe göre, eğreti gelinliği hizmet olarak kabul eden kadınlar, genç erkekleri evliliğe hazırlıyordu. Eğreti gelinler, nasıl iyi bir eş olunacağından cinselliğe kadar birçok konuda eğitimci görevini üstleniyordu. Görevini tamamladığında, evden ayrılıyor ve bir başka evde hizmetini sürdürüyorlardı. Bu kadınların, eğitim verdikleri gençlerle ciddi bir aşk ilişkisi yaşamaları ise yasaktı.'' 
     ATIF YILMAZ'DAN YANIT... 
     Kastamonu'da, çekimleri devam eden ''Eğreti Gelin'' filminin yönetmeni Atıf Yılmaz, Denizlilerin filme tepki göstermesini anlamadığını belirterek, ''Her film biraz gerçek, biraz hayal ürünüdür'' dedi. 
     Atıf Yılmaz, İsmailbey Mahallesi'ndeki tarihi hamam ve İzmitli Konağı'nda çekilen ve başrollerini Nurgül Yeşilçay ve Genco Erkal'ın paylaştığı filmin konusunun Denizli'de geçtiği iddialarına, Denizlilerin tepki göstermesine anlam veremediğini söyledi. 
     Filmde öykünün Denizli'de ya da bir başka şehirde geçtiği yönünde bir belirti olmadığını ifade eden Yılmaz, ''Sinemalar bazen gerçeğe dayanır. Ancak her sinemada hayal ürünü vardır. Her film biraz gerçek, biraz hayal ürünüdür'' diye konuştu. 
     Filmin yapım danışmanı Jale Onanç ise filmde yer ismi belirtilmediğini ve ''Kastamonu ya da Denizli'de bu tür bir gelenek varmış'' mesajının verilmeyeceğini söyledi. 
     Her filmin bir hikayeden oluştuğunu ve gerçek hayat hikayesinden oluşması gerektiği gibi bir kuralın bulunmadığını belirten Onanç, şöyle konuştu 
     ''Denizlililer filmin konusunun alındığı yazar Şükran Kozalı'nın Eğreti Gelinler isimli kitabında anlatılan geleneğin kendi yörelerinde olmadığını söyleyerek tepki gösteriyor. Kozalı ise eğreti gelinlerin hikayesini, gördüklerine ve duyduklarına dayandırarak anlatmış ve bunun gizli bir gelenek olduğunu iddia etmiş. Bunda alınılacak ya da tepki gösterilecek bir konu yok.'' 

     
</TEXT>
</DOC>
