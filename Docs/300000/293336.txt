<DOC>
<DOCNO> 293336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun18.html </URL>
<DATE> 2004/11/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Blair, müslümanların desteğini kaybetti 
</HEADLINE>
<TEXT>

     İngiltere'de yapılan bir anket Irak işgaline verdiği destek nedeniyle eleştirilere maruz kalan Başbakan Tony Blair'in müslüman seçmenlerin desteğini de kaybettiğini ortaya koydu. 
     The Guardian gazetesinde yayımlanan anket sonuçlarına göre, müslüman seçmenlerin sadece yüzde 32'si Blair liderliğindeki İşçi Partisi’ni destekliyor. Irak işgaline karşı çıkan liberal demokratların oy oranı ise yüzde 41 seviyesinde bulunuyor. 
     500 kişinin katılımıyla yapılan anket, azınlık partilerinin yüzde 8 oranında oy kazanarak, yüzde 10 düzeyine yükseldiğini ortaya koydu. 
     
     Medeni hukuk davasına şeriat mahkemesi 
     Anket, İngiltere'deki müslüman topluluğun sosyal ve hukuki alandaki beklentilerini de ortaya koydu. 
     Araştırma sonuçlarına göre, ülkede yaşayan müslümanların yüzde 61'i cezai hükümlerin yasaya aykırı olmaması şartıyla medeni hukuk davalarına şeriat mahkemelerinin bakmasını istiyor. 
     Ankete katılanların yarısından fazlası ise okullarda türbanın yasaklanmasına karşı. 
     
</TEXT>
</DOC>
