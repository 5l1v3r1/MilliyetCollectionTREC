<DOC>
<DOCNO> 294434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko14.html </URL>
<DATE> 2004/12/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Çin petrol stoklayacak... Fiyatlarda gerileme sürüyor... 
</HEADLINE>
<TEXT>

     Çin, 90 günlük ihtiyacını karşılayacak miktarda stratejik petrol stoklayacağını açıkladı. 
     ABD Enerji Bakanlığı'nın stratejik petrol rezervleri konferansında konuşan Çin Ulusal Kalkınma ve Reform Komisyonu'nun enerji bürosu yetkililerinden Pei Jianjun, 90 günlük stratejik petrol rezervinin Uluslararası Enerji Ajansı'nın önerisiyle oluşturulacağını söyledi. 
     90 günlük stratejik stokuyla Çin'in petrol ithalatında sıkıntıyla karşılaşıldığında ekonominin olumsuz etkilenmekten kurtulacağını belirten Pei, arz üzerinde baskı oluşturmamak için rezerv oluşumunu kademeli gerçekleştireceklerini kaydetti. 
     Pei, Çin'in özel durumu nedeniyle 90 günlük stratejik rezerve ulaşmanın zaman alacağını ifade ederek kıyı şeridindeki şehirlerde inşa edilen ve 2010 yılında tamamlanması beklenen 4 depolama tesisinin toplam 14 milyon ton kapasiteli olacağını bildirdi. 
     Rezervlerin ağırlıklı olarak ham petrolden oluşacağını kaydeden Pei, ülkenin gelecek yıl ne kadar petrol stoklayacağı hakkında bilgi vermekten kaçındı. 
     Uluslararası Enerji Ajansı, Çin'in bu yıl günde ortalama 6.3 milyon varil petrol tüketmesini bekliyor. 
     
     OPEC ÜRETİM KOTASINI DEĞİŞTİRMEYECEK 

     Bu arada 10 Aralık'ta Kahire zirvesinde biraraya gelmeye hazırlanan petrol ihraç eden ülkeler örgütü OPEC'in üretim kotasını değiştirmeyi düşünmediği bildirildi. 
     Gazetecilerin sorularını cevaplayan OPEC Başkanı Purnomo Yusgiantoro, ''Petrol fiyatlarının son gerileyişi beni şaşırtmadı. Zaten bu beklediğimiz bir gelişmeydi'' dedi. 
     OPEC'in resmi üretim kotasının günlük 27 milyon varile indirmeyi şimdilik düşünmediklerini belirten Purnomo, fiyatların düşmeyi sürdürmesi ve kış mevsimiyle ilgili belirsizliğin ortadan kalkmasıyla yeni pazar şartlarının tartışılabileceğini ifade etti. 
     
     FİYATLARDA GERİLEME SÜRÜYOR 

     Öte yandan ABD başta olmak üzere önemli tüketiciler olan gelişmiş ülkelerde kış mevsimiyle birlikte rafineri ürün stoklarının hızla geçen yıl ortalamalarına yükseltilmesi, uluslararası borsalarda petrol fiyatlarının gerileyişini hızlandırdı. 
     New York Borsası'nda 7 sent gerileyen ABD hafif petrolünün varili, 43.18 dolardan satılıyor. 
     Londra'da 25 sent gerileyen Brent petrolünün varili ise günler sonra ilk kez 40 dolar seviyesinin altına indi. Borsada son işlemler 39.90 dolardan gerçekleşiyor. 
     Uluslararası borsalarda böylece son 3 günü kapsayan düşüş dalgasında fiyatlar yaklaşık 6 dolar gerilemiş oldu. 

     
</TEXT>
</DOC>
