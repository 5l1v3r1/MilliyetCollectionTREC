<DOC>
<DOCNO> 275460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/guncel/axgun02.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbona 'leğen'li önlem 
</HEADLINE>
<TEXT>


İncirlik'te 4 ineğin şarbondan öldüğü mahalle karantinaya alındı. Bölgede hayvan satışı sürüyor. Mahalleli ise hastalıktan "ilaçlı leğen"le korunuyor 

BÜNYAMİN YIL, MURAT KİBRİTOĞLU Adana DHA 

Adana İncirlik Üssü yakınlarındaki Mutlu Mahallesi şarbon antraks hastalığı nedeniyle karantinaya alındı. Ancak 15 günlük karantina süresine rağmen bazı besiciler, hayvanlarını komyonetlerle pazara götürdü. 
Ruşen Yalçınkaya'nın 4 ineği, geçen çarşamba üssün tel örgüsüne yakın bölümde otlarken 2 saat içinde telef oldu. Hayvanların şarbon nedeniyle telef olduğunu saptayan Tarım İl Müdürlüğü ekipleri, mahalleyi karantinaya alarak uyarı pankartı astı. Ekipler, mahalledeki 135 sığır, 85 koyunla 15 keçiyi aşılayıp mahalleye hayvan giriş çıkışını yasakladı. Hayvan ticaretini sürdüren besiciler ise bölgenin karantinaya alındığından haberdar olmadıklarını öne sürdü. 
İl Tarım Müdürlüğü Hayvan Hastalıkları Şube Müdürü Ömer Akmaz, Ulubatlı Mahallesi'nde de 13 koyunun şarbon nedeniyle öldüğünün saptandığını, koyunların ineklerle aynı bölgede otlatıldığının belirlendiğini söyledi. 
Yalçınkaya ailesi de hayvanların yanına gidip gelirken, ayaklarını leğen içindeki ilaçlı suya sokup hastalıktan korunmaya çalışıyor. Hayvanlarının kaybıyla 8 milyar lira zarar ettiğini belirten Ruşen Yalçınkaya, "Sağlık kontrolünden geçecek paramız yok. Mahallede sağlık taraması yapılmasını istiyoruz. Zararımızın karşılanmasını bekliyoruz" dedi. 

Şarbon nedir 

Şarbon, "Bacillus anthracis" bakterisinin oluşturduğu akut bir enfeksiyon hastalığı. Enfeksiyon cilt, solunum ve sindirim yoluyla bulaşıyor. 


</TEXT>
</DOC>
