<DOC>
<DOCNO> 266261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko08.html </URL>
<DATE> 2004/08/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Petrol fiyatları, dev bankaları enerji piyasasına çekiyor... 
</HEADLINE>
<TEXT>

     Petrol fiyatlarında son haftalarda görülen hızlı fiyat hareketleri, uluslararası büyük bankaların ilgisini çekti. 
     Avrupalı ve ABD'li dev finans kuruluşları, petrol, doğalgaz ve elektrik gibi enerji piyasalarında ağırlıklarını artırmayı hedefliyor. 
     Rafineriler ve havayolu şirketleri gibi petrol fiyatlarından direkt etkilenen sektörlerin, son yaşanan hızlı fiyat hareketleri karşısında vadeli ve opsiyonlu işlemlerle risklerden korunma arayışına girmeleri, emtia uzmanları açıklarını kapatan bankaların bu alanda yoğunlaşmasını beraberinde getirdi. 
     Hollandalı yatırım bankası ABN AMRO, geçen hafta yaptığı açıklamada, türev piyasalarının bulunduğu Londra ve New York gibi ofislerindeki enerji analisti ihtiyacını, BNP Paribas, Tokyo Mitsubishi ve Deutsche Bank gibi diğer bankalardan tecrübeli uzmanlar transfer ederek karşıladığını duyurmuştu. 
     Almanya'nın önde gelen bankalarından Dresdner'in Londra merkezli yatırım kolu Dresdner Kleinwort Wasserstein ise enerji dağıtımı alanında faaliyet gösteren RWE'nin eski yöneticisi Neil Rothwell başkanlığında yeni bir oluşuma giderek 6-12 ay içinde enerji ticaretine başlayacağını kaydetmişti. 
     İngiltere'nin önde gelen bankalarından Barclays'ın da, kısa zaman içinde ABD enerji pazarında faaliyete başlaması bekleniyor. 
     Enerji birimini 2001'de 490 milyon dolar karşılığında Allegheny Energy şirketine satan ABD'li ünlü yatırım bankası Merrill Lynch ise enerji piyasasına tekrar dönüş yapmak istiyor. Bankanın finans sorumlusu Ahmass Fakahany, emtia piyasalarını ''yap bozda eksik parça'' olarak tanımlıyor. 
     İsviçre kökenli yatırım bankası CSFB de enerji piyasasında aktif olmak için Texas merkezli enerji dağıtım şirketi TXU ile yüzde 50'şer ortaklığa girdi. Kurulan yeni şirket, Kuzey Amerika'da enerji ticareti ve pazarlaması yapacak. 
     ABD'li dev yatırım bankaları Morgan Stanley ve Goldman Sachs ile Alman Deutche Bank ise geleneksel olarak güçlü oldukları enerji piyasasında, yeni atılımlarla pazar paylarını rakiplerine kaptırmamaya çalışıyor. 

     
</TEXT>
</DOC>
