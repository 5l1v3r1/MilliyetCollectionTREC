<DOC>
<DOCNO> 286661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonsiy08.html </URL>
<DATE> 2004/11/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Arınç Arafat ve sonrası Filistin konusu tüm Türkiye'nin gündemidir 
</HEADLINE>
<TEXT>

     TBMM Başkanı Bülent Arınç, ''Arafat ve sonrası Filistin konusu, tüm Türkiye'nin gündemindedir'' dedi. 
     Arınç, Manisa'nın Akhisar İlçesi'nde Özel Yüksel Lisesi'nin yeni hizmet binası açılışının ardından, gazetecilerin, Arafat sonrası Filistin ve İsrail'in durumuyla ilgili sorularını cevaplandırdı. 
     Arafat'ın ''endişe verici bir durum içinde bulunduğunu'' belirten Arınç, kendisine Allah'tan sağlık ve şifa dilediğini bildirdi. Arafat'ın, Filistin halkı için yeniden hayırlı hizmetler yapabilmesi dileğinde bulunduğunu ifade eden Arınç, şunları söyledi 
     ''Arafat'ın ölümle hayat arasında bir mücadele içinde olduğu söyleniyor. Durumunun ağırlaştığı ifade ediliyor. Biz iyi dileklerimizi hem kendisi, hem de Filistin halkı için istiyoruz. Türk milleti Arafat'ın sağlığına kavuşmasını, hizmetlerine kaldığı yerden devam etmesini arzu ediyor. Arafat ve sonrası Filistin konusu tüm Türkiye'nin gündemindedir. Ortadoğu'ya barışın gelmesi Filistin sorununun çözümüne bağlıdır. Filistin, bütün insanlığın kanayan yarasıdır, ağlayan vicdanıdır. Burada çok üzücü hadiseler yaşanmaktadır. Filistin ve Ortadoğu'ya kalıcı bir barışın gelmesi adil bir çözümden geçmektir. Türkiye barışın oluşması için bugüne kadar çok olumlu katkılarda bulundu, bulunmaya da devam edecek.'' Filistin ve İsrail arasında diplomasi yoluyla barışa ulaşılmasını arzu ettiklerini dile getiren Arınç, şöyle devam etti 
     ''Arafat ile ya da Arafat'sız Filistin halkının mücadelesi barışa ulaşıncaya kadar devam edecektir. Arafat sonrası kaosun yaşanmamasını diliyoruz. Binlerce insanın yeterince ağladığını düşünüyoruz. Filistin'in kaosa yol açmadan kendi gelenekleri içinde bir yönetim oluşturacağını düşünüyorum. Türkiye olarak Arafat'ın sağlığına kavuşmasını, Filistin halkının mutlu, huzurlu olmasını istiyoruz.'' 
     
</TEXT>
</DOC>
