<DOC>
<DOCNO> 297499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun27.html </URL>
<DATE> 2004/12/14/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Die Welt Türkiye'nin üyeliğine karşı haçlı seferi 
</HEADLINE>
<TEXT>

     Alman Birlik partilerinin CDU CSU federal hükümete, ''Türkiye ile ilgili sorunlar gözardı edilmesin'' başlıklı bir önerge sunduğu bildirildi. 
     Haberi ''Türkiye'nin üyeliğine karşı haçlı seferi'' başlığıyla veren Die Welt gazetesi, önergede Almanya'daki güvenlik sorunlarının, yabancı grupları arasındaki çete savaşlarının, ayrıca radikal dinci terör tehlikesinin arttığına dikkat çekildiğini yazdı. 
     Birlik partilerinin iç politika sözcüsü Hartmut Koschyk, gazeteye yaptığı açıklamada, ''Bu önergeyle Türkiye'nin bugüne kadar Almanya'ya yönelik kararsız tutumuyla nelere yol açtığını göstermek istiyoruz'' dedi. 
     Birlik partilerinin dış politika sözcüsü Friedbert Pflüger de, Türkiye'nin AB üyeliğine karşı çıkarak iç siyaset yapmadıklarını belirtti ve ''Hiç kimsenin söylediği bizi yıldırmayacak. Bir yandan Türkiye'nin dostu olup diğer yandan tam üyeliğine karşı çıkmak mümkün olabilmeli'' diye konuştu. 
     Birlik 90 Yeşiller Partisi Eşbaşkanı Claudia Roth ise ''Birlik partilerinin yaptığı, bir haçlı sefere dönüşmeye başladı. Bu sorumsuzca yapılan politik bir kışkırtıcılık, utanç verici bir şey'' dedi. 
     
</TEXT>
</DOC>
