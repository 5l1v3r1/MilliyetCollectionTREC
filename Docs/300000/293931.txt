<DOC>
<DOCNO> 293931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur52.html </URL>
<DATE> 2004/12/01/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Yeni hat gerginliği .. Minibüsçüler, halk otobüslerine saldırdı 
</HEADLINE>
<TEXT>

     Sultanbeyli'de bir grup minibüs şoförü, İETT Genel Müdürlüğü'nce 5 yeni hatta özel halk otobüsü seferleri başlatıldığı gerekçesiyle eylem yaptı. Bazı minibüsçüler, taş atarak özel halk otobüslerinin camlarını kırdı. 
     Alınan bilgiye göre, İETT Genel Müdürlüğü'nce, Sultanbeyli ile Bostancı, Kadıköy, Cevizlibağ ve Üsküdar arasına özel halk otobüsü seferleri konulması, Sultanbeyli'de çalışan minibüs şoförlerinin tepkisine neden oldu. 
     Seferlerin yeni başladığı saatlerde duraklarda bekleyen minibüs şoförlerinden bazıları, çalışmalarını engellemek amacıyla halk otobüslerine taş attı. 
     Sultanbeyli-Dudullu hattında çalışan yaklaşık 50 minibüsçü, araçlarıyla Sultanbeyli Belediyesi'ne gelerek, belediye önünde eylem yaptı. 
     Minibüs sahipleri, konulan yeni hatlarla birlikte ilçeye giriş yapacak olan halk otobüslerinin kendilerini işsiz bırakacağını iddia etti. 
     Belediye Başkanı Alaattin Ersoy ile görüşmek isteyen grubun talebi kabul edildi. 
     Basına kapalı yapılan görüşmede, minibüsçülerin Ersoy'dan yeni hatların ve özel halk otobüslerinin kaldırılması için önayak olması isteğinde bulunduğu, Ersoy'un da konuyu yetkililere götüreceği ve sorunun çözümü için uğraşacağı sözünü verdiği bildirildi. 
     Buradaki görüşmenin ardından minibüs şoförleri, Fatih Bulvarı'na gelerek yolu kapattı. 
     Polis ekiplerinin uyarılarına rağmen yolu açmamakta direnen minibüs şoförleri, bu sırada yolun karşı şeridinden geçmekte olan halk otobüsünün camlarını taş ve sopalarla kırdı. 
     Bir süre sonra yolu açan minibüsçülerden bazıları, araçlarını Sultanbeyli Belediyesi önünde park ederek buradan ayrıldı. 
     Gazetecilere açıklama yapan ÖZULAŞ A.Ş Yönetim Kurulu Başkan Vekili Cüneyt Zenderlioğlu, hatların, halkın talebi doğrultusunda İETT tarafından açılarak tahsis edildiğini ifade ederek, minibüsçülerin haksız bir davranış içinde olduklarını söyledi. 
     Zenderlioğlu, ''5 ayrı hatta 77 otobüsümüz çalışmaya başladığı gün minibüsçülerin saldırısına uğradık. Sabah saat 07.00'den beri 15 civarında otobüsümüz, durak ve ıssız yerlerde eli sopalı kişilerin saldırısına uğradı. Geri adım atmayacağız. Hatlardaki otobüslerimiz çalışmaya devam edecek'' dedi. 
     
</TEXT>
</DOC>
