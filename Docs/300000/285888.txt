<DOC>
<DOCNO> 285888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas07.html </URL>
<DATE> 2004/11/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Çocukları 'iz bırakacak kadar' dövmek artık suç 
</HEADLINE>
<TEXT>

     İngiltere'de anne-babaların ''iz bırakacak'' şekilde çocuğunu dövmesi, parlamentoda kabul edilen yasayla suç haline getirildi. 
     İngiliz milletvekilleri, anne-babanın çocuğunu dövmesini ''tümüyle yasaklayan'' tasarıyı 75'e karşı 424 oyla reddederken, çocuğun hafif bir tokatla çok acıtmadan ve fiziksel olarak iz bırakmadan cezalandırılmasına ilişkin yasa tasarısı ise 208'e karşı 284 oyla kabul edildi. 
     Çıkarılan yasa, İngiliz polisinin itirazlarına yol açtı. Polis teşkilatı yetkilileri, hiçbir polis memurunun atılan tokatın şiddeti konusunda hüküm veremeyeceğini belirtti. Bunun için uzman olmak gerektiğine dikkat çeken polis teşkilatı yetkilileri, ''Hangi izin iz sayılması gerektiğini bilemeyiz. Bunun için de yasanın uygulamasında büyük güçlükler yaşanacağına inanıyoruz'' görüşünü bildirdi. 
     Çocuk haklarını korumak üzere kurulmuş 350 ayrı sivil toplum kuruluşunun yayımladığı ortak açıklamada da kabul edilen yasa sert şekilde eleştirildi. Yasayı, ''son derece kafa karıştırıcı ve tehlikeli'' bulan sivil toplum kuruluşları, çocuğun aldığı darbenin şiddetine kimin karar verebileceği sorusuna yanıt aranması gerektiğine dikkat çekti. 
     Sivil toplum kuruluşları, çözümün sadece tokatın ve dayağın tümüyle yasaklanmasında olduğunu belirtti. 
     
</TEXT>
</DOC>
