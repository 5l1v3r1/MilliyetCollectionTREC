<DOC>
<DOCNO> 289691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/siyaset/siy01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanıtlar Mersin'de 
</HEADLINE>
<TEXT>


Şişli Belediye Başkanı Mustafa Sarıgül, CHP yönetiminin yönelttiği rüşvet suçlamasını, "cumartesi günü Mersin'deki mitingde yanıtlayacağını" söyledi 

İSTANBUL Milliyet 


Şişli Belediye Başkanı Mustafa Sarıgül, CHP yönetimiyle arasında yaşananları bir basın toplantısı düzenleyerek değerlendirdi. 
CHP Genel Sekreteri Önder Sav'ın önceki gün açıkladığı raporda adı geçen Levent'teki Eczacıbaşı İlaç Sanayi ve Ticaret ile İş Bankası Gayrimenkul Yatırım Ortaklığı AŞ tarafından yaptırılan inşaatın önünde basın toplantısı düzenleyen Sarıgül, şunları söyledi "İnşaatın projeleri, 1995'te Büyükşehir Belediyesi tarafından tamamen onaylanmış, ilk ruhsatı bizden önceki dönemde, 1998'de alınmıştır. Daha sonra tadilat projeleri yapılmış ve inşaatta en ufak bir artış söz konusu değildir." Sarıgül, 5 ay önce CHP Genel Başkanı Deniz Baykal tarafından Şişli'ye aday gösterildiğini de belirterek, şunları söyledi 
"O zaman hiç problem yoktu. Tavuk su içer, Allah'a bakar. Yani hata varsa, haksızlık varsa, bu haksızlıklara ben başkaldırmak için yollara düşmüşüm. 30 yıldır Türk siyasi hayatının huzurundayım. Baykal beni çağırıp 'Bunları izah et' deseydi, genel başkanımıza doğru bilgiler verirdim." Sarıgül, Baykal'ın kendisini "Türkiye'nin en başarılı belediye başkanı olarak lanse ettiğini" de kaydetti. 
Sarıgül, cumartesi günü Mersin'de "Parti içi demokrasi, ülkemizde demokrasi, laik ve çağdaş Türkiye özleminde" başlıklı mitingi düzenleyeceğini, yanıtları meydanda vereceğini bildirdi. 



</TEXT>
</DOC>
