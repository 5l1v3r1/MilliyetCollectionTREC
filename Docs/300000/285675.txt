<DOC>
<DOCNO> 285675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun21.html </URL>
<DATE> 2004/11/03/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Ohio'da sonuçlara ilişkin farklı yaklaşımlar... 
</HEADLINE>
<TEXT>

     Deniz Arslan 

ABD başkanlık seçiminde bütün dikkatlerin toplandığı Ohio eyaletinde, Amerikan medya kuruluşları, hangi başkan adayının kazandığı konusunda farklı yaklaşım sergiliyor. 
     Fox News ve NBC, Ohio'da ABD Başkanı George W. Bush'un kazandığını ve bu eyaletin 20 seçici oyunu aldığını duyurdu. 
     Ancak CNN televizyonu, Ohio'da Bush'un kazandığı yorumuna katılmadı. CNN, Bush ile Demokrat Partili başkan adayı John Kerry'nin eyalette birbirine çok yakın olduğunu kaydetti. 
     CNN'e göre, Ohio'da iki başkan adayı arasında 104 bin oy farkı var. Bu eyalette daha sayılacak 387 bin oyun bulunduğu belirtiliyor. 
     Demokrat Parti yetkilileri ise 120 bin kadar, kayıtlı olmadığı için koşullu oy kullananların oylarına dikkat çekiyor. Demokrat Parti'nin verdiği bu rakamın doğru olup olmadığı bilinmiyor. 
     Seçim merkezine giden bir seçmen, kayıtlı olmadığı söylenirse oyunu kullanıyor ama bu oy, sonradan kayıtlı olduğu tespit edildiği takdirde sayılıyor. Buna koşullu oy deniliyor. 
     ABD'de 2000 başkanlık seçiminde de medya kuruluşları farklı açıklamalarda bulunmuştu. Bu kez medya kuruluşları tek bir bilgi havuzundan yararlanarak açıklamalarda bulunmak üzere seçimden önce anlaşmıştı. 
     Bu arada, muhafazakar Fox televizyonunun Başkan Bush'un Cumhuriyetçi Partisi'ne daha yakın olduğunu göz önünde bulundurmak gerekiyor. 
     
     NEW HAMPSHIRE KERRY'NİN 

     ABD'deki başkanlık seçiminde New Hampshire eyaleti, Demokrat aday John Kerry'e oy kullandı. 
     ABD Başkanı George Bush, Alaska, Ohio, Florida, Colorado, Missouri, Arkansas, Montana, Utah, Louisiana, Indiana, Tennessee, Georgia ve West Virginia dahil olmak üzere 28 eyallette kazanırken, Demokrat Parti adayı John Kerry, New Hampshire'la birlikte 17 eyaletin desteğini aldı. 
     
</TEXT>
</DOC>
