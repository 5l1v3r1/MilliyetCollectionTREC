<DOC>
<DOCNO> 294287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/ekonomi/eko15.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüsamettin Özkan'ın açıklamasıdır 
</HEADLINE>
<TEXT>



Hüsamettin Özkan 03.11.2004 tarihli gazetemizde yayınlanan "Özkan, Savcıya yanlış bilgi vermiş", başlıklı yazı ile ilgili açıklama yaptı. Hüsamettin Özkan açıklamasında şunları dile getirdi 
1- Halk Bankası tarafından Favori Dinlenme Tesisleri A.Ş.'ye verilen kredilere ilişkin olarak 1998 yılında Bankalar Yeminli Murakıbı Kemal Yamakoğlu tarafından hazırlanan ve 2 yılı aşkın süre sümen altı edilen rapordan müvekkilim Sayın Hüsamettin Özkan'ın bilgisi olduğu iddia edilmektedir 
1998 tarihli rapor hakkında müvekkilim Sayın Hüsamettin Özkan'ın bilgisi bulunmamaktadır. Yazı içeriğinden de anlaşıldığı üzere, Bankalar Yeminli Murakıbı Kemal Yamakoğlu tarafından 1998 tarihinde bir rapor hazırlanıp Kurula verilmesine karşın, Kurul Başkanı tarafından bu rapor 2 yılı aşkın süre bekletilip sümen altı edilerek işleme konmamıştır. Ne Bakanlığa ne Başbakanlığa ne de ilgili Bankaya gönderilmeyen bu rapor hakkında, müvekkilim Hüsamettin Özkan'ın rapordan haberdar olduğu iddiası gerçek dışıdır. Şunu da ifade etmek gerekir ki, söz konusu raporun usulsüz şekilde 2 yılı aşkın süre bekletilmesine ilişkin olarak sorumlular hakkında suç duyurusunda bulunulacaktır. 
2- Savcılık tarafından müvekkilim Sayın Hüsamettin Özkan'a 1998 tarihli usulsüzlük raporu olup olmadığının sorulduğu ve sayın Özkan'ın da böyle bir rapor yoktur şeklinde cevap verildiği iddia edilmektedir 
Savcılık makamınca Halk Bankasıyla ilgili, bakan olan müvekkilimden, "...konuyla ilgili Nisan - Mayıs 1998 tarihli bir rapor hazırlanıp hazırlanmadığı" hususu sorulmamıştır. Sayın Hüsamettin Özkan da "Böyle bir rapor yoktur" şeklinde bir cevap vermemiştir. 
Aksine Sayın Hüsamettin Özkan kendisine 2000 yılında intikal ettirilen murakıp Kemal Yamakoğlu'na ait 31.07.2000 tarihini taşıyan rapor doğrultusunda Ankara Cumhuriyet Başsavcılığına yazı yazarak konunun soruşturulması için izin verdiğini bildirmiştir. 
3- Haberin yanında yer alan, içeriği okunamayan Sayın Hüsamettin Özkan imzalı dilekçe 
Söz konusu yazının yanına Sayın Hüsamettin Özkan imzalı bir dilekçe konularak, bu yazıya Savcılığa verilen cevap gibi gösterilmiştir. Aksine bu yazı, yukarıda belirtilen ve dönemin Devlet Bakanı ve Başbakan yardımcısı Sayın Hüsamettin Özkan tarafından Ankara Cumhuriyet Başsavcılığına Halk Bankası yetkilileri hakkında soruşturma izni verilmesi hakkındadır. 13.11.2000 tarihli bu yazı ile müvekkilim Kemal Yamakoğlu tarafından hazırlanan 31.07.2000 tarihli raporda yazılı ifadelerin Nisan - Mayıs 1998 tarihinde alınmalarına rağmen, 2 yılı aşkın süre bekletilerek Bakanlığa Ekim 2000'de intikal ettirildiği, daha önce aynı konuda başka müfettişlerce hazırlanan diğer bir rapora göre Türk Ceza Kanunu açısından kanuna aykırılık olmadığı, ancak bunlara rağmen yargısal sürecin işletilmesine olanak verilmesi amacı ile soruşturma izni verildiği" belirtilmektedir. 
Anlaşılacağı üzere, müvekkilim Sayın Hüsamettin Özkan kendisine 2 yılı aşkın süre sebebi belirsiz ve usulsüz şekilde bekletildikten sonra intikal ettirilen rapora dayanarak, önceki raporların olumlu olmasına rağmen herhangi bir usulsüzlüğü önlemek adına ve hukuk devleti ilkesi çerçevesinde yargı sürecinin önünü açmıştır. 

Saygılarımla. 

Hüsamettin Özkan vekili 
Av. Haluk Pekşen 


</TEXT>
</DOC>
