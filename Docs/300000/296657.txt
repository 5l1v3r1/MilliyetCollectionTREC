<DOC>
<DOCNO> 296657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur29.html </URL>
<DATE> 2004/12/10/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Trafik kurbanı genç kızın böbreği, amcasına hayat verdi 
</HEADLINE>
<TEXT>

     Ankara'da geçirdiği trafik kazasının ardından İbni Sina Hastanesi'nde beyin ölümü gerçekleşen Güneş Gündoğdu'nun 24 böbreği, uzun yıllardır organ nakli için bekleyen maddi zorluklar içindeki amcasına hayat verdi. 
     Gündoğdu'nun iki böbreği ile karaciğeri, beyin ölümünün ardından dün gerçekleştirilen transplantasyonlarla organ nakli için bekleyen 3 hastaya umut oldu. 
     Gündoğdu'nun bir böbreği, yeşil kartlı amcası Ali Kandemir'e nakledilirken, diğer böbreği de 4 yıldır organ nakli için bekleyen öğretmen eşi F.Ç'ye aktarıldı. Gündoğdu'nun karaciğeri de 17 yaşındaki Nuray H.'ye başarılı bir ameliyatla nakledildi. 
     Aynı anda hem hüznü hem de mutluluğu yaşayan Güneş Gündoğdu'nun İzmir'den gelen ailesi, biri amca 3 kişiye yeniden sağlıklı yaşama imkanı vermenin huzurunu yaşıyor. Gündoğdu'nun amcası İlhan Kandemir, yaşadıkları çevrede organ bağışı yapan ilk aile olduklarını belirterek, organ bağışının önemini başlarına gelen üzücü olayın ardından daha iyi anladıklarını kaydetti. Kandemir, ''Cesaret edip kızımızın organlarını hiçbir karşılık beklemeden bağışladık. Herkesin bizim gibi bağışta bulunmasını istiyoruz. Organların nakledildiği hastalara uzun ömürler diliyoruz'' diye konuştu. 
     
     ''HER AN BİR ORGANA İHTİYAÇ DUYABİLİRİZ'' 
     Ankara Üniversitesi Transplantasyon Akademik Genel Kurul Başkanı Prof. Dr. Bülent Erbay da insanların her an bir yakınları için organa ihtiyaç duyabileceğini belirterek, toplumun bu konuda duyarlı olması gerektiğini kaydetti. Prof. Dr. Erbay, ''Öldükten sonra organları çürümeye terk etmek yerine, ihtiyacı olana hayat vermek her şeyden önemli'' dedi. 
     Toplumda, ''organlarını bağışlamış ve ölmek üzere olan birinin organlarını alabilmek için doktoru tarafından ölüme terk edildiği yönünde yanlış bir inanış olduğuna'' da dikkati çeken Prof. Dr. Erbay, ''Organlarını bağışlamamış ölmek üzere olan birinin ölüm kararını, hastaya müdahale eden doktor veriyor. Oysa organlarını sağlığında bağışladığı belirlenen birinin ölüm kararını tek bir doktor veremiyor. Yetkili 4 uzman doktordan oluşan heyetin incelemesinin ardından beyin ölümü kararı verilebiliyor. Uzmanlardan birinin bile şüphesi olsa, heyetten karar çıkması mümkün değil'' diye konuştu. 
     Anesteziyoloji ve Reanimasyon Anabilim Dalı Öğretim Üyesi Prof. Dr. Necmettin Ünal da Türkiye'deki organ bağışlarının ihtiyacı karşılamaktan uzak olduğunu belirterek, bu işe tüm toplumun sahip çıkması gerektiğini söyledi. 
     Beyin ölümünün tıp açısından belli standartlara oturtulmuş kesin bir tanı olduğunu ifade eden Prof. Dr. Ünal, ''Beyin ölümü tanısı konulan donörlerin yakınlarının büyük bölümü organ nakline sıra gelince yan çiziyor. Oysa organ nakli yarın herkese gerekebilir'' dedi. 
     
</TEXT>
</DOC>
