<DOC>
<DOCNO> 296241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko29.html </URL>
<DATE> 2004/12/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
STFA'nın kurucularından Fevzi Akkaya öldü... 
</HEADLINE>
<TEXT>

     STFA Grubu'nun iki kurucusundan biri olan inşaat yüksek mühendisi Feyzi Akkaya 97 , İstanbul'da vefat etti. 
     STFA'dan yapılan açıklamaya göre, Akkaya, kaldırıldığı Acıbadem Hastanesi'nde sabaha karşı hayatını kaybetti. 
     Feyzi Akkaya'nın cenazesi yarın İstanbul'da toprağa verilecek. Akkaya için yarın sabah STFA Grup Merkezi'nde bir tören düzenlenecek. 
     Akkaya'nın cenazesi, vasiyeti üzerine Alemdağ Merkez Camii'nde öğleyin kılınacak cenaze namazının ardından, Alemdağ'daki aile kabristanında toprağa verilecek. 
     
     FEYZİ AKKAYA 

     Feyzi Akkaya, 23 Aralık 1907'de İstanbul'da doğdu. Osmanlı Paşalarından Tatar Osman Paşa'nın torunu olan Akkaya, 1926'da yüksek öğrenim için girdiği İstanbul Yüksek Mühendis Mektebi'nden İstanbul Teknik Üniversitesi 1932'de İnşaat Yüksek Mühendisi olarak birincilikle mezun oldu. 
     İTÜ'deki eğitimi sırasında tanıdığı Sezai Türkeş ile başlayan sınıf arkadaşlığı ve dostluk, 1998'de Sezai Türkeş ölünceye kadar sürecek fikir ve iş ortaklığına dönüştü. 
     1943 yılında ortaklıklarını kağıt üzerine geçiren iki arkadaş, isimlerinin baş harflerini kullanarak ''ST-FA İnşaat Müteahhitliği'' unvanını aldılar. İki arkadaş böylece 1976'da kurulan ve zaman içinde çatısı altında 43 şirket toplayan STFA Holding'in de temelini attılar. 
     1943-1973 döneminde, yurtiçinde çeşitli köprü, iskele, liman, baraj, tünel ve yüksek gerilim hatları Sezai Türkeş-Feyzi Akkaya tarafından inşa edildi. Bunlar arasında Sivas-Erzurum demiryolları köprüleri, Kuşadası, Bartın ve Ereğli limanları ve Kadıncık Hidroelektrik Santralı yer alıyor. 
     Yurtdışına giden ilk müteahhitler olarak sektöre yabancı ülkelerin kapılarını açan ortaklık, özellikle inşaat alanında literatüre geçen yeni usuller, makineler, prosesler bulmaları ile de dikkati çekti. 
     
     KEMAN TELİ İLE KÖPRÜYÜ TEST ETTİ 

     Feyzi Akkaya'nın, Erzincan demiryolu inşaatında 44 no.lu köprüye keman telleri bağlayıp, ''la'' sesine akort ederek, çelik elemanların fazla gerilip gerilmediğini izlemesi, günümüzde aynı iş için kullanılan ''Meihak Gauge''lerin ilk habercisi oldu. 
     Zemin inceleme sondajları ve kazık çakılması ile ilgilenmeye başlayınca, ''Zorluk Emsali''ni ortaya attı ve uzun yıllar başarı ile kullanılan ve kazık boyunun pratik olarak ve büyük bir isabetle belirlenmesini sağlayan bir yöntem oluşturdu. 
     Sezai Türkeş-Feyzi Akkaya ikilisi, iş hayatları boyunca mühendislik sektörüne 500'ün üzerinde yeni buluş getirdiler. Bu buluşların bir kısmı mühendislik literatürüne geçti, bazıları ise Türk tezi olarak tanındı. 
     Ortaklar, 1972 yılında Libya'da Trablus Limanı İnşaatı İhalesi'ne katılarak, 1973 başında ilk yurtdışı sözleşmesini imzaladılar. Bu tarihten sonra, Libya, Suudi Arabistan, İran ve Tunus'ta önemli işler aldılar. 
     STFA Grubu, 1982'den sonra yeniden Türkiye'de, 2. Boğaz Köprüsü ve çevre yolları, Orhaneli Termik Santrali, Haliç Tünelleri, Galata Köprüsü gibi projelerde çalıştı. 
     
     1983'DE YARI EMEKLİ OLDU 

     1983'den itibaren kendi isteğiyle yarı emekli olan Feyzi Akkaya, ofise önceleri haftada 2 gün, sonraları sadece Perşembe günleri gelmeye başlamıştı. 
     Feyzi Akkaya, 1976'da İTÜ'den Doktor, 1989 yılında da Boğaziçi Üniversitesi'nden Fahri Doktor unvanı aldı. Sezai Türkeş ve Feyzi Akkaya'ya 1990'da ''Devlet Üstün Hizmet Madalyası'' verildi. 
     Feyzi Akkaya'nın Şantiye El Kitabı adlı 11 ciltlik seri eseri ve ''Ömrümüzün Kilometre Taşları'' adı altında yayınlanan STFA'nın hikayesini kaleme aldığı bir kitabı bulunuyor. 
     Akkaya, 1978'de Feyzi Akkaya Temel Eğitim Vakfı'nı kurarak servetinin tamamına yakınını bu vakfa bağışladı. Karşılıksız burslar sağlayan vakıf, biri Bayramoğlu'nda, diğeri Malazgirt'te 2 endüstri meslek lisesi inşa ederek, Milli Eğitim'e devretti. 
     
</TEXT>
</DOC>
