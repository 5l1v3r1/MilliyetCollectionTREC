<DOC>
<DOCNO> 299487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko31.html </URL>
<DATE> 2004/12/21/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
VDF, Harley - Davidson için kredi verecek... 
</HEADLINE>
<TEXT>

     Volkswagen Doğuş Tüketici Finansmanı A.Ş. VDF , işbirliği portföyüne motosiklet markası Harley-Davidson'u da kattı. 
     VDF Tüketici Finansmanı ile Harley-Davidson'ın distribütörü Efsane Motor arasında yapılan işbirliği sayesinde motosiklet tutkunları, Harley-Davidson marka motosikletlere 147 eurodan başlayan taksitlerle sahip olabilecekler. 
     İşbirliğine ilişkin düzenlenen basın toplantısında konuşan Harley-Davidson'ın Türkiye Distribütörü Efsane Motor'un Yönetim Kurulu Başkanı Ferruh Tanay, Türkiye'de 2004 yılının motosiklet açısından milat olduğunu kaydetti. 
     Tanay, bu yıl motosikletin gözardı edilen sorunlarının çözüldüğünü, Motosiklet Endüstrisi Derneği'nin kurulduğunu, şu anda çalışmaları yürütülen trafik kanundaki değişikliklerle motosikletin trafik kanununda yeri olmaya başladığını anlattı. 
     İstanbul Büyükşehir Belediyesi ile ana arterlerde özel motosiklet parkları kurulması kararı alındığını ifade eden Tanay ''Arkadaşlar Bağdat Caddesi'nde 30 özel motosiklet park yeri tespit ettiler'' dedi. 
     Köprü geçişi ve otoyollarda kamyonetle motosikletin aynı parayı ödediğini, burada haksız rekabet bulunduğunu ifade eden Tanay, ''En son spordan sorumlu Devlet Bakanımız bu haksızlığın giderilmesi için karayollarına mektup yazdı. Bunun düzeleceğine inanıyoruz'' diye konuştu. 
     Soruları da yanıtlayan Ferruh Tanay, bu yıl 100 adet Harley-Davidson sattıklarını, önümüzdeki 3 yıldaki hedeflerinin yıllık 300 adet olduğunu belirtti. Tanay ''Bu da bizi Harley-Davidson markası açısından Portekiz ve Yunanistan'la aynı boyuta getiriyor'' dedi. 
     
     ''100 BİN KİŞİYE KREDİ KULLANDIRDIK'' 
     VDF Tüketici Finansmanı Genel Müdürü Kemal Ören de, Harley-Davidson'un bir dünya markası olmasının yanında, bir yaşam felsefesi, özgür yaşam tarzı anlamına geldiğini söyledi. 
     Ören, ''Bu özgürlüğü tercih eden insanların bu özgürlüğe özgürce ulaşmaları gerektiğini düşündük. Artık 147 eurodan başlayan taksitlerle, kefilsiz, daha özgür şekilde Harley-Davidson sahibi olunabilecek' dedi. 
     1998 yılında kurulan VDF'nin Türkiye'de bugüne kadar 13 değişik markada 100 bin kişiye kredi kullandırdığını ifade eden Ören ''2004 yılında 36 bin kişiye kredi kullandırdık. 2004 yılında kredi portföyümüz 400 milyon euroya ulaştı. Türkiye'de bu yılki toplam otomobil kredisi 4 katrilyon 200 trilyon lira olarak açılandı. 400 milyon euro ile VDF ciddi bir paya sahip'' diye konuştu. 
     
</TEXT>
</DOC>
