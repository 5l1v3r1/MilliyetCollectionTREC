<DOC>
<DOCNO> 260798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko15.html </URL>
<DATE> 2004/08/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tüzmen Irak'ta riski kaldırmak mümkün değil, en aza indirmek mümkün 
</HEADLINE>
<TEXT>

     Devlet Bakanı Kürşad Tüzmen, sivil toplum örgütlerinin aldığı kararlara saygılı olduklarını, ancak Irak'la olan ticaretin devam edeceğini söyledi. 
     Bakan Tüzmen, Libya İşgücü Eğitim ve İşletme Bakanı Muhammed Matug ile baş başa görüşmesinin ardından gazetecilerin Uluslararası Nakliyeciler Derneği'nin UND aldığı karar ve Irak'ta son durum ile ilgili sorularını yanıtladı. 
     Tüzmen, UND'nin aldığı kararı değerlendirirken, sivil toplum örgütlerinin aldıkları kararlara saygılı olduklarını, ancak Türkiye'nin gelişmekte olan bir ülke olduğunu ve kişi başına geliri yükseltmeye çalışmak için ihracatın komşu ve çevre ülkeler başta olmak üzere bütün ülkelere yapılmasının zorunlu olduğunun unutulmaması gerektiğine dikkat çekti. Bakan Tüzmen, şöyle devam etti 
     ''Biz güçlü pazarlarda daha iyi çalışma yapabilme becerisini gösteren bir ülkeyiz. Dolayısıyla bizim Irak'la olan ticaretimiz devam edecek. Biz savaş öncesinde Irak halkının yanında olduk, savaş sırasında Irak halkının ihtiyaçlarını gidermeye gayret ettik, Savaş sonrasında Irak halkının ihtiyaçları olan mal ve hizmetleri vermeye devam ettik.'' 'UND'nin aldığı kararın etkisi ne oldu '' şeklindeki soruyu Tüzmen, ''Çok fazla etkileneceğini zannetmiyorum, geçişlere baktığımızda yaklaşık 4 bin 100 aracımız günlük hareket halindeydi. Şu anda 3 bin 900 civarındadır. Yaklaşık yüzde 4.5-5 oranında bir azalma var. Ama sene sonuna kadar başta koyduğumuz 1.6-1.8 milyar dolarlık ihracat hedefine ulaşacağız'' diye yanıtladı. 
     Irak'ta risk azaltıcı önlemler aldıklarını belirten Tüzmen, riski tamamen ortadan kaldırmanın mümkün olmadığını, ama en aza indirmenin mümkün olduğunu söyledi. Tüzmen, Bunun için günlük 4 sefer olan demiryolu taşımacılığını günlük 5 sefere çıkarma çalışmalarının sürdüğünü vurguladı. 
     Irak'ın güvenli bölgelerinde büyük depolar kurulup, malların o depolara yıkılması, daha sonra da oradan iç bölgelere taşınması için çalışmalar yaptıklarını kaydeden Tüzmen, şöyle devam etti 
     ''Bazı firmalar zaten bu konuda uygulamalarını sürdürüyorlardı. Bunu daha da genişleteceğiz. Gerekirse o bölgede Iraklı nakliye araçları ile iç bölgelere taşınması uygulamasını sürdüreceğiz. Dışişleri Bakanlığı ile beraber güvenliğin daha da artırılması için Iraklı yetkililer ile görüşmelerimiz sürüyor.'' 
     
     TÜRKİYE-LİBYA İLİŞKİLERİ 
     Bakan Tüzmen, görüşme sırasında yaptığı konuşmada da Türkiye ve Libya arasındaki en son KEK toplantısının 1996 yılında yapıldığını ve iki ülkenin yaklaşık 8 seneyi kaybettiğini söyledi. KEK toplantısı çerçevesinde sürdürülen çalışmalarla bu kaybolan 8 senenin kapatılmasını arzuladıklarını belirten Tüzmen, Türkiye ve Libya arasındaki ticaret hacminin artırılması, müteahhitlik hizmetlerinin geliştirilmesi ve Türkiye'nin müteahhitlik alanındaki yurt dışındaki tecrübelerinden Libya'da yeni yapılacak olan alt ve üst yapı çalışmalar yararlanılabileceğini kaydetti. 
     Libya İşgücü Eğitim ve İşletme Bakanı Muhammed Matug da iki ülkenin bölgede diğer ülkelere örnek olacak şekilde ilişkilerinin geliştirilmesini istediklerini belirterek, ''Bölge ülkelere öncü rolü oynayabiliriz'' dedi. 
     
</TEXT>
</DOC>
