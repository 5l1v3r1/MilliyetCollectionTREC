<DOC>
<DOCNO> 299008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/guncel/agun.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gitmeyin ülkenize yazık' 
</HEADLINE>
<TEXT>


"Kulübünüz hayırlı olsun" diyerek rest çeken Erdoğan'ı, 3 lider "Kalkarsanız 10 yıl masaya oturamazsınız" sözleriyle ikna etti 

UTKU ÇAKIRÖZER, ELÇİN ERGÜN Brüksel 

Türkiye'nin AB maratonunun önemli dönemeçlerinden biri olan Brüksel zirvesinin en kritik saatlerine Başbakan Recep Tayyip Erdoğan'ın AB liderlerine çektiği rest damgasını vurdu. İşte 48 saatlik maratondan tarihe geçen anlar 
17 Aralık sabahı Erdoğan - Hollanda Başbakanı Jan P. Balkenende'nin görüşmesini, Rumlarla hazırlanan taslak kilitledi. 

Hep birlikte 'hayır' 
Erdoğan, "Bunu kabul edebiliyor muyuz " diye sordu, Türk heyeti topluca "Hayır" yanıtı verdi. Erdoğan, "Thank you. Bye bye Teşekkürler, hoşçakalın " diyerek kapıya yöneldi. Roma Büyükelçisi Uğur Ziyal, "Anlamadınız herhalde, masayı terk ediyoruz" dedi. Hollanda heyetinin, "Dışişleri Bakanınız kalsın" diyerek ikna edemediği Erdoğan, "O benimle geliyor. Kulübünüz hayırlı olsun" diyerek salondan çıktı. 
İkna turları yapan İngiltere Başbakanı Tony Blair, Almanya Başbakanı Gerhard Schröder ve İtalya Başbakanı Silvio Berlusconi, odada Erdoğan'la yalnız kaldıkları bir anda, "Yazık edersiniz ülkenize... Kalkarsanız ülkeniz bu masaya 10 yıl daha oturamaz" dedi. Bunun üzerine başlayan pazarlıkta, Rumların, "3 Ekim'e kadar protokole imza" şartıyla Türkiye'nin şartlarını karşılayacak formül bulundu. Erdoğan, uzlaşmanın ardından konsey salonuna girdiğinde alfabetik sıra nedeniyle onu ilk tebrik eden Papadopulos oldu. Salonda Türkiye'nin üyeliğine destek veren tüm Avrupalı liderler, Erdoğan'a 'Türk usulü' sarılıp onu iki yanağından öptü. Tüm liderlerle sarılıp öpüşen Erdoğan'ın, Yunanistan Başbakanı, arkadaşı Kostas Karamanlis'le sadece el sıkışması dikkat çekti. 


</TEXT>
</DOC>
