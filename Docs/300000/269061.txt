<DOC>
<DOCNO> 269061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur21.html </URL>
<DATE> 2004/09/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Yangın helitopteri nasıl düştü 
</HEADLINE>
<TEXT>

     Muğla Orman Bölge Müdürü İbrahim Çiftçi, dün düşen helikopterin, 11 orman işçisini yangın alanına bıraktıktan sonra havalanırken kuyruk kısmında patlama olduğunu, sonra da yere çakıldığını belirlediklerini söyledi. 
     Çiftçi, AA muhabirine yaptığı açıklamada, Milas'ın Dağpınar Köyü yakınlarında çıkan orman yangınını söndürmek için bölgeye gelen helikopterin kesin düşüş nedenini araştırmak için Sivil Havacılık Genel Müdürlüğü'nden gelen teknik heyetin yanı sıra Çevre ve Orman Bakanlığı Müsteşar Yardımcısı Nuri Uslu ile Orman Genel Müdür Yardımcısı Ahmet Ulukanlıgil'in kaza yerinde inceleme yaptığını belirtti. 
     İbrahim Çiftçi, helikopterin, 11 orman işçisini yangın alanına bıraktıktan sonra havalanırken kuyruk kısmında patlama olduğunu, sonra da yere çakıldığını belirlediklerini söyledi. 
     
     HELİKOPTERİN YANGIN YERİNE BIRAKTIĞI İŞÇİLER 
     Bu arada, düşen helikopterin yangın alanına bıraktığı görgü tanığı olan işçiler, helikopterin düşüşünü yetkililere anlattı. 
     İşçiler, kendilerini yangın alanına bırakan helikopterin havalanırken, su tankını taşıyan halatın kuyruk kısmına dolanması sonucu dengesinin bozulduğunu, bu sırada kuyrukta patlama meydana geldiğini ve helikopterin yere çakıldığını bildirdiler. 
     Milas'ın Dağpınar Köyü yakınlarında çıkan orman yangınına müdahale etmek için olay yerine gelen ve sezon başında Ukrayna'dan kiralanan helikopter, dün öğleden sonra düşmüş ve 3'ü Ukraynalı 5 kişi ölmüştü. 
     Öte yandan, yanarak ölen 5 kişinin cenazesi, kimlik tespiti için DNA testi yapılmak üzere, uçakla Adli Tıp Kurumu'na gönderildi. 
     
</TEXT>
</DOC>
