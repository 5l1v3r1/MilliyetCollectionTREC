<DOC>
<DOCNO> 256783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko06.html </URL>
<DATE> 2004/07/20/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Dış ticaret açığının üçte biri Rusya ve Çin'den... 
</HEADLINE>
<TEXT>

     -Türkiye'nin Rusya ve Çin'le ticaret dengesi giderek bozuluyor. İlk beş ayda 13.8 milyar dolar düzeyinde oluşan dış ticaret açığının, yaklaşık üçte birlik bölümü Rusya ve Çin'le olan ticaretten kaynaklandı. Rusya'yla ticarette 2.5 milyar dolar, Çin'le ticarette 1.5 milyar dolarlık açık verildi. 
     Devlet İstatistik Enstitüsü DİE verilerinden yapılan belirlemeye göre, Türkiye, ilk beş aylık dönemde 23 milyar 123 milyon dolarlık ihracata karşılık, 36 milyar 957.7 milyon dolarlık ithalat yaptı. Dış ticaret açığı, 
     geçen yıla göre yüzde 91.6 oranında büyüyerek 13 milyar 835 milyon dolara çıktı. 
     
     ÜÇTE BİRİ RUSYA VE ÇİN'DEN KAYNAKLANDI 
     Dış ticaret açığının, yüzde 28.3 oranındaki 3 milyar 906.9 milyon dolarlık en büyük bölümü Rusya ve Çin'le olan 
     ticaretten kaynaklandı. Bunda, Rusya ve Çin'le olan ticaret dengesinin hızla bozulması etkili oldu. Türkiye, ilk beş ayda Rusya'yla 678.1 milyon dolarlık ihracat, 3 milyar 130.7 milyon dolarlık ithalat yaptı. Böylece, Rusya'la olan ticarette 2 milyar 452.6 milyon dolarla rekor düzeyde açık verildi. Rusya'yla açık geçen yıla göre yüzde 73 oranında büyüdü. Türkiye ile Rusya arasındaki ticaret dengesinde yaşanan bozulmada, büyük ölçüde ham petrol ve doğal fiyatlarında gözlenen hızlı artışlar etkili oldu. İlk beş aylık dönemde Çin'le olan ticarette ise büyük ölçüde bu ülkeden yapılan ucuz tekstil ürünleri ithalatı nedeniyle 1 milyar 454.2 milyon dolarlık açık verildi. Çin'le açık, geçen yıla göre yüzde 122.4 büyüdü. Beş ayda Çin'e 206.9 milyon dolarlık ihracat yapan Türkiye, bu ülkeden 1 milyar 661.1 milyon dolarlık ithalat gerçekleştirdi. 
     
     ALMANYA'YLA 1.5 MİLYAR DOLARLIK AÇIK 
     Türkiye, en büyük ticari partneri olan Almanya'yla ilk beş ayda 3 milyar 387 milyon dolarlık ihracat, 4 milyar 873.2 milyon dolarlık ithalat gerçekleşti. Almanya'yla 
     ticarette açık 6.5 kat büyüyerek 1 milyar 486.5 milyon dolara ulaştı. İlk beş aylık dönemde Fransa'yla olan ticarette 1 milyar 82.1 milyon dolar, İsviçre'yle ticarette 1 milyar 134 milyon dolar, İtalya'yla ticarette 1 milyar 58 milyon dolarlık açık verildi. 

ANKA 
     
</TEXT>
</DOC>
