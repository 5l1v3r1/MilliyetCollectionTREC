<DOC>
<DOCNO> 272730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur16.html </URL>
<DATE> 2004/09/17/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Doğu'da "ağaç nöbeti" başladı... 
</HEADLINE>
<TEXT>

     Doğu Anadolu Bölgesi'nde, kış mevsiminin yaklaşmasıyla yakacak ihtiyaçlarını karşılamak için ormanlara yönelen kişilere karşı tedbirler artırıldı. 
     Erzurum Orman Bölge Müdürü Mehmet Zeki Temur, AA muhabirine yaptığı açıklamada, bazı kişilerin yakacak ihtiyaçlarını, ormanlardan kaçak ağaç keserek karşılamak istediklerine dikkat çekti. 
     Özellikle her yıl eylül ve ekim aylarında bölgede kaçak ağaç kesmeye teşebbüs eden kişi sayısının arttığını vurgulayan Temur, bu nedenle tedbirlerini artırdıklarını söyledi. 
     
     ''ONLAR GİBİ DÜŞÜNÜYORUZ'' 
     Bölgede kendilerine 6 ilin bağlı olduğunu, bu kadar geniş bir alanda kaçak ağaç kesiminin önlenmesinin de güç olduğunu anlatan Temur, şunları söyledi 
     ''Biz de onlar gibi düşünüyoruz. Kaçak ağaç kesimi yapsak, hangi saatte, hangi ormana gider ve bu işi nasıl yapardık diye düşünüyoruz. Dolayısıyla her il hatta her köyde farklı önlemler alıyoruz. Güvenlik güçleri ile de bu konuda işbirliği içindeyiz. Orman güvenliğini sağlayan personelimiz de artık daha fazla mesai yapıyor'' Ormanlardaki söz konusu tehlikenin, kar yağışı nedeniyle yolların kapanmasına kadar sürdüğünü belirten Temur, orman suçlarındaki cezaların ağırlaştırılmasıyla daha az orman suçu işlendiğini vurguladı. 
     
</TEXT>
</DOC>
