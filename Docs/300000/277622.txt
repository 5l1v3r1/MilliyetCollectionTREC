<DOC>
<DOCNO> 277622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/siyaset/axsiy01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bilim siyasetin üstünde' 
</HEADLINE>
<TEXT>


Marmara Üniversitesi'nin açılış törenine katılan Sezer, bilgi çağının gerisinde kalınmaması için ulusal gelirden bilimsel araştırmalara ayrılan payın yükseltilmesi gerektiğini söyledi 

İSTANBUL Milliyet 


Cumhurbaşkanı Ahmet Necdet Sezer, bilimin siyaset üstü tutulan bir hedef olarak algılanması gerektiğini belirterek, "En önemli bilim kurumu olan üniversitelerde özgür ve yaratıcı düşüncenin gelişmesi, rekabet koşullarına uygun çalışma ortamının oluşturulması gerekmektedir" dedi. 
Sezer, Marmara Üniversitesi'nin 2004 - 2005 eğitim - öğretim yılı açılış törenine eşi Semra Sezer ile birlikte geldi. Törende bir konuşma yapan Sezer, AB'ye üyelik sürecinde Türkiye'nin yükseköğretiminin ulusal beklentiler, bilimsellik, verimlilik ve diğer yönelimler yönünden yeniden yapılandırılması gerektiğini söyledi. Üniversitelerin donanım yetersizliği sorunu olduğunu ifade eden Sezer, şöyle devam etti 

'Ulusal politika olmalı' 
"Üniversitelerimizin sistemden ve yönetimden kaynaklanan bütçe sıkıntılarını, altyapı yetersizliğinden kaynaklanan sorunlarını biliyoruz. Ulusal gelirden önemli bir kaynağı bilimsel araştırmalara ayırarak bilimin yarattığı artı değerleri ekonomik ve toplumsal gelişmede kullanan toplumların bugün geldikleri düzey açıkça görülmektedir. Ülkemizin bilgi çağının gerisinde kalmaması için bilime ayrılan payın artırılması ulusal politika olmalıdır." 
Cumhurbaşkanı Ahmet Necdet Sezer, üniversitelerin demokratik, özgür katılımcılığa olanak tanıyan kurumlar olmasının önündeki engellerin kaldırılması gerektiğini vurguladı. 


</TEXT>
</DOC>
