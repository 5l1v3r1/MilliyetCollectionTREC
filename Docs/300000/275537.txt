<DOC>
<DOCNO> 275537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun04.html </URL>
<DATE> 2004/09/28/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Gül, Annan'dan Kerkük konusunda daha fazla dikkat istedi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, BM Genel Sekreteri Kofi Annan'dan, Kerkük konusuna daha fazla dikkat göstermesini istedi. 
     Diplomatik kaynaklardan edinilen bilgiye göre, Gül-Annan görüşmesinde ağırlıklı olarak Kıbrıs ve Irak konuları ele alındı. 
     BM Genel Sekreteri Annan, Türkiye'nin AB ile ilgili attığı adımları büyük takdirle izlediklerini ve desteklediklerini ifade etti. Bakan Gül'ün de Annan'a, ''Daha etkin ve verimli bir BM yaratmak için yaptıklarınızı takdir ediyor ve destekliyoruz. Bu destek sadece hükümetimizden değil, halkımız da sizi destekliyor. Türk halkında size karşı büyük bir sempati var'' dediği öğrenildi. 
     Bu arada, görüşmede Türkiye'nin BM barış girişimlerinde çok aktif olmasına rağmen, BM teşkilatı içerisinde yeterli derecede temsil edilmediğine dikkat çeken Gül, ''BM teşkilatında çok az sayıda Türk bulunuyor. Mevcut olanların bir kısmı da emekli oluyor. Dünyada oynadığımız role paralel olarak BM'de daha fazla temsil edilmemiz gerekiyor. Siyasi ve barış koruma politikalarında görev almak üzere daha fazla temsil istiyoruz'' dedi. 
     
     ''KIBRIS KONUSUNDA SOMUT ADIM BEKLİYORUZ'' 
     Edinilen bilgiye göre Dışişleri Bakanı Gül, Annan ile görüşmesinde Kıbrıs konusunda ise şunları söyledi 
     ''Sizin girişimlerinizle başlayan büyük bir çözüm fırsatı kaçırıldı. Kıbrıs Rum kesimi yönetimi Rum halkına bizzat 'hayır' oyu kullanmaları çağrısı yaptı. Oysa bu AB, ABD ve bütün ülkeler tarafından desteklenen bir BM planıydı. Biz de yüzde yüz tatmin etmemesine rağmen, tavizler vermek pahasına, bu planı kabul ettik. Karşı taraf ise bunun tam tersini yaptı.'' Kıbrıs konusundaki objektif raporundan dolayı Annan'a teşekkür eden Gül, ''Ancak öyle bir duruma geldik ki plana olumlu cevap veren bir halk adeta cezalandırılırken, negatif tavır alan taraf onurlandırılıyor. Bu durum Kıbrıs Türklerinde büyük hayal kırıklığı yaratıyor. Biz özellikle bu konuda raporunuzun neticelerini almak için somut bir adım bekliyoruz'' diye konuştu. 
     Annan'ın, AB tarafından hazırlanan mali ve ticari tüzükler konusundaki son gelişmeleri sorması üzerine Bakan Gül, Rum kesiminin engellemeleri yüzünden bu konuda henüz bir gelişme olmadığını belirterek, ''Bu tüzükler çıkmazsa bu Türk tarafı için ikinci bir cezalandırma olacak'' dedi. 
     Gül'ün Annan'a, bu konuyu gündemde tutarak konuya vurgu yapmasının KKTC üzerindeki tecridin kalkması, ticaretin açılması ve doğrudan uçak seferlerinin başlaması için önemli etkileri olacağını söylemesi üzerine Annan, ''Herkes yazdığım rapor dolayısıyla bu konuda benim pozisyonumu çok iyi biliyor'' diye cevap verdi. 
     Gül de ''Ağırlığınız çok büyük. Ayrıca başarısızlık yüzünden sizin başında bulunduğunuz örgütün inanırlığı da riskte. Bu konu BM'nin inandırıcılığı açısından da son derece önemli'' dedi. 
     
     ''KERKÜK'E DAHA FAZLA DİKKAT'' 
     Diplomatik kaynaklardan edinilen bilgiye göre Dışişleri Bakanı Gül, Irak konusunda ise şunları kaydetti 
     ''Irak'ta güvenlik durumu her geçen gün kötüye gidiyor. Biz bu bölgenin halkıyız. Irak'taki bütün olumsuz gelişmelerin sonuçlarını biz hissediyoruz. Irak konusu bizi çok endişelendiriyor. Irak'a bir an önce istikrar gelmesi için çalışıyoruz. Son 7 ayda 285 bin kamyon Türkiye'den Irak'a giriş yaptı. Irak halkının temel ihtiyaçlarının önemli bir kısmını biz karşılıyoruz.'' Kerkük ile ilgili Türkiye'nin herhangi bir gizli gündemi bulunmadığını vurgulayan Gül Kerkük sorununun çok hassas bir konu olduğunu söyledi ve ''Adeta bir saatli bomba gibi. Irak'taki bütün her şeyi bozabilir edebilir. Bölgede bazı kışkırtmalar oluyor. Kerkük'te demografik yapının değiştirilmesine yönelik bazı eğilimler var. Nasıl ki Irak küçük bir Ortadoğu ise Kerkük de küçük bir Irak'tır. Bu yüzden Kerkük istismar edilmemeli. Lütfen bu meseleye daha fazla dikkat gösterin'' diye konuştu. 
     Gül, Irak'ta seçimlerin yapılmasının da önemli olduğunu ifade etti. 
     Annan da Irak'ta güvenlikle ilgili bazı önemli gelişmelerin sağlandığını, ancak bunların yeterli olmadığını, seçimle ilgili takvime ise mutlaka uyulacağını kaydetti. 
     Annan'ın, güvenlik durumunun elverişsiz olması yüzünden BM'nin Irak'taki görevini yerine getiremediğini söylemesi üzerine Bakan Gül, bu konuda Türkiye'nin her türlü desteği vermeye hazır olduğunu ifade etti. 
     Edinilen bilgiye göre, Abdullah Gül Annan'a, Irak'ın geleceği konusunda iyimser olmadığını da söylediği. 
     Gül, koalisyon güçlerinin Irak halkının kalbini kazanarak sempatilerini toplamalarının yollarını bulması gerektiğini, bunun için de doğru yöntemler uygulanmasının şart olduğunu belirtti. 
     
</TEXT>
</DOC>
