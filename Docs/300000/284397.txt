<DOC>
<DOCNO> 284397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo15.html </URL>
<DATE> 2004/10/29/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Oktay Derbi maçlarda takımların sıralamadaki yeri önemli değil... 
</HEADLINE>
<TEXT>

     Ligde yarın lider Fenerbahçe ile karşı karşıya gelecek Beşiktaş'ın asbaşkan ve futbol şube sorumlusu Kıvanç Oktay, Fenerbahçe'nin iyi bir takım olduğunu belirterek, ''Rakibimiz şu anda lider durumda. Ancak derbi maçlarda takımların sıralamadaki yeri önemli değil'' dedi. 
     Oktay, rakipleriyle önemli bir derbi maçına çıkacaklarını vurgulayarak, A.A muhabirine şu açıklamayı yaptı 
     ''Bu maçın bizim için ayrıca bir önemi de uzun süre kötü giden gidişattan sonra çıkışa geçtiğimiz bir dönemde oynamamızdır. Fenerbahçe karşısında çıkışımızı sürdürmek istiyoruz. Bu maç hem takıma, hem de camiaya moral açısından önemli bir karşılaşma. Centilmence bir maç geçmesini diliyorum. Rakibimizin karşısına 3 puan almak için çıkacağız. İyi oynayan bu maçı kazanır. Kazanan tarafın da biz olmasını diliyoruz.'' Derbi maçı öncesi taraftarlara da seslenen Oktay, ''Taraftarlarımız bugüne kadar her zaman büyük bir güç oldu. Fenerbahçe maçında da taraftarlarımızın destek için elinden geleni yapacağını biliyoruz. Onlar için söylenecek fazla bir şey yok. Taraftarlarımızdan isteğimiz sakin bir şekilde takımı desteklemeleridir. Onlardan tek isteğimiz takıma zarar vermeyecek şekilde desteklerini sağlamalarıdır'' diye konuştu. 
     
</TEXT>
</DOC>
