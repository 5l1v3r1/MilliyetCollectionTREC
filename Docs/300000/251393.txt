<DOC>
<DOCNO> 251393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun19.html </URL>
<DATE> 2004/06/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
AİHM'de tarihi türban davasında yarın karar günü... 
</HEADLINE>
<TEXT>

     Avrupa İnsan Hakları Mahkemesi'nde AİHM türbanla ilgili olarak Türkiye aleyhine açılan dava, yarın karara bağlanacak. 
     Ege Üniversitesi Hemşirelik Okulu öğrencisi Zeynep Tekin ve İstanbul Üniversitesi Tıp Fakültesi öğrencisi Leyla Şahin, 1998 yılında derslere türban takarak girme konusunda ısrar etmeleri sonucu aldıkları disiplin cezalarının insan hakları ihlali olduğu gerekçesiyle AİHM'de dava açmışlardı. 
     İki öğrenci, Türkiye'nin Avrupa İnsan Hakları Sözleşmesi'nin AİHS din ve vicdan özgürlüğüyle ilgili 9. maddesini ve eğitim hakkıyla ilgili 1. protokolün 2. maddesini ihlal ettiğini öne sürmüştü. 
     Şikayette bulunanlardan Şahin, ayrıca AİHS'nin ayırımcılığın yasaklanması, aile ve özel yaşama saygıyla ifade özgürlüğüne ilişkin maddelerinin de Türkiye tarafından ihlal edildiği görüşünü savunmuştu. 
     AİHM, 19 Kasım 2002 tarihinde yapılan duruşmada, başvuruda bulunanların ve Türk hükümetinin avukatlarının görüşlerini dinlemişti. 
     Zeynep Tekin, daha sonra avukatları aracılığıyla yaptığı açıklamada, Türkiye aleyhine yaptığı şikayet başvurusunu geri çektiğini açıklamıştı. 
     
</TEXT>
</DOC>
