<DOC>
<DOCNO> 272157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/ekonomi/eko04.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Denizbank'ın yüzde 25'ini halka açacağız' 
</HEADLINE>
<TEXT>


Halka arz için yurtdışında yatırımcılara bilgi veren Denizbank Genel Müdürü Hakan Ateş, elde edilecek gelirin 80'inin bankaya aktarılacağını söyledi 

KADİFE ŞAHİN 

Denizbank, 23 - 24 Eylül'de talep toplanarak halka arz edilecek. Halka arzda, yurtdışında Merill Lynch ve Caib, yurtiçinde de Türkiye Sınai Kalkınma Bankası liderliğindeki konsorsiyum görev alacak. 
Bankanın yabancı yatırımcılara tanıtımı için yurtdışında bulunan Genel Müdür Hakan Ateş, Denizbank'ın krizden sonra halka açılan ilk banka olduğunu söyledi. Yabancı yatırımcılardan Türk ekonomisi ve Denizbank'a ilişkin olumlu görüşler alındığını söyleyen Ateş, yatırımcıların Türkiye'nin AB'den gün alması konusunda yüzde 90 pozitif olduğunu belirtti. 
Bankacılığın bir güven mesleği, bankacının da güven duyulan bir kişi olduğunu belirten Ateş, yabancı yatırımcıların odaklandığı temel konuların açıklık, şeffaflık ve hesapverebilirlik olduğunu vurguladı. Denizbank'ın yüzde 22.24'ünün ek satışla birlikte toplam yüzde 25'inin halka arz edileceğini söyleyen Ateş, hisselerin yüzde 65'inin yabancı yatırımcılara satılmasının hedeflendiğini belirtti. Ateş, geri kalan hisselerin yüzde 30'unun yurtiçi bireysel yatırımcılara, yüzde 3.5'inin büyük çaplı bireysel yatırımcılara ve yüzde 1.5'inin ise Zorlu Grubu çalışanlarına satılacağını söyledi. 

Grup, enerji hissesi alacak 
Ateş, hisselerin fiyatının 2 bin 650 lira ile 3 bin 100 lira aralığında oluşmasının beklendiğini kaydetti. Ateş, arzın kendileri açısından en güzel yönünün elde edilecek sermayenin büyük bölümünün doğrudan bankaya aktarılacak olması olduğunu söyledi. Sermaye piyasalarından elde edilecek kaynağın yüzde 80'nin bankaya verileceğini belirten Ateş, bakiyenin ise Zorlu Grubu tarafından Zorlu Enerji'nin hisselerinin bankadan geri satın alınmasında kullanılacağını bildirdi. 


</TEXT>
</DOC>
