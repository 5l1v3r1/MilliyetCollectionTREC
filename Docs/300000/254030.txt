<DOC>
<DOCNO> 254030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/spor/spo04.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Transfer kolay değil' 
</HEADLINE>
<TEXT>


Trabzonspor Başkanı, Ziya Doğan ile görüş ayrılığında bulunmadığını belirtti, "Hocamızın istediği isimler üzerinde çalışıyoruz. Ama hepsi iyi futbolcular olunca kulüpleri bırakmıyor" dedi 




'Doğan biraz sabırsız' 
TRABZONSPOR Başkanı Atay Aktuğ, transfer konusunda Teknik Direktör Ziya Doğan'ın istediği futbolcular üzerinde çalıştıklarını söyledi. Doğan ile farklı görüşte olmadıklarını vurgulayan Aktuğ, "Ancak istediği futbolcular kadrosuna katılmayınca sabırsız davranıyor. Arzusu ve aceleci tavrı da sorumluluk duygusundan geliyor. Ama transfer mutlaka yapılacak" yorumunu yaptı. 

'Paramızı saçmayız' 
PARALARININ olduğunu, bu konuda sıkıntılarının bulunmadığını vurgulayan Aktuğ, "Paramız var diye de etrafa saçamayız" dedi. Trabzonspor Başkanı şöyle devam etti "Futbolcu almak öyle kolay değil. İstediği oyuncuların hepsi takımlarının en iyisi. Fenerbahçe, Aurelio'yu hemen bırakır mı Young'ı da kulübü vermiyor. Antrenörümüzün istediği oyuncuların hepsi de kulüplerine bonservisle bağlı." 

'Her şey mükemmel' 


Doğan memnun 
ALMAN 3. Ligi'nde yer alan Kiel'i 3-0 yenen Trabzonspor'un futbolu, Teknik Direktör Ziya Doğan'ı mutlu etti. Hazırlık maçlarında skordan çok oyuna baktığını vurgulayan Doğan, "Oyuncularımın hırsları, mücadeleleri, pres anlayışları, alan daraltmaları iyi. Yani istediğim her şeyi sahaya yansıttılar" dedi. 

Fazla yormuyor 
FUTBOLCULARI 20-25 dakikalık bölümler halinde değiştirdiğine dikkat çeken Trabzonspor çalıştırıcısı, "Çünkü çok yoğun bir tempoda çalıştığımız için oyunculara yük bindirmek istemedim" ifadesini kullandı. Ziya hoca, "Oyuncuları alıştıra alıştıra lige kadar en iyi duruma getirmek istiyoruz" diye konuştu. 

Trabzon'dan yakın takip 
BORDO-MAVİLİLER, Şampiyonlar Ligi ön eleme turundaki muhtemel rakipleri Skonto Riga ve RHYL arasındaki ilk maçı Antrenör Hayati Palancı'ya izletecek. Galler'e gitmekten vazgeçen Teknik Direktör Ziya Doğan, 14 Temmuz'daki karşılaşma için yardımcısından rapor alacak, rövanşa ise gidecek. 





</TEXT>
</DOC>
