<DOC>
<DOCNO> 272574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/yazar/altan.html </URL>
<DATE> 2004/09/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Satranç tahtasının tümü ve yaşadığımız kare... 
</HEADLINE>
<TEXT>


FENERBAHÇE - Sparta Prag maçını kimbilir kaç milyon insan izledi Türkiye ve dünyada... 
Fener'in golünü de Hooijdonk attı. 
Liseyi bitirdiğimiz yılın hemen ertesinde hayattan ayrılıveren sıra arkadaşım, futbol meraklısı Uğur Bigat bir an için yanıma gelip de, benimle birlikte Köyceğiz'de TV'den izleseydi maçı kimbilir ne kadar, ne kadar, ne kadar bir şaşkınlık ve afallama tayfununun içine düşerdi... 
Köyceğiz'de açık mutfaklı küçücük bir salonun yemek masası yanında, Kadıköy'de Şükrü Saracoğlu Stadı'ndaki maçı izlemek... Hem de aynı maçı, Türkiye ve dünyada milyonlarca insanın izlemekte olduğunu bilerek... 
Ve Fener'in golünü, adını pek de kimsenin ezbere doğru dürüst yazamayacağı, Hooijdonk'un attığını görerek... 

Galiba en hızlı futbol küreselleşmede... Her takımda uluslarüstü kalitede, değişik ülkelerden birtakım futbolcular... Her ne kadar izleyiciler, kendi "yerel markaları" olan takımlarını alkışlasalar da... 
Yolda yürürken de, elinde cep telefonu, ister Kanada'yla konuş, ister Filipinler'le... 

Böyle bir değişim hızlanarak sürüp giderken "ulus - devlet" modelleri ve onların tepelerindeki "politikacılar, yahut demagoglar saltanatı", gitgide aşınmaz da ne olur 
Avrupa vatandaşlığı boşuna mı geldi gündeme Polonya'nın eski Cumhurbaşkanı Walesa ise "dünya vatandaşlığının anayasasını" hazırlamakta olduğunu şimdiden ilan etti bile... 
Bu arada ne oluyorsa, gerek politik kavgalarda, gerek terör eylemlerinde ziyan olup gidenlere oluyor... 

Ölüp öldürmeler, ne yazık ki daha bir zaman sürüp gidecek... 
Ne zaman mı noktalanacak bu kanlı süreç 
Ölüp öldürmenin artık "karlı" olmaktan çıktığı, herkesin kafasına dank edince... 
Silah üreticilerine yılda bir trilyon dolar ödenmesi, dünyada 4 milyar insanı aç ve yoksul bıraktı. 
Oysa Türkiye de dahil, birçok ülkede ihracatın artırılması isteniyor. Artan ihracat nerelere pazarlanacak 4 milyarlık aç ve yoksul bir kesime mi 
Yeryüzü nüfusunun üçte 2'sini aç ve yoksul bırakmak "karlı" olmaktan çıkıyor. 

Bendenizin öteden beri en dikkatimi çeken tavır, bizim politikacıların "dış politika" konularında, çok kolay efelenmeleri "zotuna zot" bir üslup kullanmaları... 
Dışarıya karşı gerektiğinde "zotuna zot" ama içerideki uygulamalarda da rezalet bir fiyasko... 
Vazgeçtik İskenderun Limanı'nda 4 yıldır 2200 ton zehirli atıkla çürüyüp giden şilebe karşı gösterilen ilgisizlikten Birleşmiş Milletler'in yeni yayımladığı nüfus raporunda da Türkiye'nin durumu içler acısı... Sağlık sektöründe altyapı yokluğundan, her yıl doğum yaparken ölüp giden binlerce kadın... 
Eğitim sektörünün tablosu da ortada. 80 - 90 kişilik sınıflarda, aynı sırada 4 çocuğun oturduğu öğretmensiz okullar... 
Her ne kadar silah alımlarında dünya 14'üncüsü olsak da yönetilen kitlelerin içinde yaşadığı çağdışı yamukluğu düzeltmeye yetecek kaynak yok. Global sermayenin de, gözü kesmiyor Türkiye'ye gelmeyi... 
300 bin üniversite mezunu boş gezenin boş kalfası... İçeride onları değerlendirecek bir piyasa yok dış piyasalara açılmak için de, onların gerekli gücü yok... 

Yine de bendeniz tekrarlıyorum 
- Enseyi karartmayın... 
Köyceğiz'deki masanın üstünde, hiç karşılaşmamış olsak da, derinliğine gönülsel ve beyinsel dostum olan Cengiz Sani'nin, bendenize yıllarca önce gönderdiği, mat tahtadan eski zaman radyolarının bir avuçluk minüskül bir modeli duruyor. 
Altta iki yanda 2 siyah düğme biri ses ayarı için, biri istasyonları değiştirmek için... Ortasında hoparlörü örten, özel dokunmuş üstü kavisli bez "kanvas"ı ile köşeleri hafif yuvarlakça tahta radyonun... 
Minüskül radyo pille çalışıyor ve açık... 

2. Dünya Savaşı'nın sürüp gittiği yıllarda babam da aynı radyonun büyüğünü dinlerdi Ankara'da... Akşamları Nurettin Artam, Radyo Gazetesi programında günün yorumunu yapardı. Baki Süha Ediboğlu, Nurullah Ataç'ın ağabeyi Dr. Galip Ataç'ın hazırladığı sohbetleri, harika bir okuyuşla değerlendirirdi. Sait Çelebi futbol maçlarını, Eşref Şefik güreş ve boks maçlarını anlatırdı... Ferudun Fazıl Tülbentçi "Geçmişte Bugün"ü hazırlardı. Mesut Cemil, Orhan Veli'nin babası musikişinas Veli Bey, Batı müziğinin orkestra şefi Necip Aşkın, Fehmi Ege sonradan hayatını Menderes'in Londra'daki uçak kazasında kaybeden Şerif Arzık, radyoda çalışırlardı. Basın Yayın Genel Müdürü Selim Sarper'di. Babam da, Basın Yayın Genel Müdürlüğü'nde Baş Hukuk Danışmanı'ydı. Özel radyo istasyonları yoktu. Televizyon zaten yoktu. 

Şimdi Köyceğiz'de, babamın dinlediği radyonun küçücük bir kopyasında, TRT 3 yayınlarını dinliyoruz Solmaz'la... 
Sınıf ve sıra arkadaşım Uğur Bigat birden çıkıp gelseydi... Önce uğradığı şaşkınlığa da şaşa şaşa, sanırım benimle birlikte tekrarlardı aynı geniş öneriyi 
- Enseyi karartmayın... 



</TEXT>
</DOC>
