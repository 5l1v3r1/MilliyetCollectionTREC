<DOC>
<DOCNO> 291064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun46.html </URL>
<DATE> 2004/11/22/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Washington, Türkiye ve Rusya uçuşları için daha fazla güvenlik istedi 
</HEADLINE>
<TEXT>

     ABD'nin önemli gazetelerinden USA Today, Türkiye ve Rusya'dan ABD'ye yapılan uçuşlarda, uçakların ve yolcuların daha sıkı güvenlik işlemlerinden geçirilmesinin Amerikan makamlarınca talep edildiğini yazdı. 
     Gazeteye göre, ABD'nin uçuş güvenliğinden sorumlu kuruluşu Ulaştırma Güvenlik İdaresi'nin TSA Türkiye ve Rusya'dan ABD'ye sefer yapan şirketlere gönderdiği yazıda, metal detektörlerinden geçen uçak personeli ve yolcularının ayakkabı tabanlarının ve topuklarının, bazı durumlarda sökülerek incelenmesi de istendi. 
     Halen, İstanbul'dan THY ve ABD'nin Delta şirketi, Moskova'dan da Aeroflot, ABD'nin New York, Chicago ve Los Angeles kentlerine günde toplam altı sefer yapıyor. 
     ABD'nin en çok satan gazetesi USA Today, 5 Kasım'da yayımlanan TSA talimatında, ABD'ye sefer yapan uçakların İstanbul ve Moskova'da bekledikleri bütün zamanlarda sürekli güvenlik görevlilerinin gözetimi altında tutulmasının da talep edildiğini belirtti. 
     TSA talimatının ayakkabılara ilişkin bölümünde, pabuç taban ve topuklarının 2.5 santimetreden kalın olması durumunda, gerektiğinde sökülerek aranması talebine yer verildi. Bu talimat, bu tür ayakkabıların tabanına patlayıcı yerleştirilebileceği kaygısından kaynaklanıyor. Paris'ten Miami'ye Aralık 2001'de sefer yapan bir uçakta, El Kaide terör örgütü üyesi olduğu belirtilen Richard Reid adlı kişi, ayakkabısının tabanına yerleştirilen bombayı patlatamadan havada etkisiz hale getirilmişti. 
     Gazeteye göre TSA, Türkiye ve Rusya'dan ABD'ye yapılan uçuşlarda güvenliğin artırılması talebini iki gerekçeye bağladı. Bunlardan Türkiye'yi ilgilendireninde, Haziran ayında İstanbul'da bir THY uçağında bırakılan bir cüzdanın içinde bulunan bombanın patlaması sonucu üç görevlinin yaralandığına işaret edildi. 24 Ağustos'ta Rusya'da yapılan iki iç seferde de Çeçen eylemcilerin uçakların içine sokmayı başardığı bombaların patlaması sonucu yaklaşık 90 kişi ölmüştü. 
     
</TEXT>
</DOC>
