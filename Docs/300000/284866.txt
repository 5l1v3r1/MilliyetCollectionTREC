<DOC>
<DOCNO> 284866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy11.html </URL>
<DATE> 2004/10/31/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Erdoğan Okul yaptıranların harcamaları yüzde 100'ü gider sayılıyor 
</HEADLINE>
<TEXT>

     Başbakan Recep Tayyip Erdoğan, Türkiye genelindeki 40 bin derslik açığını ortadan kaldırmak istediklerini, bunun için yapılan harcamaların yüzde 100'ünü gider gösteren yasal düzenlemeler yaptıklarını söyledi. 
     Denizli'de, Menderes Holding Yönetim Kurulu Başkanı Rıza Akça tarafından yaptırılan Nermin-Osman Akça İlköğretim Okulu, Başbakan Erdoğan ve Adalet Bakanı Cemil Çiçek'in katıldığı törenle açıldı. 
     Başbakan Erdoğan, törende yaptığı konuşmada, son 3 yıldır bütçede eğitime ayrılan payın sürekli arttığını kaydederek, ''Eğitime Yüzde 100 Destek Kampanyası ile bir süreç başlattık. 2005 bütçesini yapıyoruz, yine birinci sırada eğitimin bütçesi var'' dedi. 
     Eğitimdeki yatırımları devlet-millet el ele gerçekleştirmek için çaba harcandığını dile getiren Erdoğan, şöyle devam etti 
     ''Eğitime Yüzde 100 Kampanyası ile bir adım attık. Daha önce herhangi bir eğitim kurumunu yaptıran veya tefriş eden kişi, harcamasının ancak yüzde 5'ini vergi olarak gösterebiliyordu. Şimdi yüzde 100'ü gider sayılıyor. Bizim işimiz bağcı dövmek değil, üzüm yemek. Yeter ki bir vatandaş çıkıp 'ben okul yaptıracağım' desin. Bir başka vatandaş 'ben bilgisayar laboratuvarı donatacağım', bir başkası da 'ben sıraları alacağım' desin. Ne kadar masraf ederse etsin tamamını gider sayıyoruz. Aslolan bir an evvel Türkiye genelindeki 40 bin derslik açığını ortadan kaldırmaktır.'' Bazı okullarda 25 ve 30 öğrencili sınıflar oluşmaya başladığına işaret eden Erdoğan, bunun Doğu ve Güneydoğu Anadolu bölgelerindeki illerde de görüldüğünü dikkati çekti. Her şeye rağmen derslik açığın çok olduğunu vurgulayan Erdoğan, bunu gidermeye kararlı olduklarını belirterek, işadamlarını dayanışmaya davet etti. 
     
     ÖĞRENCİYE BİLGİSAYAR 
     Bu arada, tören alanındaki bir öğrencinin elindeki pankartı ısrarla kendisine göstermeye çalıştığını fark eden Erdoğan, ''Bir yavrumuz bana pankart gösteriyor. Başbakanımız bilgisayar mı getirmiş diye. Rıza Bey, hayrı yaptın tam yap. Bilgisayar işini de çözüver'' diye konuştu. 
     Konuşmasının son bölümünde öğretmenlere seslenen Erdoğan, şunları söyledi 
     ''Öğretmenler öğrencilerimiz sizlere emanet. Tören alanına girerken 'AB yolunda ilerliyoruz' diye anons yapıldı. AB'ye giriyoruz. Bu güçlü kadrolar, yavrularla, inşallah AB'nin geleceğinde Türkiye'nin, Türk insanının gücünün ne olduğunu hep birlikte göstereceğiz. Bu yeni nesil sizlerin eseri olacak.'' Konuşmasından sonra okulun açılış kurdelesini kesen Erdoğan, okulu yaptıran Rıza Akça'ya da bir plaket verdi. 
     Nermin-Osman Akça İlköğretim Okulu 3 katlı olarak yaptırıldı. 18 dersliğin yanı sıra anasınıfı, bilgisayar ve fen bilgisi laboratuvarı olan okulun 1 trilyon 100 milyar liraya mal olduğu bildirildi. 
     
</TEXT>
</DOC>
