<DOC>
<DOCNO> 296676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonyas03.html </URL>
<DATE> 2004/12/10/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Tüberküloz tedavisinde kesin çözüm 
</HEADLINE>
<TEXT>

     Yücel DÖNMEZ CHICAGO, DHA 

İSVEÇLİ ve Fransız bilim adamları, tüberküloz TB-verem hastalığını bilinen ilaçlardan çok daha çabuk ve tamamen tedavi edebilen yeni bir ilaç saptadı. 
     Fareler üzerinde yapılan araştırmalarda akciğerlerden hastalığı tamamen söküp atabilen antibiyotik ilaç, tedavi süresini yarı yarıya indirebiliyor. Ayrıca gönüllü sağlıklı insanlar üzerinde denenen ilacın, herhangi bir yan etkisi olmadığı da belirlendi. R207910 olarak anılan anti-tüberküloz sınıfı yeni antibiyotik, Dünya Sağlık Örgütünün WHO tavsiye ettiği, bilinen ilaç kombinasyonunun yerini alabilecek. Yeni ilacın TB hastalığının ilaçlara duyarsız hale gelen versiyonu üzerinde de etkili bulunduğu belirtildi. 
     WHO'nun raporuna göre, dünya nüfusunun üçte birinde tüberküloz mikrobu bulunuyor. Aktif TB hastalığına yakalanmış olanların sayısı ise 9 milyona yakın. Her yıl dünyada 2 milyon verem hastasının öldüğü biliniyor. Bazı ülkelerde ise her iki kişiden birinde verem mikrobu bulunuyor. 
     İsveç Enfeksiyon Hastalıkları Kontrol Enstitüsü ve Paris Eczacılık Okulu'ndaki bilim adamlarının yaptığı araştırmanın sonuçları, 'Journal Science' dergisinde yayınlandı. 
     
</TEXT>
</DOC>
