<DOC>
<DOCNO> 280238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/spor/spo02.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Medya bizi sahiplensin ' 
</HEADLINE>
<TEXT>


Fenerbahçe Başkanı Aziz Yıldırım, isminin spor dışındaki olaylarla gündeme gelmesinden rahatsızlık duyduğunu ima etti, "Hiçbir şeyi açıklamak ihtiyacı hissetmiyorum. Hakan Şükür konusu da dahil" diye konuştu 


İşler değişti 
SARI - Lacivertli kulübün Başkanı Aziz Yıldırım, daha önce çeşitli sorunlar yaşadığı basından bu kez yardım istedi. Sigorta alanındaki işbirliği hakkında yapılan tanıtım toplantısına katılan Yıldırım, son dönemde adının da geçtiği bazı spekülasyonlar için "Burası bir kurumdur. Güçlendiğiniz zaman her kesimden her şey söylenir. Biraz da medya olarak sizler bizleri sahiplenin" diye konuştu. 

Teberruya yasak 
BAŞKAN Yıldırım, bu konuda daha fazla yorum yapmaktan kaçındı ve "Hiçbir şeyi açıklamak ihtiyacı hissetmiyorum. Hakan Şükür konusu da dahil" ifadelerini kullandı. Artık teberrulu maç bileti satmayacaklarını belirten Yıldırım, "Eskiden kalma alışkanlıklardan kaynaklanabilir, henüz kapıdaki kaçakların önüne tam olarak geçemedik. Sanıyorum önümüzdeki sezona kadar bu işi çözeceğiz" açıklamasını yaptı. 

Anadolu Sigorta fileye sponsor 

Fenerbahçe Sigorta Aracılık Hizmetleri A.Ş ile Anadolu Sigorta arasında yapılan işbirliği dün basına tanıtıldı. Fenerbahçe Sigorta'dan poliçe yapan herkese "Fenerbahçe Sigorta Üye Kartı" verilecek. Bu kart, Anadolu Sigorta ayrıcalıklarının yanı sıra Fenerbahçeliler'e özel indirim sağlayacak. Anadolu Sigorta, aynı zamanda Fenerbahçe erkek ve bayan voleybol takımlarının sponsorluğunu da üstlendi. 

Alex vasattı 

DÜNYA Kupası grup elemelerinde Brezilya'nın Kolombiya ile golsüz berabere kaldığı maçta ilk on birde forma giyen Alex beklenen futbolundan uzak bir görüntü verdi. 59 dakika sahada kalan Sambacı'nın yerine Inter'li Adriano oyuna girdi. Teknik Direktör Parreira, "Sekiz kişi yarı sahayı bile geçemedi. Böyle olursa, tüm maçlar golsüz biter" diyerek, Kolombiya'nın defansif taktiğini eleştirdi. 

Fener toplandı 

Milliler döndü 
GAZİANTEPSPOR maçının hazırlıklarını sürdüren Fenerbahçe'de dünkü idmana milli oyuncular da katıldı. Milli takımdan sakat dönen Deniz ve Servet'in yanısıra Önder Turacı da salonda çalıştı. Önder Turacı'nın maç kadrosuna alınmayacağı Servet ile Deniz'in sakatlıklarının ise önemli olmadığı belirtildi. Alex'in de bugün takıma katılması bekleniyor. 

Antep seferi 
SARI - LACİVERTLİ takımın dünkü idmanını Başkan Aziz Yıldırım ile yöneticiler de izledi. Teknik Direktör Christoph Daum, performansları nedeniyle milli futbolcuları tebrik etti. Alman hocanın Gaziantep ve Lyon maçlarında kaleyi yine Rüştü'ye vereceği öğrenildi. Bu arada Fenerbahçe bugün saat 15.00'te özel uçakla Gaziantep'e gidecek. 


</TEXT>
</DOC>
