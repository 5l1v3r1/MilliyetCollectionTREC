<DOC>
<DOCNO> 287801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo20.html </URL>
<DATE> 2004/11/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
A2 Milli Takım'da Avusturya maçı hazırlıkları... 
</HEADLINE>
<TEXT>

     A 2 Milli Futbol Takımı, Future Cup turnuvası kapsamında 16 Kasım Salı günü İstanbul Atatürk Olimpiyat Stadı'nda Avusturya A 2 Milli Takımı ile yapacağı maçın hazırlıklarını sürdürdü. 
     A 2 Milli Takımı, bugün Milli Takımlar Teknik Direktörü Ersun Yanal'ın yardımcılarından Özcan Bizati yönetiminde antrenman yaptılar. 
     Atatürk Olimpiyat Stadı'nın yanında bulunan antrenman sahasında gerçekleştirilen ve yaklaşık 1.5 saat süren antrenmanda futbolcular, eğlenceli oyunların yanı sıra, tek pas, şut ve taktik çalışması yaptılar. 
     Sakatlığı bulunan ve cuma gününe kadar ağrıları geçmemesi halinde kadrodan çıkartılacak olan Trabzonsporlu futbolcu Mehmet Yılmaz, çalışmada koşu yapmakla yetindi. 
     A 2 Milli Futbol Takımı, yarın Atatürk Olimpiyat Stadı'nda saat 14.00'de İstanbulspor ile hazırlık maçı oynayacak. 
     
     FUTBOLCULAR G.O.R.A'YI İZLEMEK İSTİYOR 
     Antrenör Bizati, antrenman öncesinde futbolcularıyla konuşurken, sosyal etkinlik isteyip istemediklerini sorusunu yöneltince, oyuncular, Cem Yılmaz'ın 12 Kasım'da vizyona girecek G.O.R.A filmini izlemek istediklerini söyledi. 
     Futbolcuların bu talebini olumlu karşılayan Özcan Bizati, A Milli Takım oyuncularının da bu filmi izleme yolunda isteğinin olduğunu belirterek, A , Ümit ve A 2 Milli Takımları için özel bir sinema seansı yapılabileceğini söyledi. 
     
     FUTBOLCULARA UYARI 
     Özcan Bizati, oyunculara yönelik yaptığı konuşmada uyarılarda bulunurken, A 2 Milli Takımı önemsemeyen futbolcularla bir daha çalışmayacaklarını söyledi. 
     Bütün futbolcuları izleyerek A 2 Milli Takımı'na davet ettiklerini dile getiren Bizati, ''Sizler çok iyi değerlersiniz. Neden A 2 Milli Takımı'na alındım diye bir şey düşünmemelisiniz. Çok iyi konsantre olmalısınız. Böyle davranmayan futbolcularla bir daha birlikte olmayacağız'' dedi. 
     
</TEXT>
</DOC>
