<DOC>
<DOCNO> 266737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/siyaset/siy01.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eruygur'dan irticayla mücadele vurgusu 
</HEADLINE>
<TEXT>


Jandarma Genel Komutanlığı'nı devreden Org. Eruygur, demokrat kimliği kendine siper eden kötü niyetli kişilerin laik düzene karşı faaliyetlerini planlı şekilde sürdürdüğünü belirtti 

ANKARA Milliyet 


Jandarma Genel Komutanlığı görevini Org. Fevzi Türkeri'ye teslim eden Org. Şener Eruygur, irticai ve bölücü faaliyetlere ilişkin sert mesajlar verdi. Eruygur, "Dini eğitim adı altında gerçekleştirilen maksatlı ve yasadışı faaliyetlere karşı duyarsızlık ve mücadelede etkisizlik anlaşılır gibi değil" dedi. 
Jandarma Genel Komutanlığı'nın görev ve yetkilerinin "tırpanlanmasını" öngören kamu yönetimi reformu çalışmalarına atıfta bulunan Eruygur, AB ülkelerindeki jandarma teşkilatlarının statülerinin tartışma konusu yapılmadığına dikkat çekti. Eruygur, şunları kaydetti 
"Jandarma Teşkilatı, vazifesini yerine getirdiği için zaman zaman bölücülerin, demokrat kimliği kendine siper eden kötü niyetli kişilerin ve yüce din duygularını sömürerek çıkar sağlayanların haksız ve bilinçli tarizlerine kapalı bir biçimde, dolaylı olarak söz söyleme maruz kalmıştır. Bu tarizlerin, devleti güçsüz kılmayı amaçlayan örgütlü azınlıkça gerçekleştirildiği açıktır. Bu kişiler, Türkiye'yi bölmeyi hedefleyen dış güçlerle işbirliği yapmakta ve laik düzene karşı faaliyetlerini planlı şekilde sürdürmektedir. 
Slayt gösterisinde "çarşaflı"ların görüntüleri ekrana yansıdığı sırada Eruygur, "Bir tarafta yargısal hiyerarşi içinde en üst düzeyde korunma, diğer tarafta işlevini yitirmiş alt müeyyideler ve en önemlisi bazı görevlilerin yasaları uygulamaktaki olağanüstü ilgisizliği" diye konuştu. 

Erdoğan katılmadı 
Başbakan Recep Tayyip Erdoğan ile Yargıtay Başkanı Eraslan Özkaya'nın katılmadığı törende, yasaları uygulamakla görevli olanların, maksatlı şekilde din düşmanlığı ile suçlanabildiğini söyleyen Eruygur, şöyle devam etti 
"Eğitim birliği yasasını anayasal güvence altına alıp yasal olarak icrası pekala mümkün iken dini eğitim adı altında gerçekleştirilen maksatlı ve yasadışı faaliyetlere karşı duyarsızlık ve mücadelede etkisizlik anlaşılır gibi değildir. Tekkelerin, zaviyelerin kapatıldığı, bu işlevin güvence altına alındığı bir ülkede, tarikatların kol gezmesini, siyasal yaşamımızı etkilemesini, ülkemizde giderek artan olumsuz kıyafet zorlamalarını ve manzaralarını, milli birliğimize karşı açıkça saldırıları nasıl açıklayabiliriz İnanıyorum ki, Atatürk'lü yıllardaki heyecanı tekrar yaratmaya, devletimizin güçlü ve milletimizin büyük olduğunu bilmeye ne kadar ihtiyacımız olduğunu yurtseverler kısa sürede anlayacaktır." 
Törende konuşma yapan Orgeneral Türkeri de, irticai ve bölücü faaliyetlerle mücadelenin süreceği mesajını verdi. 


</TEXT>
</DOC>
