<DOC>
<DOCNO> 285412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/soneko20.html </URL>
<DATE> 2004/11/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Uzanlar'ın iki otobüsü 305 milyara Genç Parti'ye satıldı 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan Grubu'ndan haczedilen ve Genç Parti'nin kiralık olarak kullandığı 8 otobüsten ikisini, Genç Parti 305 milyar liraya satın aldı. 
     TMSF'nin Esentepe'deki satış merkezinde düzenlenen açık artırmaya Sıddık Yıldız, Erhan Çelik, Serkaya Turizm'in temsilcisi bir kişi ile Genç Parti Genel Başkan Yardımcısı Şükrü Karadağ ve Genel Sekreter Mehmet Ali Akgül katıldı. 
     Açık artırmada, Uzan Grubu'na ait bir şirketten haczedilen Mitsubishi Safir otobüslerden muhammen bedeli 180 milyar lira olan 34 GP 640 plakalı 2002 model otobüs 145 milyar liraya, muhammen bedeli 180 milyar lira olan 2002 model 34 GP 053 plakalı ruhsatsız otobüs de 160 milyar liraya Genç Parti tarafından satın alındı. 
     Muhammen bedeli 200'er milyar lira olan 180 milyar liradan satışa sunulan 4 otobüs ile muhammen bedeli 180 milyar lira olan ve 160 milyar liradan satışa sunulan iki otobüse ise teklif gelmedi. 
     Açık artırmada satılamayan 6 otobüs 5 Kasım 2004 tarihinde tekrar satışa sunulacak. 
     
     ''GENEL MERKEZ ADINA ALDIK'' 

     Basın mensuplarının sorularını yanıtlayan Genç Parti Genel Başkan Yardımcısı Şükrü Karadağ, otobüsleri genel merkez adına aldıklarını, seçim döneminde bulunulmadığı için 2 otobüsün işlerini göreceğini söyledi. 
     Karadağ, ''Bu otobüsleri zaten biz kullanıyorduk. Bizim aşina olduğumuz otobüslerdir'' dedi. 
     Genç Parti Genel Sekreteri Mehmet Ali Akgül de bu otobüsleri Genç Parti'nin 2008 yılına kadar kiraladığını belirterek, TMSF'nin kanuna aykırı olarak otobüsleri ellerinden aldığını savundu. 

     
</TEXT>
</DOC>
