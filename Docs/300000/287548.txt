<DOC>
<DOCNO> 287548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur38.html </URL>
<DATE> 2004/11/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Hastane bahçesine baz istasyonu kurmaya kalkışınca... 
</HEADLINE>
<TEXT>

     Hatay'ın Samandağ İlçesi Devlet Hastanesi bahçesine kurulmak istenen baz istasyonu, başhekim ve vatandaşlar tarafından engellendi. 
     Devlet Hastanesi Başhekimi Dr. Ramazan Süslü, hastane bahçesinde sabah erken saatlerde bilgileri dışında ağaç kesildiğini gördüğünü ve konuyu araştırdığında, ağaçların hastane bahçesine baz istasyonu kurulması amacıyla kesildiğini öğrendiğini söyledi. Bundan kendisinin haberi olmadığını belirten Süslü, bunun üzerine bahçede çalışma yapan görevlilere müdahale ettiğini ve durumu Kaymakam Selim Çapar'a bildirdiğini söyledi. 
     Bir sağlık kuruluşunun bahçesine baz istasyonu kurulmasının önemli sakıncalar yaratacağını belirten Başhekim Süslü, şunları kaydetti 
     ''Ellerinde, hastaneye baz istasyonu kurmak için belge olduğunu belirten, ancak bunları bizimle paylaşmayan kişilere, güvenlik görevlilerini arayıp, engel olduk. Konuyu ilettiğimiz Kaymakam Selim Çapar'ın girişimiyle şimdilik baz istasyonu kurulmasını önledik. 
     İnsan sağlığına zararları kanıtlanmış olan baz istasyonunun, hastane gibi sağlık kuruluşuna kurulmasına asla izin vermeyeceğiz.'' Kaymakam Çapar'ın da hastane bahçesindeki bazı ağaçları kesen firma yetkililerinden izin belgelerini istediği öğrenildi. 
     
</TEXT>
</DOC>
