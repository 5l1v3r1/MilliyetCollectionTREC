<DOC>
<DOCNO> 250623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur23.html </URL>
<DATE> 2004/06/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
NATO Zirvesi sırasında İstanbul'da park yasağı uygulanacak 
</HEADLINE>
<TEXT>

     İstanbul Büyükşehir Belediyesi, NATO Zirvesi süresince Beyoğlu, Şişli, Beşiktaş ve Eminönü ilçelerindeki alternatif yollar üzerinde kesin park yasağı uygulanacağını ve kuralları ihlal eden sürücülerin otomobillerinin zabıta ve polis ekipleri tarafından çekileceğini bildirdi. 
     İstanbul Büyükşehir Belediyesi'nden yapılan açıklamada, 28-29 Haziran tarihlerinde düzenlenecek NATO zirvesi nedeniyle Büyükşehir Belediyesi'nin alternatif yol çalışmalarının yanı sıra, yeni düzenlemeler de yaptığı belirtildi. 
     Açıklamada, İstanbul Büyükşehir Belediyesi Genel Sekreter Yardımcısı ve AKOM Başkanı Mesut Pektaş'ın başkanlığındaki toplantıda, şu kararların alındığı bildirildi 
     ''-Zirve öncesi ve toplantıların yapılacağı Cuma, Cumartesi, Pazar, Pazartesi günleri, NATO Vadisi ve güzergahlarında bulunan, Bakırköy, Zeytinburnu, Fatih, Beşiktaş, Beyoğlu, Şişli ve Eminönü İlçe Belediye Başkanlıkları'ndan birer temsilci AKOM'da görev yapacak. 
     -AKOM daimi üyeleri, 24 saat esasına göre nöbet tutacak. 
     -İstanbullular'ın karşılaşabileceği sorunları gidermek amacıyla İstanbul Büyükşehir Belediyesi Beyaz Masa ekipleri gelen ihbarları değerlendirecek. 
     -Vatandaşlar karşılaştıkları sorunlar için AKOM'un 212 321 17 39 veya Beyaz Masa Birimi'nin 1 numaralı telefonunu arayabilecekler. 
     -Beyoğlu, Şişli, Beşiktaş, Eminönü ilçelerindeki alternatif yollar üzerinde kesin park yasağı uygulanacak. Kuralları ihlal eden sürücülerin otomobilleri zabıta ve polis ekipleri tarafından çekilecek. 
     -Büyükşehir Belediyesi Trafik Müdürlüğü ekipleri, trafiğe kapatılacak yolların çevresine vatandaşların rahat ulaşım sağlayabilmeleri için alternatif yolları gösteren 80 adet trafik yön ve işaret levhaları koyacak. 
     İETT otobüsleri, yolcu talebine göre ring seferler yapacak.'' 
     
</TEXT>
</DOC>
