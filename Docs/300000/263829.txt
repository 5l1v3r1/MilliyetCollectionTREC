<DOC>
<DOCNO> 263829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy07.html </URL>
<DATE> 2004/08/16/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
MEB binasında asbest iddiası... Çelik iddiaları yalanladı... 
</HEADLINE>
<TEXT>

     Milli Eğitim Bakanı Hüseyin Çelik, ''Bakanlık binasının yapımında asbest kullanıldığı'' iddialarına ilişkin olarak ''Bir soru önergesi üzerine inceleme yaptırmıştım. Böyle bir bulguya rastlanmadı'' dedi. 
     Çelik, Eskişehir Ticaret Odası İlköğretim Okulu binasının temel atma töreni öncesinde gazetecilerin sorularını yanıtladı. 
     Çelik, bir gazetecinin, ''Milli Eğitim Bakanlığı eski müsteşarı ve YÖK Yürütme Kurulu üyesi Bener Cordan'ın vefatıyla bakanlık binasının yapımında asbest kullanıldığı iddiaları tekrar gündeme geldi. Bunu nasıl değerlendiriyorsunuz '' sorusu üzerine, bu konuda Meclis'te bir milletvekilinin soru önergesi verdiğini anımsattı. Bunun üzerine bir inceleme yaptırdığını belirten Çelik, ''Böyle bir bulguya rastlanmadı'' dedi. 
     Çelik, bugüne kadar kanser hastalığına yakalanmış ve bir kısmı yaşamını yitirmiş bürokratlardan hareketle ''MEB binası kanser yapıyor'' iddiasında bulunmanın bilimsel ve doğru olmadığını söyledi. 
     Bakanlık merkez binasında yaklaşık 3 bin kişinin çalıştığına işaret eden Çelik, kanser hastalığına yakalanan veya bu hastalıktan dolayı yaşamını yitirenlerin ülke çapındaki oranı ile bakanlıktaki oranının ''aşağı yukarı aynı'' olduğunu ifade etti. Bakan Çelik, ''Özellikle MEB merkez binasında çalışanlar kanser olur'' şeklindeki bir iddia doğru bir iddia değil. Biz de o zaman kendimizden korkmaya başlarız'' diye konuştu. 
     
</TEXT>
</DOC>
