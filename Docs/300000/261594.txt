<DOC>
<DOCNO> 261594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur08.html </URL>
<DATE> 2004/08/08/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Göz yaşartıcı spreyle gasp yapmaya çalışan iki kız yakalandı 
</HEADLINE>
<TEXT>

     Murat EĞİLMEZ - İZMİR DHA 
İZMİR'in Alsancak semtinde sokaktan geçenlere göz yaşartıcı spreyle saldırıp cep telefonlarını almaya kalkışan biri sabıkalı 2 kız yakalandı. 
     Görgü tanıklarının ifadesine göre, 17 yaşındaki S.D. ile 19 yaşındaki suç ortağı Elif İnan, önceki gün saat 15.00 sıralarında 1456 sokakta yürüyen Senem Uluağaç'a yaklaştı. 
     Saldırganlardan İnan, Uluağaç'ın yakasına yapışıp "Sen benim cep telefonumu çaldın. Çabuk onu ger ver'' diyerek saçlarından çekiştirirken, S.D. de elindeki göz yaşartıcı spreyi kızın yüzüne sıktı. 
     Cep telefonunu sıkıca tutan ve spreyden kurtulmayı başaran Uluağaç kaçtı. Kısa bir süre sonra kızlar, aynı sokaktan telefonla konuşarak geçen Sevcan Şen'e aynı yöntemle saldırdı. Şen de spreyden ve saldırganlardan kurtulmayı başardı. 
     Sokaktan geçen Mürüvvet Kuran ve kızı Senem Kuran'a da sprey sıkan saldırganlar, çevreden yetişen esnafın yardımıyla çağrılan Yunus timleri tarafından yakalandı. 
     Alsancak Polis Karakolu'na götürülen zanlılar, gasp bürosu dedektiflerine teslim edildi. Haklarında gaspa eksik teşebbüs'ten işlem yapılan zanlılar adliyeye sevk edildi ve emniyet çıkışında basın mensuplarına görüntü vermemek için başlarına poşet geçirip yüzlerini saklamaya çalıştı. 
     
</TEXT>
</DOC>
