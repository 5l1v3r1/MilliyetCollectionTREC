<DOC>
<DOCNO> 254442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur23.html </URL>
<DATE> 2004/07/10/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Çeşme'de gemide mahsur kalan yolcular, yaşadıklarını anlattı... 
</HEADLINE>
<TEXT>

     Çeşme Limanı açığında mahsur kalan ve daha sonra limana yanaştırılan ''İstanbul S'' gemisinden tahliye edilen yolcular, neden beklediklerinin kendilerine söylenmediğini iddia ettiler. 
     Gemiden inen yolcularla Çeşme Limanı'nda bekleyen yakınları, stresli saatlerin ardından kavuşmanın sevincini yaşadı. 
     Milano'dan geldiğini belirten Ayfer Tolu, eşi Salih, çocukları Emre ve Simge Tolu, limanda bekleyen yakınları ile gözyaşları içinde kucaklaştı. 
     Niye beklediklerinin kendilerine açıklanmadığını ifade eden Tolu, ''Çeşme'ye gelindi diye kamaraların anahtarlarını teslim etmiştik. Bu nedenle yolcular teraslarda yattı. Tartışmalar, münakaşalar yaşandı. Ortam hijyenik değildi, çocukların mikrop kapmasından endişe ediyoruz'' dedi. 
     Fransa'dan geldiğini belirten Mustafa Demirtaş, ''Geminin arıza yaptığı bize söylenmedi. Çok stresli saatler geçirdik'' diye konuştu. 
     Yolculardan Orhan Ertekin de gemide personelle yolcular arasında belirsizlik nedeniyle münakaşaların ve ''küçük kavgaların'' yaşandığını, ''kabinlerde su bulunmaması ve tuvaletlerin hijyenik olmaması'' nedeniyle sıkıntı yaşandığını söyledi. 
     Bazı yolcular, ''aynı gemiyle İtalya'ya geri dönmek istemediklerini, dönüş biletlerini iptal ettireceklerini'' ifade ettiler. 
     
</TEXT>
</DOC>
