<DOC>
<DOCNO> 285186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur08.html </URL>
<DATE> 2004/11/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tecavüz bebeği yuvaya 
</HEADLINE>
<TEXT>

     Ramazan ÇETİN DENİZLİ, DHA 

HATAY'da tecavüze uğrayıp hamile kalınca ailesi tarafından dışlandığını önesüren G.A. bir hafta önce dünyaya getirdiği kız bebeği çocuk yuvasına bıraktı. 
     İlk günlerde istemediği, yüzüne bakmadığı bebeğini bıraktığına pişman olan genç anne, yerleşmek istediği Denizli'de bir iş bulup, K. adını vermek istediği bebeğini geri alarak, kendisine ve yavrusuna yeni bir hayat kurmayı hedeflediğini söyledi. 
     Hatay'da tecavüze uğradığını, ailesinin kendisini evlatlıktan reddettiğini söyleyen G.A., DHA muhabirine yaşadığı dramı anlattı. Hatay'da Atatürk Caddesi'ndei evlerinde ailesiyle birlikte yaşadığını söyleyen 27 yaşındaki bekar G.A., Hatay Devlet Hastanesi'nde tedavi gören ablasına refakat ederken, 9.5 ay önce kendisini hastanede sürekli taciz eden C. adlı kişi ve arkadaşı tarafından bayıltılarak kaçırıldığını, Kırıkhan İlçesi'nde zorla tutulduğu evde C. adlı kişinin dört kez tecavüzüne uğradığını önesürerek başından geçenleri şöyle anlattı 
     "Ablamın başında refakatçı olarak kalıyordum. Yan odada yatan hastanın yakını olan ve adını C. olarak bildiğim kişi beni sürekli taciz ediyordu. Bir gece arkadaşıyla birlikte hastaneye gelen C., beni bayıltarak kaçırdı. Gözlerimi açtığımda tecavüze uğradığımı fark ettim. Beni bilmedim bir evde zorla tutan C., döverek tecavüze devam etti. Fırsatını bulduğumda evden kaçarak aileme sığındım, tecavüze uğradığımı söyledim. Ancak ailem beni korumak yerine sırt çevirdi.'' Anne ve babasının hamile kaldığını öğrenince, "Sana tecavüz eden adamı öldür, ardından kendini öldür, seni başka türlü affetmeyiz'' dediklerini söyleyen G.A., sözlerini şöyle sürdürdü 
     "Beni evden kovdular. Bebeği aldırmak istiyordum ancak para bulamadım. Kalacak bir yerim yoktu. Arkadaşlarımdan aldığım parayla, daha önce bir kez geldiğim Denizli'ye yeniden geldim. Kaldığım otelde karnınmadaki bebeğimle birlikte ölmek için hap içerek intihar etmek istedim. Beni odada baygın halde bulan otel görevlileri hastaneye kaldırdı. Denizli Devlet Hastanesi'nde tedavi görürken, bir aileyle tanıştım. Aile benim durumumu öğrenice evlerini açarak bana yardımcı oldu.'' Bebeğini doğumdan sonra Çocuk Yuvası'na teslim ettiğini söyleyen G.A., şimdi tecavüz sonucu da doğsa bebeğini geri almak istediğini anlattı. Kader'i karnında dokuz ay taşıdığını söyleyen G.A., "İlk günler bebeği doğurmak bile istemiyordum, parasız ve çaresiz kaldığım için doğurmak zorunda kaldım. Bebeğim benim bir parçam. Yuvaya verdikten sonra ondan ayrı kalamayacağımı anladım. Bir iş bulursam, kalacak bir yerim de olursa, kızımı yuvadan alıp büyütmek istiyorum'' dedi. 
     G.A., doğum yaptıktan sonra çocuğunu almak istemediğini söylemiş, ancak hakkında adli işlem yapılacağı ve bebeği hastanede terketmenin suç olduğunu öğrenince, bebeğiyle birlikte hastaneden taburcu olmuştu. Altınöz'ün hastane masraflarını da Denizli'de kendisine sahip çıkan aile ödemişti. 
     Bu arada G.A.'nin şikayetçi olduğu C.'yi polis arıyor. 
     
</TEXT>
</DOC>
