<DOC>
<DOCNO> 291808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur05.html </URL>
<DATE> 2004/11/24/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
İstanbul'da lodos nedeniyle vapur seferleri yapılamıyor, kar yolda 
</HEADLINE>
<TEXT>

     İstanbul'un bugünden itibaren yeniden kar yağışının etkisi altında kalması bekleniyor. 

Türkiye'nin tamamını etkileyen karlı ve soğuk hava bu akşam yeniden kendini gösterecek. Sabah saatlerinde başlayan yağmur akşam saatlerinden sonra karla karışık yağmur ve kar yağışına dönecek. Kar yağışı hafta sonuna kadar yurdun tamamında etkili olacak. 
     Hava sıcaklığı yurdun kuzeyinden başlayarak tüm yurtta 8 derece azalacak. 
     
     Boğuz ve Anadolu yakası felç olabilir 

     İstanbul Valiliği Afet Yönetim Merkezi, bu akşam saatlerinde başlaması ve yarın da artarak etkisini sürdürmesi beklenen kar yağışına karşı tedbirli olunması uyarısında bulundu. 
     İstanbul'da akşam saatlerinden itibaren başlaması beklenen karla karışık yağmur ve kar yağışının, yarın öğle saatlerinde etkisini artıracağı tahmin ediliyor. 
     İstanbul Meteoroloji Bölge Müdürlüğü'nün yaptığı açıklamaya göre, kentte bugün çok bulutlu ve yağmurlu seyreden hava, akşam saatlerinden itibaren karla karışık yağmur ve kar yağışlı hale dönüşecek. 
     Yarın da parçalı çok bulutlu ve aralıklı kar yağışı görülecek kentte, kar yağışı öğle saatlerinde etkisini artıracak ve özellikle Boğaz hattı ile Anadolu Yakası'nda etkili olacak. Rüzgar ise karayelden kuvvetli ve kısa süreli fırtına şeklinde esecek. 
     İstanbul'da 26 Kasım Cuma günü de, çok bulutlu ve kar yağışlı geçecek. Yine Boğaz hattı ve Anadolu Yakası'nda etkili olması beklenen yağışların akşam saatlerine doğru etkisini kaybetmesi tahmin ediliyor. 
     Kentte 27 Kasım Cumartesi günü ise havanın parçalı bulutlu olması ve sabah saatlerinde yer yer yoğun olmak üzere sis görülmesi bekleniyor. 
     Açıklamada, rüzgarın karayelden kuvvetli ve kısa süreli fırtına şeklinde eseceği, sıcaklıkların en yüksek 5, en düşük 1 derece olacağı, 26 Kasım Cuma günü akşam saatlerine doğru ise kar yağışının etkisini kaybetmesi ve sıcaklıkların en yüksek 6, en düşük 0 derece olmasının beklendiği kaydedildi. 
     Bu gece, yarın ve Cuma gecesi don ve buzlanma beklendiği belirtilen açıklamada, ''Kış mevsimine girilmesi itibariyle olumsuz hava koşullarının kent yaşamına olumsuz etkilerine karşı alınacak tedbirler ve yapılacak çalışmaların değerlendirildiği, ilgili tüm kamu kurum ve kuruluşlarının üst düzey temsilcilerinin katılımıyla 23 Kasım Salı günü koordinasyon toplantısı gerçekleştirildiği ve ilgili tüm birimlerin konuya ilişkin uyarıldığı'' vurgulandı. 
     
     İstanbullular'a uyarılar 

     Açıklamada, olumsuz hava koşullarına karşı vatandaşların duyarlı olmaları gereken konular da şöyle sıralandı 
     ''Kar yağışı, don ve buzlanmanın etkili olduğu gün ve saatlerde, sürücüler mecbur kalmadıkça özel araçlarıyla trafiğe çıkmamalı, zaruri durumlarda çıkılması halinde de araçlarda zincir, takoz ve çekme halatı bulundurulmalı, araçların teknik yönden gerekli kontrolleri yaptırılmalıdır. Şehir içi ulaşımda toplu taşıma araçları tercih edilmelidir. 
     Sürücüler, kural dışı ve trafik seyrini tehlikeye atıcı davranışlardan kaçınmalı, trafik işaret ve işaretçilerine uymalıdır. Kesinlikle emniyet şeridi ihlalleri yapılmamalıdır. 
     Karayelin etkili olduğu gün ve saatlerde, karbonmonoksit zehirlenmelerine karşı kömür sobası ve benzeri ısınma araçlarının gece yatmadan önce söndürülmesine dikkat edilmelidir. 
     Amatör denizciler, balıkçılar ve özellikle küçük tekneler denize açılmamalı ve fırtına nedeniyle, teknelerin bağlı bulunduğu yerlerde gerekli tedbirleri almalıdırlar.'' 
     
     Türkiye için gün gün hava durumu 

     Bugün Marmara, Ege, Batı ve Orta Karadeniz, Akdeniz ve İç Anadolu'da sabah saatlerinde başlayan yağmur, akşam saatlerinden sonra karla karışık yağmur ve kar şeklinde yağacak. 
     Yarın Trakya ve Kıyı Ege çok bulutlu, diğer bölgelerin tamamı yağışlı. Kar yağışı Doğu ve Güney Marmara, Doğu Karadeniz'in kıyısı dışında Karadeniz'in tamamı, İç Anadolu, İç Ege ve Doğu Anadolu'da etkili olurken, karayel fırtınasına neden olacak. Diğer yerler yağmur alıyor. 
     Cuma günü de kar yağışı sürüyor, Trakya, Ege ve Batı Akdeniz dışında tüm bölgeler kış mevsimini yaşayacak. 
     Cumartesi ise kar yağışı doğuya kayıyor. Batı ve Orta Karadeniz'in kıyı kesimi ile Doğu Karadeniz, Doğu Anadolu kar yağışlı, Marmara, Ege, Akdeniz ve İç Anadolu parçalı bulutlu bir gün geçirecek. İç Anadolu'nun kuzeyi ve doğusu ile Güneydoğu Anadolu'da gökyüzü parçalı bulutlu... 
     
     Vapur seferleri yapılamıyor 

     Bu arada şiddetli lodos nedeniyle bazı vapur ve deniz otobüsü seferleri yapılamıyor. 
     Türkiye Denizcilik İşletmeleri TDİ Şehir Hatları İşletmesi yetkilileri, kentte etkili olan lodos yüzünden Sirkeci-Adalar ve Yalova-Adalar hattındaki vapur seferlerinin saat 06.00'dan itibaren gerçekleştirilemediği belirtti. 
     Olumsuz hava koşulları yüzünden dün saat 20.00'den itibaren iptal edilen Adalar-Bostancı vapur seferleri de hala yapılamıyor. 
     Lodos, deniz otobüsü seferlerini de olumsuz yönde etkiledi. İDO'dan yapılan yazılı açıklamaya göre, olumsuz hava koşulları dolayısıyla Eminönü-Kadıköy-Eminönü ve Boğaz hattı ile hızlı feribot seferleri dışındaki tüm seferler iptal edildi. 
     
     Meteoroloji'den kar uyarısı 

     Afet Koordinasyon Merkezi AKOM , İstanbul'un bugünden itibaren kar yağışının etkisi altında kalacağı uyarısında bulunarak, vatandaşlardan tedbirli olmalarını istedi. 
     
     Karla mücadele hazırlıkları tamamlandı 

     AKOM'dan yapılan açıklamada, Yol Bakım Müdürlüğü, İtfaiye, İşletmeler, Park ve Bahçeler Müdürlüğü'ne bağlı 708 personelin ana arterler ve bağlantı yollarında iki vardiya halinde çalışmak üzere karla mücadele hazırlıklarını tamamladığı belirtildi. 
     Oluşturulan devriye ekiplerinin kar yağışının başlamasıyla birlikte ana arterleri sürekli kontrol ederek, aksaklıklara müdahale edeceği, tuzlama çalışmalarına kar yağışından önce başlanması için tuzlama araçlarının belirlenen noktalarda konuşlandırıldığı da bildirildi. 
     

     
</TEXT>
</DOC>
