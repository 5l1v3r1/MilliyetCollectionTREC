<DOC>
<DOCNO> 285119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy13.html </URL>
<DATE> 2004/11/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP'den bütçe görüşmelerinde eleştiriler... 
</HEADLINE>
<TEXT>

     TBMM Plan ve Bütçe Komisyonu'nda, 2005 Mali Yılı Bütçe Kanunu Tasarısı'nın tümü üzerindeki görüşmeler sürüyor. Komisyonda söz alan CHP'li üyeler, yatırım, istihdam, tarım ve özelleştirme politikalarını eleştirdiler. 
     CHP Aydın Milletvekili Mehmet Mesut Özakcan, bütçe üzerindeki görüşlerini açıklarken, 2005 yılı bütçesinin işçinin, memurun, emeklinin, dar gelirlinin ezilmesi anlamına geldiğini savundu. Bütçede yatırım ve istihdamın bulunmadığını ileri süren Özakcan, devletin ekonomik işlevinin ''yok olduğunu'', tarım sektörünün ise ''batırıldığını'' söyledi. 
     Başbakan Recep Tayyip Erdoğan'ın ''halkın yanındayım' diyerek gecekondularda iftar yaptığını, diğer taraftan da ''maaşının yetmediğini'' ifade ettiğini anlatan Özakcan, ''bunları söylerken, 4. şirketini kuruyor. Bu arada, sayın Maliye Bakanı'nın yakınlarının mısır ve tavuk işleri de iyidir, enflasyona karşı ezilmezler inşallah...'' dedi. 
     Hükümetin tarım politikalarını eleştiren Özakcan, bu sorunları dile getirmelerine rağmen, ''duvardan ses geldiğini, hükümetin sesinin çıkmadığını'' söyledi. 
     
     ''IMF'NİN KÖLESİ...'' 
     Atatürk'ün ''köylü milletin efendisidir'' sözünü anımsatan Özakcan, uygulanan politikalar ile köylünün milletin efendisi olmaktan çıkarıldığını, IMF'nin kölesi haline getirildiğini ifade etti. 
     AK Parti Balıkesir Milletvekili Ali Osman Sali ise ekonomide büyümenin sağlandığını, 2005 yılında da bunun süreceğini söyledi. Ekonomideki gelişmelere rağmen, iç ve dış borçlanmanın arttığını, bunu vatandaşa anlatmakta güçlük çektiğini belirten Sali, Maliye Bakanı Unakıtan'dan buna açıklık getirmesini istedi. 
     Bütçenin üçte birinin borç faizi ödemesine gideceğinin öngörüldüğünü anlatan Sali, özelleştirme uygulamalarına değindi. 
     Borçların ödenmesi için ''ne satılacaksa satılsın'' diyen Sali, sözü vergi kaçakçılığına getirdi. Vergi kaçakçılığının sistemin ağır koşullarından kaynaklandığını ifade eden Sali, ''mevzuata uygun davranan vatandaş ne yapsın Kaçakçılığın önlenmesi için vatandaşı sıkmayan bir uygulama olmalı'' diye konuştu. 
     KDV oranlarının yüksek olduğuna da dikkati çeken Sali, vergi yönetimini çok başarılı bulmadığını, geliri bin 500 doların altındaki illere yönelik teşvik uygulamasını da doğru olmadığını savundu. 
     
     '' VER-KURTUL ANLAYIŞI İLE OLMAZ'' 
     CHP Balıkesir Milletvekili Ali Kemal Deveciler ise bütçenin sosyal yönünün bulunmadığını, vatandaşın elindekini ''çalan'', ''emen'' bir bütçe olduğunu ileri sürdü. Bütçede halka yeni yüklerin geldiğini anlatan Deveciler, ülkede son günlerdeki iddiaların tersine yoksulluk ve işsizliğini artığını söyledi. 
     Tarım ve hayvancılığın kendi kaderine bırakıldığını, özelleştirmenin ise kanayan bir yara haline geldiğini anlatan CHP'li Deveciler, ''ver-kurtul'' anlayışı ile özelleştirme yapılamayacağını kaydetti. Deveciler, 2005 bütçesinde dar gelirliye yönelik bir şey öngörülmediğini, daha önce olduğu gibi faizciye ve rantiyeciye bir şeyler verildiğini öne sürdü. 
     AK Parti'nin, bütçe ile 2005 yılını ''heba ettiğini'' ve IMF'nin ''sözünün dışına çıkmadığını'' ifade eden Deveciler, ''AK Parti, geçmişi kötüleyerek ne yapalım diyemez. Bu iktidarın, 3'lü koalisyondan hiçbir farkı yoktur'' dedi. 
     AK Parti Ankara Milletvekili Mehmet Zekai Özcan, Türkiye'de gelir dağılımında dengesizliklerin mevcut olduğunu, ancak hükümetin attığı adımların bunu gidermeye dönük olduğunu belirtti. 
     Özcan, hükümetin, iktidara geldiğinde dar gelirli kesimin maaşlarına artırma yönünde girişimlerde bulunduğunu anlattı. 
     
     ''UTANÇ VESİLESİ'' 
     CHP İstanbul Milletvekili Ali Kemal Kumkumoğlu da kişi başına düşen milli gelirin ne kadar olduğu konusunda kamuoyunda farklı rakamların telaffuz edildiğini belirterek, bunun gerçekte ne kadar olduğunu sordu. Ramazan dolayısıyla kurulan iftar çadırlarına sadece çok yoksul kesimin değil, biraz daha üst sayılabilecek katmanların da gitmeye başladığını anlatan Kumkumoğlu, belediyelerin bunu belki bir hizmet yaptıkları için ''övünç kaynağı'' olarak gösterebileceğini, ancak halkın bu duruma düşmesini, ''utanç vesilesi'' olarak görmek gerektiğini söyledi. 
     
</TEXT>
</DOC>
