<DOC>
<DOCNO> 297566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko33.html </URL>
<DATE> 2004/12/14/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
KKTC'de yabancıların mal edinmeleriyle ilgili tasarı geri çekildi... 
</HEADLINE>
<TEXT>

     KKTC'den mal alacak yabancılara tapu yerine, 125 yıllığına kiralama yöntemi öngören ''Taşınmaz Mal Edinme Yabancılar Yasa Tasarısı'', hükümet tarafından geri çekildi. 
     Başbakan Mehmet Ali Talat, Türk Ajansı-Kıbrıs'a TAK yaptığı açıklamada, ''hükümetin istifasıyla birlikte tüm tasarılar gibi ilgili yasa tasarısının da kadük olduğunu ve yasalaşma sürecinin çalışması için yeniden hazırlanması gerektiğini'' söyledi. 
     KKTC'den mal alacak yabancılara tapu yerine uzun vadeli kiralama şeklinde uygulamaya gidilmesinin ülke ekonomisine büyük zarar vereceğini belirterek, bu tasarıyı var olan şekliyle tekrar gündeme getirmeyeceklerini kaydeden Başbakan Talat, ''Bunun yerine uzun vadeli kiralama yöntemiyle tam mal sahipliğini seçenekli olarak düzenleyecek bir mekanizmayı, tercihe bağlı olmak kaydıyla gündeme alabiliriz. Bu iki yöntem arasında tercih de, alıcı ve satıcı arasındaki anlaşmaya bağlı olarak gündeme gelebilir'' dedi. 
     Bakanlar Kurulu'nda onaylanmasının ardından 17 Eylül'de, bilgi edinilmesi amacıyla Resmi Gazete'de yayımlanan yasa tasarısı, yasalaşmak üzere Meclis'e sevkedilmiş, ancak Meclis gündemine girmemişti. KKTC'de tasarılar yasalaştıktan sonra tekrar Resmi Gazete'de yayımlanarak yürürlüğe giriyor. 
     
     RUM TARAFINDA İNGİLİZ ÇİFT ALEYHİNE AÇILAN DAVA 
     Başbakan Mehmet Ali Talat, KKTC'den mal alan bir İngiliz çift aleyhine Güney Kıbrıs mahkemelerinde alınan kararla ilgili gelişmeleri yakından takip ettiklerini de bildirdi. 
     Söz konusu davanın Güney Kıbrıs'taki mahkemelerin gündeminde olduğunu, henüz İngiltere'de dava açılmadığını kaydeden Talat, konuyu gerek hukuki, gerek politik yönüyle yakından izlediklerini belirtti. Başbakan Talat, şunları söyledi 
     ''Kıbrıs sorununun çözümünde çok önemli bir yeri olan mülkiyet sorununun mahkemeler yoluyla çözümlenmesi mümkün değil. Bu siyasi bir sorundur ve çözümün bir unsurudur. Bu sorunu hukuk alanına çekmek çözüme yardımcı olmaz.'' KKTC'den ev alan bir İngiliz çift aleyhine Rum mahkemesinde alınan kararda, evin yıkılması ve mülkün 1974'ten önceki sahibine 10 bin sterlin ödenmesi hükme bağlanmıştı. Ancak, kararın uygulamaya girebilmesi için İngiltere mahkemelerinde de aynı yönde karar alınması gerekiyor. 
     
</TEXT>
</DOC>
