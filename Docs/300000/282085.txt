<DOC>
<DOCNO> 282085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/yazar/gunes.html </URL>
<DATE> 2004/10/21/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Memurlara verilecek zam ne olmalıydı 
</HEADLINE>
<TEXT>

Memurlar toplumun en dar gelirli kesimi. Ve bu bir türlü düzeltilemiyor. Maliye Bakanı Unakıtan da memurlara zam için bütçenin zorlanarak azami zammın yapıldığını açıkladı. Politikacılar öteden beri böyle konuşur. 
Özal kamudan özel kesime nitelikli personel kaçışını engellemek için yüksek düzeydeki memurların maaşlarını katsayı dışında olanaklarla yükseltmişti. Ancak bu sefer zaman içinde düşük düzeylilerin sıkıntısı arttı. 
Bu nedenle son yıllarda düşük düzeyli memurlara daha yüksek zam yapılıyor. En düşük kamu görevlisinin ücreti 2005'te yüzde 12.1 artarken, memur maaşına ortalama yüzde 10.7 artış yapılıyor. Yüksek dereceli memurlara zam ise yüzde 8,1'le sınırlandırılıyor. 
Emeklilere gelince. Bu kesimin maaşı 2005 yılında yüzde 8.4 ile 12.5 arasında artırılıyor. Enflasyon yüzde 8'de kalırsa bu kesimin satın alma gücü korunmuş, hatta birkaç puanlık rahatlamış olacak. Özetle, 2005'te enflasyon hedefi tutarsa kamuda çalışanların satın alma gücü korunacak, hatta biraz artacak. 
Acaba daha fazla zammı bütçe kaldırır mıydı Yıl sonunda olasılıkla personel harcamaları 29.3 katrilyon olacak. Bu milli gelirin yüzde 6.9'u ediyor. 2005 yılında yapılan zamlarla birlikte personel kalemi 32.4 katrilyon, yani milli gelirin yüzde 6.7'si olacak. Kısacası, tüm reel artışlara rağmen, bir miktar tasarruf görünüyor. Memur maaşlarındaki artış yüzde 11 enflasyondan 3 puan fazla. Ancak, eğer bu fazlalık 5 puan olsaydı, 1 katrilyon daha kaynak gerekecek, milli gelir içindeki pay yine aynı düzeyde yüzde 6.9 kalacaktı. Demek ki, daha yüksek bir zam mali disiplini sarsabilir. 
Bu durumda memurların geçim sıkıntısı sürecek görünüyor. Ancak zam çözüm değil. Yapılabilecek tek şey kamuda çalışan sayısını azaltmak. Gerçi, işsizliğin bu denli yaygın olduğu bir toplumda devletin personel sayısını küçültmek politik olarak kolay değil. Yani ya devlet işsizliğe karşı bir kapı olmaktan çıkarılacak, ya da memurlar çok düşük ücretle çalışmaya devam edecekler. 
Ülkemizde siyasetçiler genel olarak devleti işsizliğe karşı bir alan olarak kullandılar. 70 milyonluk bir ülkede 2.2 milyon memur, 200 bin sözleşmeli personel ve 450 bin işçi kamuda çalışıyor Oysa devlet çok daha az insanla çok daha iyi hizmet yapabilir. Böylece kamu hizmetlileri de daha iyi bir ücret alabilir. 



</TEXT>
</DOC>
