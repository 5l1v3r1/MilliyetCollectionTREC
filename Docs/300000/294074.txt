<DOC>
<DOCNO> 294074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun15.html </URL>
<DATE> 2004/12/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Filistin'de başkanlık için 7 aday 
</HEADLINE>
<TEXT>

     Filistin lideri Yaser Arafat'ın ölümüyle boşalan Filistin Özerk Yönetimi Devlet Başkanlığı için 7 aday başvurdu. 
     Dün gece yarısı biten adaylık başvuru süresi sonunda, Filistin Merkez Seçim Komisyonu'na başvuran adayların listesi şöyle 
     1- Mahmut Abbas FKÖ Başkanı El Fetih Hareketi. 
     2- Mervan Barguti, bağımsız. 
     3- Taysir Halid, Filistin Demokratik Halk Cephesi. 
     4- Bassam el-Salhi, Filistin Halk Partisi. 
     5- Mustafa Barguti, Filistin Ulusal İnisiyatifi. 
     6- Hasan Kreyşe, bağımsız. 
     7- Abdülsettar Kassam, bağımsız. 
     Hamas dün yaptığı açıklamada, Filistin halkına 9 Ocak'ta yapılacak seçimleri boykot etmesi çağrısında bulunmuş ve sadece başkanlık değil, yasama meclisi ile belediye seçimlerinin de bir arada yapılacağı bir seçim istemişti. 
     Hapisteki El Fetih liderlerinden Mervan Barguti ise daha önce aday olmayacağını açıklamış, fakat dün sürpriz bir şekilde son dakikada adaylığını koymuştu. Barguti'nin adaylık başvurusunu karısı Fadva yaparken, bağımsız adaylığı için gereken 3000 doları da kardeşi Mukbal Barguti ödedi. 
     Balata ve Cenin mülteci kamplarındaki El Aksa Şehitleri Tugayı yetkilileri ise Mervan Barguti'nin adaylıktan çekilmesini isteyen açıklamalar yaptılar. 
     Seçimler için aday olduğunu açıklayan tek kadın, Gazeteci Macide el-Batş ise bağımsız adaylığı için gereken 5000 imzayı topladığını, ancak kontrol noktasındaki gecikmeden dolayı, süresi içinde Merkez Seçim Komisyonu'na iletemediğini söyledi. 
     Filistin devlet başkanlığı seçimine katılacak adaylarla ilgili bugün resmi açıklama yapılması bekleniyor. 
     Kesin liste 15 Aralık'ta ilan edilecek. Filistin'de seçim kampanyaları 27 Aralık'ta başlayıp, seçimin yapılacağı günün bir gün öncesi, 8 Aralık'ta bitecek. 
     
</TEXT>
</DOC>
