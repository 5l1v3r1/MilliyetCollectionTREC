<DOC>
<DOCNO> 275914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko26.html </URL>
<DATE> 2004/09/29/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Özel Finans Kurumları, sektördeki payını 10'a çıkarmayı hedefliyor 
</HEADLINE>
<TEXT>

     Özel Finans Kurumları Birliği Başkanı ve Kuveyt Türk Evkaf Finans Kurumu Genel Müdürü Ufuk Uyan, önümüzdeki 10 yıl içinde özel finans kurumlarının toplam bankacılık sistemi içindeki payının yüzde 10'a çıkmasını öngördüklerini bildirdi. 
     Uluslararası İslami Finans Forumu'nun son gününde düzenlenen ''Türkiye Ekonomisi ve Özel Finansın Rolü'' konulu oturumda konuşan Uyan, özel finans kurumlarının ÖFK sektördeki pazar payının yüzde 3, kredilerdeki payının ise yüzde 6 civarında olduğunu anımsattı. 
     İslami bankacılık düzeyi diğer İslam ülkelerine göre düşük kalan Türkiye'nin bu alanda büyüyebilecek bir pazar konumunda bulunduğuna işaret eden Uyan, ÖFK'ların Türkiye'de iyi ürünler geliştirilebilmesi ve fonları cazip hale getirebilmesi halinde Türk vatandaşlarından 100 milyar dolar çekebileceğini söyledi. 
     Türkiye'de yastık altında olduğu tahmin edilen 100 milyar dolarlık kaynağın ÖFK'lar için büyük bir potansiyel oluşturduğunu ifade eden Uyan, ''Ekonomideki iyileşme böyle devam ederse, önümüzdeki 10 yıl içinde ÖFK'ların toplam bankacılık sistemi içindeki payının yüzde 10'a çıkmasını ve 26 milyar dolarlık bir aktif büyüklüğe ulaşılmasını öngörüyoruz'' diye konuştu. 
     Uyan, ÖFK'ların ancak bankacılık sistemiyle uyumlu altyapı oluşturmaları, sermaye yapılarını artırmaları ve tamamen kontrollü bir bankacılık sistemine kavuşulması durumunda bu büyüklüğe ulaşabileceklerini vurgulayarak, ''Uluslararası bankaların Türk finans sektörüne getireceği taze kan da bunda etkili olacaktır'' dedi. 
     
     ''DOW JONES'DA 54 MÜSLÜMAN ÜLKE VAR'' 
     Dow Jones Endeksleri Global Direktörü Rushdi Siddiqui de Dow Jones endekslerindeki firmaların toplam değerinin 9 trilyon dolara ulaştığını söyledi. 
     Siddiqui, Dow Jones'un İslami endeks olarak algılandığına dikkat çekerek, bin 700 firmanın bulunduğu endekslerde, sadece 54 Müslüman ülkenin yer aldığını kaydetti. 
     Endekslerde bulunan ülkelerden sadece İslam ülkeleri değil gelişmiş ülkelerin de doğrudan yabancı yatırım çekmek için uğraştığını belirten Siddiqui, Türkiye, Ürdün, Mısır ve Fas'ın sahip oldukları finansal enstrümanlar sayesinde, diğer Körfez ülkeleri ve Ortadoğu'daki ülkelere göre daha ileri düzeyde bulunduğunu söyledi. 
     İslam ülkelerinin İslami endeks sayesinde artık fırsatların yokluğu nedeniyle cezalandırılmayacağını dile getiren Siddiqui, ''Daha fazla Müslüman ülkeyi bu endekse nasıl daha fazla ekleyebiliriz Tabii ki mali ve borç yapılarında kaydedecekleri iyileştirmelerle bu mümkün olacaktır'' diye konuştu. 
     İslami Finans Danışmanı Michael Baldwin ise Türk ekonomisinin kaydettiği gelişmelere işaret ederek, ''Türkiye son yıllarda IMF'nin yıldızı haline geldi'' dedi. 
     Baldwin, Türkiye'nin kredi ve sermaye sağlama ile yurt dışı yatırımlar açısından henüz yeterli olgunluğa erişemediğine dikkat çekerek, ''AB'nin Aralık ayında Türkiye'ye tarih vermesiyle pazar tırmanışa geçecek ve yabancı yatırımlar gelecektir'' diye konuştu. 
     
</TEXT>
</DOC>
