<DOC>
<DOCNO> 273547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/spor/spo15.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Arzuman iyiymiş 

FUTBOL Federasyonu ligin 6.haftasında görev alan hakemlerin notlarını açıkladı. Fenerbahçe - Malatya maçındaki yönetimiyle büyük eleştiri toplayan İsmet Arzuman, 7.3 alarak sınıfı geçti. Diyarbakır-Denizli maçını yöneten Cem Papila 9, derdibe düdük çalan Mustafa Çulcu 8.9 aldı. 

Yeni patron Remon 

İSPANYA'NIN Real Madrid Kulübü, Teknik Direktör Jose Antonio Camacho'nun istifasının kabul edildiğini, yerine Mariano Garcia Remon'un getirildiğini açıkladı. Remon, "Benim için çok üzücü bir gün. Çünkü bunun anlamı, çok iyi çalışılmış ancak sahada karşılığı görülmemiş bir işin sonu demek" dedi. 

Mutlu 8. oldu 

PARALİMPİK Oyunları'nda halterde mücadele eden Turan Mutlu, 48 kiloda sekizinci sırayı aldı. Atina'daki yarışmalarda B grubunda yer alan Turan, ilk hakkında kaldırdığı 125 kiloyla 14 sporcu arasında 8.'liği elde etti. Altın madalyayı 167.5 kiloyla İranlı Morteza Dashti kazandı. 

Ödüller dağıtıldı 

SKODA - Yüce Auto ana sponsorluğunda bu yıl 12.'si düzenlenen geleneksel Büyük Kulüp Açık Tenis Turnuvası'nda ödüller sahiplerini buldu. Büyük Kulüp havuzbaşında yapılan törende toplam 15.000 dolar kazanan sporculara ödüllerini Duran Akbulut ile Yüce Auto Yönetim Kurulu Başkanı Orhan Yüce verdi. 

Erdoğan sahada 

BAŞBAKAN Recep Tayyip Erdoğan'ın, 22 Eylül'de Siirt'te yapılacak festivalde Siirt Şöhretler Karması ile Türkiye Şöhretler Karması maçında forma giymesi bekleniyor. Tanju Çolak, Rıdvan Dilmen, Hasan Vezir, Hami Mandıralı ve Cüneyt Tanman'ın da yer aldığı Şöhretler Karması'na karşı mücadele etmesi beklenen Erdoğan için 56 numaralı forma hazırlanıyor. 


</TEXT>
</DOC>
