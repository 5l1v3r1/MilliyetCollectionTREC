<DOC>
<DOCNO> 286185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur55.html </URL>
<DATE> 2004/11/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
CHP'li başkan, Belediye haporlöründen ezan okutunca... 
</HEADLINE>
<TEXT>

     Hatay'ın Samandağ İlçe Belediyesi'nin CHP'li Başkanı Ali Terzi hakkında, belediye hoparlöründen ezan okutulmasına izin verdiği gerekçesiyle kardeşi İşçi Partisi İP İlçe Başkanı Fuat Terzi tarafından suç duyurusunda bulunuldu. 
     İP Samandağ İlçe Başkanı Fuat Terzi ve yönetim kurulu üyeleri ile bir grup SHP'li Avukat Şükran Dağ ve Salim Diyap, adliyeye giderek belediye hoparlöründen ezan okutulmasına izin verdiği iddiasıyla belediye başkanı Ali Terzi hakkında Cumhuriyet Savcılığı'na suç duyurusunda bulundular. Terzi ve beraberindekiler daha sonra belediye başkanı Terzi'yi Kaymakamlığa şikayet ettiler. 
     İP İlçe Başkanı Fuat Terzi, yaptığı açıklamada, Anayasa'nın 2. maddesinde Türkiye Cumhuriyeti'nin laik hukuk devleti olduğunun belirtildiğini hatırlatarak, şunları kaydetti 
     ''Anayasa'nın 4. maddesinde de bu ilkenin değiştirilemeyeceği belirtilmiştir. Kamusal alan olarak belirlenen yerlerde laiklik ilkesine aykırı hiçbir eylemde bulunulamayacağı da vurgulanmıştır. Seçimle iş başına gelen Belediye Başkanı Ali Terzi, devlet memuru konumundadır. Bulunduğu kurum ve yürüttüğü görev gereği laik hukuk devletini koruması lazımdır. Hal böyle iken 15 Ekim 2004 tarihinden itibaren belediye hoparlöründen ezan okunmasına izin vermektedir. 
     Ayrıca bu görev için devletin memurları mesaiye bırakılmaktadır. Ezanın kimler tarafından nerelerde okutulacağı bellidir. Bu nedenle kendisi hakkında Cumhuriyet Savcılığı'na suç duyurusunda, Kaymakamlığa ise şikayette bulunduk.'' 
     
</TEXT>
</DOC>
