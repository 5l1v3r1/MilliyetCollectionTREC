<DOC>
<DOCNO> 288767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko15.html </URL>
<DATE> 2004/11/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yıllık 2.5 milyar harcanıyor Selülit sektör oldu, cüzdanlar boşaldı 
</HEADLINE>
<TEXT>

     Türk kadınlarının neredeyse yüzde 80'inin sorunu olan ''selülit'' sektör yarattı. 
     Hormonal ve dolaşım bozukluğundan kaynaklanan, özellikle kalça, bacak ve kol bölgelerinde oluşan portakal kabuğu görüntüsünden kurtulmak isteyen kadınların artan talebi, sektörde her gün yeni ürün ve tedavi yöntemlerini ortaya çıkartıyor. 
     Çeşit çeşit kremlerden sabunlara, jellerden bitkisel çay gibi ürünlere, mezoterapiden akupunktura, karboksiterapiden yosuna kadar birçok tedavi yöntemi sunan sektör, selülitlerinden kurtulmak isteyen kadınların adeta cüzdanlarını boşaltıyor. 
     Örneğin kadınların en çok tercih ettiği yöntemlerden biri olan mezoterapi, karboksiterapi ve ozon terapi gibi selülit tedavilerinin aylık masrafı asgari ücreti bile aşıyor. 
     
     HANGİ TEDAVİ KAÇ LİRA 
     Selülit tedavisinde en sık kullanılan yöntemlerden biri mezoterapi. 
     Sorunlu bölgelere 2-4 milimetrik özel iğnelerle ilaç enjekte etmek suretiyle yağ hücrelerini parçalayarak selüliti ortadan kaldırmayı amaçlayan mezoterapi yöntemini tercih edenlerin, seans başına 1 saat 60 milyon lira ile 120 milyon lira arasında bir bedeli gözden çıkarmaları gerekiyor. 
     Selülit tedavisinde son dönemde moda olan bir diğer yöntem ise akupunktur. Vücudun çeşitli kilit noktalarına yine iğneler yardımıyla ulaşıp su ve yağ hücrelerini yok etme yöntemi olan akupunktur için de seans başına ortalama 45 ile 80 milyon lira arasında bir ücret ödemek gerekiyor. 
     Karbondioksit gazının tedavi amaçlı olarak deri altına enjekte edilmesi yöntemi olan karboksiterapi son dönemde tercih edilen diğer bir selülit tedavi yöntemi. Hem selülit tedavisi, hem de estetik amaçlı olarak kullanılan tıbbi bir yöntem karboksiterapinin bir seanslık ücreti de 85 milyon liradan başlıyor, 125 milyon liraya kadar çıkıyor. 
     Ultrason, basınç tedavisi, lipo elektro ve lazer terapi gibi alternatif tedavi yöntemlerinin 15-20 seanslık paket fiyatları ise 350 milyon lira ile 2.5 milyar lira arasında değişiyor. 
     Selülit için diğer bir tedavi yöntemi ise yosun tedavisi. Zayıflatıcı ve toksin atıcı özelliği bulunan yosun tedavisinin bir seanslık fiyatı 17-50 milyon lira arasında, bölgesel incelme aletleriyle yapılan tedavilerin bir seanslık fiyatları da 12 milyon lira ile 60 milyon lira arasında değişiyor. 
     Konusunda uzman doktor tarafından yapılması gereken söz konusu yöntemlerin tedavi süresi ise kişinin selülit sorununa göre değişmekle birlikte, ortalama bir tedavinin 5-20 seans sürdüğü belirtiliyor. 
     Bu yöntemlerden daha iyi sonuç almak isteyenler tedavilerinin yanı sıra seans ücreti 12 milyon lira ile 60 milyon lira arasında değişen fiyatlarla masaj da yaptırabiliyor. 
     
     SELÜLİT KREMLERİ 
     Kadınların korkulu rüyası olan selülit problemi için kozmetik sektörü de durmaksızın çalışıyor. 
     Onlaca firmanın onlarca selülit ürünü kozmetik reyonlarını süslerken, kremlerin fiyatı 50 milyon lira ile 210 milyon lira arasında değişiyor. 
     Sektör temsilcileri daha çok bahar aylarında talebi artan kremlerin satışlarının, Sanayi ve Ticaret Bakanı Ali Coşkun'un söz konusu kremlerin reklamlarını eleştirmesinin ardından düştüğünü de belirtiyorlar. 
     
     DAHA UCUZ YÖNTEMLER 
     Selülit tedavisi için yüksek bedeller ödemeyi göze alamayan kadınlar ise çareyi diğer yöntemlere göre daha ucuz olan bitkisel çaylar ve yağlarda arıyor. 
     Daha çok aktarlarda ve doğal ilaç mağazalarında satılan bitkisel çayların fiyatları 4 milyon lira ile 40 milyon lira arasında değişirken, aromaterapide de kullanılan bitkisel yağların fiyatları 12-50 milyon, selülit sabunlarının fiyatları da 4-32 milyon lira arasında alıcı buluyor. 
     
     UZMANLARDAN ÖNERİLER 
     Selülitin estetik olmaktan çok tıbbi bir rahatsızlık olduğunu vurgulayan uzmanlar, selülitten şikayet eden bayanlara uygun tedavi ve diyetlerin yanı sıra, doğru beslenme ve düzenli spor yapmaları gerektiğini söylüyor. 
     Selüliti ortaya çıkartan sebeplerin tamamiyle ortadan kalkmaması durumunda kremlerin, diyetlerin ve tedavilerin yüzde 100 sonuç vermeyeceğine dikkat çeken uzmanlar, öncelikle kadınlara, yağ hücrelerini şişirerek, ödem oluşmasına neden olan hayvansal yağlar, tuz, şeker, kola ve kahve gibi yiyecek ve içeceklerden uzak durma tavsiyesinde bulunuyor. Sigara ve alkolden uzak durmadan ve yeterli su tüketmeden de hiç bir tedavinin beklenen çözümü getirmeyeceğini belirten uzmanlar, selülit tedavilerinde kişiye özel diyet ve günlük sporun yanı sıra aylık kontrollerin de düzenli olarak yapılması gerektiğini kaydediyorlar. 
     
</TEXT>
</DOC>
