<DOC>
<DOCNO> 259697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/yasam/axyas01.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir babanın evlat acısı 
</HEADLINE>
<TEXT>


Kemal Akdağ, aşırı hızla yaptığı kazada, 9 yıl bekleyip tüp bebek yöntemiyle sahip olduğu 11 aylık kızı Sudenaz'ı kaybetti 

ZAFER SAMANCI Konya DHA 

Konya'da çocuk sahibi olabilmek için 9 yıl bekleyen Yasemin - Kemal Akdağ çifti, 11 ay önce tüp bebek yöntemiyle dünyaya getirdikleri biricik kızları Sudenaz'ı, trafik canavarına kurban verdi. 
Selçuklu ilçesinde önceki gece meydana gelen kazada, bir firmada pazarlama elemanı olan Kemal Akdağ 37 , eşi ve kızı bebeğiyle bir yakınını ziyaret için şirketin arabasıyla yola çıktı. 

Eşi ağır yaralı 
Otogar kavşağına geldiğinde aşırı hız nedeniyle otomobilin kontrolünü yitiren Akdağ, pamuk yüklü bir kamyonla çarpıştı. 
Kazada kamyondan düşen pamuk balyaları yola saçılırken, Yasemin Akdağ ve 11 aylık Sudenaz ağır yaralandı. Baba Akdağ ve kamyon şoförü Harun Sağlam ise kazayı hafif sıyrıklarla atlattı. İlkyardım ekipleri tarafından hastaneye götürülmek istenen küçük bebek, yolda hayatını kaybetti. 
Komaya giren anne Akdağ'da Konya Numune Hastanesi'nde yoğun bakıma alındı. 9 yıl yolunu beklediği kızının ölüm haberini alan baba Akdağ, sinir krizleri geçirdi. 


</TEXT>
</DOC>
