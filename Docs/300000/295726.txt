<DOC>
<DOCNO> 295726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/guncel/gun04.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyede yol çatlağı 
</HEADLINE>
<TEXT>


Tartışılan Arhavi yoluna Belediye Meclisi'nin onay verdiği ortaya çıkarken, Başkan kararın siyasi rant uğruna baskıyla alındığını söyledi 

GÜLÇİN ÜSTÜN 

ANAP'tan ve AKP'den 3'er, CHP'den de 6 üyesi bulunan Arhavi Belediye Meclisi'nin, Karadeniz Sahil Yolu'nun tartışılan Artvin Arhavi geçişi inşaatının, mayısta denizden geçmemesi yönünde aldığı kararı daha sonra, "Yolun denizden geçmesi uygundur" şeklinde değiştirdiği ortaya çıktı. Arhavi Belediye Başkanı Musa Ulutaş, siyasi rant uğruna baskı altında alındığını öne sürdüğü kararın iptali için bugün Erzurum İdare Mahkemesi'ne başvuracağını bildirdi. 
Ulutaş, yapımcı firma Cengiz - Mapa - Makyol'un baskısı sonucu bir CHP'li üyenin karar değiştirdiğini belirterek, şunları söyledi "Karar, Kıyı Kanunu'na aykırı. Çünkü deniz dolgusu ancak alternatif yol olamaması ve kamu yararı görülmesi durumunda yapılabilir. Biz alternatif olarak güney geçişi projesini sunduk. Firma, Bayındırlık Bakanlığı'ndan gerekli izinler alınmadan inşaata başladı. Proje, imar planına kayıtlı değil. Arhavi'de şu anda hukuk değil eşkıya var." 

Belediye kabul etti 
Karayolları açıklamasında, belediyenin projeyi imar planına işlemeyi kabul ettiği belirtildi. Açıklamada, belediyenin projede yapılan imar tadilatına da onay verdiği ve hukuka aykırı işlem yapılmadığı ifade edildi. 


</TEXT>
</DOC>
