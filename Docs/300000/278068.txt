<DOC>
<DOCNO> 278068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko36.html </URL>
<DATE> 2004/10/07/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yeni Türk Lirası neler getirecek 
</HEADLINE>
<TEXT>

     Radikal Gazetesi Yazarı-Ekonomist Uğur Civelek, Türk Lirasının insanların kafasında değer saklama yeteneğini kaybettiğini, 6 sıfır atılması ile bu güvenin yeniden sağlanabileceğini söyledi. 
     Civelek, Gaziantep Ticaret Odası GTO tarafından düzenlenen ''Yeni Türk Lirası YTL Neler Getirecek'' konulu konferansta, Türkiye'nin yıllardır yaşadığı yüksek enflasyonun ekonomik hayata yaptığı en önemli etkilerden birinin de çok sıfırlı para olduğunu belirtti. 
     Türkiye'nin, paradan 6 sıfırı atmak için yoğun bir çalışma içerisinde olduğunu, 1 Ocak 2005 yılından itibaren de sıfırları atılmış Yeni Türk Lirası'nın kullanımına başlanacağını anımsatan Civelek, şöyle konuştu 
     ''Bu konuda, vatandaşlarımızın tedirginlikleri var. Acaba, paradan sıfırların atılması bizleri ne yönde etkileyecek, bunun ekonomik bakımdan olumsuz etkileri olabilir mi diyerek bu sıkıntılarını dile getiriyorlar. Bu konuda, çok büyük olumsuzlukların yaşanmayacağını düşünüyorum. Teknik anlamda hiç bir sorun yaşanmaz. Merkez Bankası gerekli tedbirleri almış durumda. Şu anda kullanılmış olan Türk Lirası, 10 yıl süreyle Merkez Bankası tarafından kabul edilecek, endişelenmeye gerek yok.'' Gaziantep Ticaret Odası GTO Başkan Vekili Zeki Yağcı ise Türk Lirası'nın dünyanın en çok sıfıra sahip parası haline geldiğini ifade ederek, 6 sıfır atılmasının bir anlamda zorunluluk haline geldiğini belirtti. 
     Son yıllarda yakalanan ekonomik istikrar sonucu kronik enflasyonun düşüşe geçmesinin Türk Lirası'ndan 6 sıfır atılmasını gündeme getirdiğini kaydeden Yağcı, ''Liradan 6 sıfır atılması operasyonu, teknik bir zorunluluk olmasının yanında, deyim yerindeyse Türkiye'nin artık yüksek enflasyon probleminden kurtulmaya başladığının ve ekonomik istikrarı yakaladığının da bir kanıtıdır'' dedi. 
     
</TEXT>
</DOC>
