<DOC>
<DOCNO> 271476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur30.html </URL>
<DATE> 2004/09/13/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Kulağını ısırıp koparmıştı Kahveye yaylım ateşi 4 yaralı 
</HEADLINE>
<TEXT>

     ADANA DHA 
ADANA'da 28 yaşındaki Engin Sarı ile 2 kardeşi, bir yıl önce kulağını ısırarak kopardığı 27 yaşındaki Murat Akkuş'u öldürmek için kahve bastı. Baskında, Akkuş ile birlikte 4 kişi yaralandı. 
     Cumhuriyet Mahallesi 38'inci Sokak'ta oturan Murat Akkuş ile arkadaşı Engin Sarı, bir yıl önce alkollüyken kavga etti. İddiaya göre, Akkuş kendisini bıçaklamak isteyen Sarı'nın elini ısırdı. Sarı da kurtulmak için Akkuş'un kulağını ısırarak kopardı, kopan parçayı ayağışla ezdi. 
     Bu olayla ilgili Adana 3'ncü Ağır Ceza Mahkemesi'nde dava açıldı. Engin Sarı, 15 yıla kadar ağır hapis cezası istemiyle bir süre tutuklu yargılandıktan sonra tahliye oldu. Bu sırada Engin Sarı'nın kardeşi Yıldırım ile kulağını kopardığı Murat Akkuş'un kardeşi Suat bir süre önce geçen yılki kulak koparma' yüzünden kavga etti. Suat Akkuş, ağabeyinin kulağını koparan Engin Sarı'nın kardeşi Yıldırım'ı bıçaklayarak yaraladı. 
     
     KAHVEYE BASKIN 

     Engin Sarı, bıçaklanan kardeşinin intikamını almak için plan yaptı. Sarı, Almanya'dan izinli olarak Adana'ya gelen kardeşleri Yıldıray ve Yıldırım Sarı ile önceki gün Murat Akkuş ile amcası Veysel Akkuş'u takibe aldı. Sarı kardeşler, Murat ve Veysel Akkuş'u, gittikleri Katıçelik Kahvesi'nde pompalı tüfek ve tabanca ile yaylım ateşine tuttu. Ayaklarından yaralanan amca- yeğen kaçarken, Sarı kardeşler bir süre ateş etmeye devam etti. Sokakta evlerinin kenarında oturan Fatma Layık ve İbrahim Geçgin de olay sırasında seken kurşunlardan yaralandı. Yaralı 4 kişi, Devlet Hastanesi'ne götürülürken, saldırganlar kaçtı. 
     Tedavi altına alınan Murat Akkuş, "Kahveye girdim. Arkamdan ateş açmaya başladılar. Bir yıl önce Engin benim kulağımı ısırarak kopartmıştı. Kardeşim Suat da yine kulak meselesinden Engin'in kardeşi Yıldırım evimizi basınca bıçakla yaralamış. O yüzden bizi öldürmek için takip etmişler. Kulağımı kopardığı yetmiyormuş gibi şimdi de öldürmeye kalkıyor. Eğer, Engin cezaevinde kalsaydı. Şimdi bu olaylar yaşanmayacaktı'' dedi. 
     Polis, 4 kişiyi yaralayan Sarı kardeşleri arıyor. 
     
     Ölü numarasıyla kurtuldu 

     ENGİN Sarı, kahve baskınında öldürmek istediği Murat Akkuş'un bir yıl önce kulağını ısırarak kopartmıştı. Adana 3'ncü Ağır Ceza Mahkemesi'nde bir süre tutuklu yargılandıktan sonra tahliye olan Sarı, mahalle arkadaşı Murat ile birlikte içki ve ardından esrar içtiklerini iddia ederek, "İçkinin tesiri ile bana küfür edip yüzüme tükürmeye başladı. Kendimi tutamayıp omuzunu iki kez bıçakladım. Kendisi parmağımı ısırınca bende onun kulağını can havliyle ısırıp kopardım'' demişti. 
     Murat Akkuş da, Engin'in esrar içtikten sonra odanın kapısını kitlediğini iddia ederek, ifadesinde olayı şöyle anlatmıştı 
     "Kötü bir şey olacağını sezinledim. Bir anda nedensiz şekilde bıçakla omzumdan yaraladı. Bıçağı düşürmek için elini ısırdım. O da, benim kulağımı ısırıp, kopardı. Kulağımı yerden aldım, boğuşma sırasında tekrar düştü. Ayağı ile kulağımın kıkırdağını ezdi. Engin çıldırmış gibiydi. Kanlar içinde kaldığımdan hareketsiz kaldım. Benim öldüğümü sanıp kaçtı. Kulağımı hastaneye götürdüm ama kıkırdağı ezildiği için dikemediler. İnsan içine çıkamıyorum.'' 
     
</TEXT>
</DOC>
