<DOC>
<DOCNO> 294055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/pulur.html </URL>
<DATE> 2004/12/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Arapça ezan Türkçe ezan... 
</HEADLINE>
<TEXT>


BİR garip huyumuz da şu... Bilmiyoruz, bilmediğimizi de kabul edemiyoruz. 
Geçen pazar, Altan Öymen'in kitabıyla ilgili yazımızda "Arapça Ezan-Türkçe ezan" konusuna değinmiş, Demokrat Parti iktidarının ilk işlerinden birinin bu olduğunu yazmıştık. 
Demokrat Parti iktidarı, Arapça ezan okuma yasağını kaldırmış ve ezanı serbest bırakmıştı. 
Kimi böyle bir yasağın olmadığını ileri sürerken, kimi de DP iktidarının böyle bir yasa çıkarmadığını söylüyordu.. 

"TÜRKÇE ezan"okunmasına, 1932'de başlanmıştı, Müslümanları camiye çağırmak için, davetin, ezanın Türkçe okunabileceği belirtildi. Diyanet İşleri Başkanlığı'nın genelgesine rağmen Arapça ezan okumakta ısrar edenlere biraz hukuk zorlanarak, başka bir kanun uygulandı. Lakin Yargıtay, evet, tek parti devrinin Yargıtay'ı, uygulamayı bozunca, bu defa Arapça ezanı yasaklayan bir kanun yürürlüğe girdi, Demokrat Parti 1950'de iktidara gelince, de iki gün içinde bu kanun kaldırıldı. 
Hikaye budur, inanmayan gider araştırır... 

EZAN'ı Türkçe okutmanın gerekçesi neydi 
Hani Başbakan Tayyip Erdoğan sık sık "Bir şiir okudum, hapse attılar" der ya, işte, o şiiri yazdığı ileri sürülen, - sonra anlaşıldı ki şiir onun değildir - Ziya Gökalp'in bir şiiri ezanın Türkçe okunmasının adeta icazet belgesidir. 
Ziya Gökalp şöyle der 
"Bir ülke ki, camiinde Türkçe ezan okunur. 
Köylü anlar manasını namazdaki duanın 
Bir ülke ki, mektebinde Türkçe Kuran okunur 
Küçük büyük herkes bilir buyruğunu Hüda'nın 
Ey Türk oğlu, işte senin orasıdır vatanın." 

BU tartışma, "Ezan Türkçe mi okunsun, Arapça mı " tartışması, 1960'a kadar sürüp gider, CHP muhalefeti ve laik çevreler, "Demokratlar"ı eleştirirler. 
Tartışma "27 Mayıs" darbesini yapan Milli Birlik Komitesi'ne kadar uzanır, komite üyelerinden Haydar Tunçkanat, anılarında tartışmayı şöyle anlatır 
"Milli Birlik Komitesi üyelerinin bir bölümü ezanın 1950 öncesinde olduğu gibi Türkçe okunmasını istiyordu. Konu Komite'ye getirilerek görüşmeye açıldı. O gün Komite toplantısına Cemal Gürsel başkanlık ediyordu. Lehte, aleyhte yapılan konuşma ve tartışmalardan sonra açık oylamaya geçildi. Başta Komite'nin genç üyeleri olmak üzere yaşlılardan da bazılarının katılımıyla, ezanın Türkçe okunmasını Komite çoğunlukla kabul etmedi. Bu, başta Gürsel olmak üzere karşı tezi savunanlara büyük bir sürpriz oldu." 
Hatta, MBK bildiri yayımlayarak ezanın ve Kuran'ın Türkçe okutulması gibi bir düşüncenin olmadığını açıklar. 
Haydar Tunçkanat "Milli Birlik Komitesi'nin bu kararı, onun Atatürkçülük ve devrimciliğine gölge düşürmüştür." der. x 
"Türkçe ezan Arapça ezan" tartışması da bundan sonra pek gündeme gelmez, gündemden düşer. 
Kimse "12 Eylül'cüler"in de Ecevit veya Baykal'ın da böyle bir konuyu gündeme getireceklerini hayal bile etmez. 

x 27 Mayıs 1960 Diktadan Demokrasiye, Çağdaş Yayınları. 



</TEXT>
</DOC>
