<DOC>
<DOCNO> 268395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun28.html </URL>
<DATE> 2004/09/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hollanda, çocuk pornosundan mahkum vatandaşlarını kaçırdı 
</HEADLINE>
<TEXT>

     Hollanda'nın, Brezilya'da çocuk pornosu ticareti yaptıkları gerekçesiyle mahkum olan 2 vatandaşının bu ülkeden kaçmasına yardımcı olduğu bildirildi. 
     Hollanda'nın Rio de Janerio Başkonsolosluğunun, mahkumlara pasaport sağlayarak kaçmalarına yardımcı olduğu, bir televizyon programında konunun gündeme getirilmesiyle öğrenildi. 
     Dışişleri Bakanlığı, Hollandalı iki mahkumun, konsolosluğun yardımıyla Brezilya'dan kaçmasının sağlandığını doğruladı. 
     Verilen bilgiye göre, çocuk pornosu ticareti yaptıkları belirlenen iki Hollandalı, önceki yıl Eylül ayında Brezilya'da yakalanarak gözaltına alındı. 
     Sanıklar, geçen yıl Aralık ayında 8 ve 11 yıl hapis cezasına çarptırıldı. 
     Bu arada Hollanda konsolosluğu, sanıkların ülkeyi terk etmeyeceğine ilişkin adli makamlara güvence verdi. Ancak mahkumlar yaklaşık 7 ay önce Hollanda Konsolosluğunun verdiği pasaportlarla Brezilya'dan kaçmayı başardılar. 
     Dışişleri Bakanlığı, konsolosluğun hata yaptığını ve olayla ilgili soruşturma başlatıldığını bildirdi. 
     Bu arada Brezilya makamlarının, Hollanda konsolosunun ülkeyi terk etmesini istediği kaydedildi. 
     
</TEXT>
</DOC>
