<DOC>
<DOCNO> 256595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur19.html </URL>
<DATE> 2004/07/19/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Pek çok dava adli tatil sonrasına kaldı... 
</HEADLINE>
<TEXT>

     İstanbul'daki çeşitli mahkemelerde görülen ve kamuoyunun yakından izlediği pek çok banka, çete, cinayet ve dolandırıcılık davası, yarın mesai saati bitimiyle başlayacak adli tatil sonrasına kaldı. 
     AA muhabirinin derlediği bilgilere göre, Avusturya'da yakalanan Alaattin Çakıcı, yeni adli yılda Türkiye'ye iade edilmesi halinde öncelikle ''Karagümrük Spor Kulübü Lokali Baskını Davası'' kapsamında ''çıkar amaçlı suç örgütü kurmak ve yönetmek'' suçundan verilen ve kesinleşen 3 yıl 4 aylık hapis cezası nedeniyle cezaevine girecek. 
     Çakıcı, bunun dışında ''Türkbank ihalesine fesat karıştırmak'' ve ''cürüm işlemek amacıyla teşekkül oluşturmak'' suçundan İstanbul Cumhuriyet Başsavcılığı'nca 4 yıla kadar hapis cezası istemiyle açılan dava kapsamında hakim karşısına çıkacak. 
     Çakıcı ayrıca, Fransa'nın daha önce şartlı iadesi uyarınca yargılanamadığı Tevfik Nurullah Ağansoy'un da aralarında bulunduğu 4 kişinin 8 yıl önce Bebek'te öldürülmesi, borsacı Adil Öngen'e yönelik silahlı saldırı, eski eşi Nuriye Uğur Kılıç'ın Çakıcı 20 Ocak 1995 tarihinde Uludağ'da öldürülmesi olaylarına ilişkin çeşitli mahkemelerde açılan davalarda da yargılanacak. 
     Çakıcı hakkında, ''Karagümrük Spor Kulübü Lokali Baskını Davası'' kapsamında ''müessir fiil'' suçundan mağdur sayısı kadar hüküm verilmesi amacıyla açılan dava da İstanbul 9. Ağır Ceza Mahkemesi'nde görülecek. 
     
     BANKA DAVALARI 

     Bankacılık suçlarına bakmakla görevlendirilen İstanbul 8. Ağır Ceza Mahkemesi, ''İmar Bankası'', ''Türkbank'', ''Sümerbank'', ''Yurtbank'', ''Etibank'', ''Bankkapital'' ve ''Egebank'' davalarını, yeni adli yılda da sürdürecek. 
     Bankekspres'in eski sahibi Korkmaz Yiğit'in, ''cürüm işlemek için teşekkül oluşturmak'' ve ''özel belgede sahtecilik'' suçlarından verilen beraat kararının Yargıtay'ca bozulmasının ardından yeniden yargılanmasına, adli tatil sonrası Beyoğlu 2. Ağır Ceza Mahkemesi'nde başlanacak. 
     Adabank'a ait bilgi ve belgeleri sakladıkları öne sürülen Kemal ve Hakan Uzan'ın da aralarında bulunduğu 7 sanığın Şişli 4. Asliye Ceza Mahkemesi'nde, İmar Bankası'ndan hazine bonolarının satışı sırasında ''emniyeti suiistimal etmek''le suçlanan 7 eski yöneticinin Şişli 7. Asliye Ceza Mahkemesi'nde, İmar Bankası kayıtlarının kaybedildiği iddiasına ilişkin 22 sanığın Şişli 3. Asliye Ceza Mahkemesi'nde, ''Kara Paranın Aklanmasının Önlenmesine Dair Kanun'a muhalefet etmek''le suçlanan Kemal ve Yavuz Uzan'ın da aralarında bulunduğu 17 sanığın yargılanmasına Şişli 11. Asliye Ceza Mahkemesi'nde devam edilecek. 
     
     İLGİ UYANDIRAN DİĞER DAVALAR 

     Susurluk Davası kapsamında ''cürüm işlemek için teşekkül oluşturmak'' suçundan hakkında verilen beraat kararı Yargıtay'ca bozulan eski milletvekili Sedat Edip Bucak'ın İstanbul 2. Ağır Ceza Mahkemesi'ndeki yargılanması, yeni adli yılda sürecek. 
     Sosyetenin tanınmış isimlerinden Didem Çapa'nın boşanma davası, Refika Başkır'ın Vedat Eczacıbaşı için açtığı babalık davası ve kişilik geliştirme seminerleri düzenleyen ''Prisma'' adlı yapılanmanın sorumluları oldukları öne sürülen Ceri Behar ve İsrael Berkowicz hakkındaki ''dolandırıcılık'' davaları da Şişli Adliyesi'ndeki mahkemelerde adli tatil sonrası devam edecek. 
     Derya Tuna'nın silahla yaralandığı olaya ilişkin İbrahim Tatlıses ve 5 sanığın, Popstar yarışmacılarından Mualla Evren Mevlanaoğlu'nun hırsızlık davası, şirketine ait eser işletme belgelerini ortağının imzasını taklit ederek başka bir firmaya devrettiği iddiasıyla müzik yapımcısı Erol Köse'nin, sanatçı Mehmet Ali Alabora, babası Mustafa Alabora, DİSK Genel Başkanı Süleyman Çelebi ve KESK Genel Başkanı Sami Evren'in de aralarında bulunduğu 38 kişinin izinsiz gösteri davaları da sürecek. 
     ''Dinlerden birine ait dini işleri, ibadet veya ayinin yapılmasını men etmek'' suçundan Fener Rum Patriği Dimitri Bartholomeos Arhondoni ile dönemin Sen Sinod Meclisi'nin 12 üyesi hakkında açılan dava, manken Burçin Bircan'a uyuşturucu temin ederek ölümüne neden oldukları öne sürülen 4 sanığın davası, Kadıköy'de kaçırdıkları kadın avukata tecavüz ettikleri ve parası ile değerli eşyasını aldıkları iddia edilen 3 sanığın davası, psikolog F.Ş'ye tecavüz ettiği ileri sürülen sanığın davası, evlilik dışı ilişkiden hamile kalarak bir çocuk dünyaya getiren Güldünya Tören'in hastanede öldürülmesine ilişkin 2 kardeşi ile amcasının davası, Küçükçekmece'de annesi, babası, eşi ve 2 çocuğunu boğarak öldürdüğü öne sürülen Selahattin Yıldırım'ın davası da yeni adli yılda çeşitli mahkemelerin gündemlerinde yer tutacak. 
     Maslak'taki Balkaner Plaza'da Yurtbank'ın eski sahibi Ali Avni Balkaner'in oğlu Muzaffer Hakan Balkaner ve sekreter Birgül Özmen'i öldürdüğü iddia edilen Tuncay Baktimur'un, Almanya'daki bazı Türk vatandaşlarını ''yüksek kar payı vaadiyle kandırarak dolandırıcılık yaptığı'' ileri sürülen Fadıl Akgündüz'ün, Sultanbeyli Belediye Başkanı Yahya Karakaya'ya şantaj yaptığı öne sürülen Ali Yakup Turanoğlu'nun otomobilinin kurşunlanmasından dolayı Karakaya ile 4 sanığın, Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı'nın ölümünden dolayı otobüs şoförü, 2 meslektaşını öldürdüğü belirtilen polis memuru Reyhan Emre Şen'in ve Deniz Yüzbaşı Zeki Şen'in Taksim'de bıçaklanarak öldürülmesine ilişin 3 tinerci çocuğun yargılandığı davalar da yeni dönemde sürecek. 
     Sedat Peker ve Hakan Çillioğlu'nun da aralarında bulunduğu 37 sanığın Bayrampaşa Cezaevi'ndeki olaylara ilişkin yargılanması, borsacı Hakkı Ünal'ın öldürülmesi, Akasya Müzikhol'de Eren Pak'ın bıçaklanarak öldürülmesi davaları da yeni adli yılda devam edecek. 
     
     ESKİ DGM'DEKİ DAVALAR 

     Kapatılan DGM'lerin yerine kurulan ağır ceza mahkemeleri, adli tatil kapsamı dışında kaldıkları için İstanbul'da 15 ve 20 Kasım 2003 tarihindeki bombalama olaylarının da aralarında bulunduğu çeşitli terör, çıkar amaçlı suç örgütleri ve uyuşturucu konularındaki davaları, yargılamalara ara vermeden sürdürecek. 

     
</TEXT>
</DOC>
