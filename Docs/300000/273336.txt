<DOC>
<DOCNO> 273336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun45.html </URL>
<DATE> 2004/09/20/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Irak polisi ''Musul'da 1 Türk şoför öldürüldü, 1'i yaralı'' 
</HEADLINE>
<TEXT>

     Irak'ın kuzeyindeki Musul kenti yakınlarında bir Türk kamyon şoförünün öldürüldüğü, birinin yaralandığı bildirildi. 
     Irak polisi yetkilisi Ahmed Şihab, ''Musul kentinde kimliği belirlenemeyen kişilerin konvoya ateş açması sonucu bir kamyon şoförü öldürüldü, biri yaralandı'' dedi. 
     Musul hastanesinden bir doktor da, hastaneye getirilen iki Türkten birinin, vücudundaki kurşunların çıkarılması için yapılan ameliyat sırasında hayatını kaybettiğini söyledi. 
     Irak'ın Musul kentinde, bu akşam Telafer'deki Türkmenlere yardım götüren Kızılay konvoyuna yapılan saldırıda, Kızılay görevlileri Halil Altunkalem ve Mustafa Pekcan ile aynı araçta bulunan İHA muhabiri Feyzullah Taş ve kameraman Selçuk Bilirdönmez yaralanmıştı. 
     
     IRAK POLİSİ ''BİR TÜRKÜN CESEDİ BULUNDU'' 

     Irak polisi, ülkenin kuzeyinde bir Türkün cesedinin bulunduğunu bildirdi. 
     Tıkrit polis teşkilatından Hakim El Azavi, başkent Bağdat'a 270 kilometre uzaklıktaki Eş Şerkat kenti yakınlarında bulunan, göğsünde kurşun yarası olan cesedin yanındaki belgelerden, bu kişinin Mardinli olduğunun anlaşıldığını belirtti. 
     El Azavi, bu kişinin öldürülme nedeni hakkında bilgisi olmadığını kaydetti. 
     
</TEXT>
</DOC>
