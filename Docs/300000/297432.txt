<DOC>
<DOCNO> 297432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/spor/aspo.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir daha asla 
</HEADLINE>
<TEXT>


Yıldırım, Canaydın'a "Size küfür edilmemesi için arkadaşlarımla bile kavga ediyorum. Ama siz kılınızı bile kıpırdatmıyorsunuz" dedi 


"Dostluk diyorsunuz" 
FENERBAHÇE Başkanı Aziz Yıldırım'ın, derbideki küfürün yanı sıra Başkan Özhan Canaydın'a da sert tepki gösterdiği öğrenildi. Yıldırım'ın, Canaydın'a "Dostluk, dostluk diyorsunuz. Ben bu uğurda, size küfür edilmemesi için arkadaşlarımla bile kavga ediyorum. Ama bana edilen küfürler karşısında kılınızı bile kıpırdatmıyorsunuz. Ali Sami Yen Stadı'na bir daha asla gelmeyeceğim. Ayrıca Fenerbahçe tribünleri de serbesttir. Onları engellemeyeceğim" dediği bildirildi. 

"Uyarmıştık" 
YILDIRIM Galatasaray maçıyla ilgili MİLLİYET'e çarpıcı açıklamalar da yaptı. Sarı - Lacivertli kulübün Başkanı, maç öncesi fazla bilet satılması nedeniyle tribünlerin aşırı dolduğunu gördüğünde Futbol Federasyonu Başkanı Levent Bıçakçı'yı uyardığını tekrarladı. Başkan, "Özhan bey de 'Boşaltmadan oynatmayalım' fikrime katıldı ve Bıçakçı'yı uyardık. Ama bizi dinlemedi, tarihi fırsat kaçırdı" dedi. Aziz Yıldırım, taraftarın başkanları hedef almasına çok kızdığını da ekledi. 

"Transfer yok" 
FENERBAHÇE Başkanı, ara transferde hiç kimseyi almayacaklarını da belirtti. Aziz Yıldırım, "Bu kadromuzla şampiyon olacağız. Van Hooijdonk ile de konuştuk ve kendisini kesinlikle göndermek istemediğimizi bildirdik. O da bize, 'Bir yere gitmem' dedi. Hooijdonk şu an izinlidir. Tedavi olacak ve devre arası kampa katılacak. O bir yıldız. İkinci yarıda Sarı - Lacivertli formayı yeniden giyecektir. Ben bu takıma sonuna kadar güveniyorum ve şampiyonluğu yakalayacaklarına eminim" yorumunu yaptı. 

Moral verdi 

BAŞKAN Aziz Yıldırım, Galatasaray yenilgisi sonrası soyunma odasına giderek oyuncularının moralini düzeltmeye çalıştı. Yıldırım'ın, oldukça üzgün gördüğü Fenerbahçeli futbolculara, "Bu yenilgi dünyanın sonu değil. Önümüzdeki haftalarda telafi edersiniz. Ben sizin ligi yine şampiyon olarak bitireceğinize inanıyorum. Sadece bir avantaj kaybettik o kadar" dediği öğrenildi. 


</TEXT>
</DOC>
