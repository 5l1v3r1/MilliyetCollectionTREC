<DOC>
<DOCNO> 260792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko09.html </URL>
<DATE> 2004/08/05/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İş-Kur'dan iş bekleyenlerin sayısı yüzde 43 arttı... 
</HEADLINE>
<TEXT>

     Türkiye İş Kurumu'na İŞ-KUR başvurarak iş bulmak için bekleyenlerin sayısı 661 bini geçti. 
     İŞ-KUR, iş gücü piyasasına ilişkin mayıs ayı istatistiklerini açıkladı. Buna göre, asgari ücret düzeyinde de olsa ücret aldığı bir işi olmadığı için İŞ-KUR'a başvurarak iş bekleyenlerin sayısı geçen yılın mayıs sonuna göre 43.2 oranında artarak 622 bin 8'e yükseldi. Kayıtlı işsiz sayısı geçen yıl mayısta 435 bin 4 kişi olarak belirlenmişti. 
     Herhangi bir işi olmadığı için başvuranlara daha iyi koşullarda iş arayanlar, emeklilerden iş arayanlar ve belli bir iş yerinde çalışmak isteyenler de eklendiğinde İŞ- KUR'dan iş bulmayı bekleyenlerin kayıtlı işgücü sayısı 661 bin 273'e ulaşıyor. İş arayanlardan aktif kayıtlarda yer alanların tümünü ifade eden kayıtlı işgücü geçen yılın mayıs ayında 464 bin 454 kişi olarak belirlenmişti. 
     
     ÇOĞU BİR YILDAN FAZLA BEKLİYOR 

     Asgari ücret düzeyinde de olsa bir iş bulmak için İŞ- KUR'a umut bağlayanların yüzde 37.05'le büyük bölümünü oluşturan 230 bin 795 kişi bir yıldan daha uzun süredir iş bekliyor. Kurum'a başvuranların 20.6 oranındaki 128 bin 480 kişilik bölümü 8-12 aydır, yüzde 4.9'unu oluşturan 30 bin 861 kişi 7-8 aydır, yüzde 2.8'ini oluşturan 17 bin 935 kişi 6-7 aydır ve yüzde 6.8'ini oluşturan 42 bin 705 kişi de 5-6 
     aydır bekliyor. 
     
     YENİ BAŞVURULARDA AZALMA 

     Kurum'a yapılan iş başvuruları ise azalıyor. Geçen yılın ocak-mayıs döneminde 270 bin 223 olan ilk kez başvuranların sayısı, bu yıl aynı dönemde 228 bin 595 olarak gerçekleşti. söz konusu dönemlere göre başvuranların sayısında yüzde 15.4 düşüş yaşandı. 
     Bu yıl ilk beş ayda başvuranların 40 bin 104'ü bir işte çalıştığı halde özel durumlarına uygun, 14 bin 331'i ise daha iyi koşullarda iş aradığını bildirdi. Bu dönemde başvuranların 17 bin 249'unu özürlüler, 8 bin 131'ini eski hükümlüler, 234'ünü emekliler ve 159'unu da terörden etkilenenler oluşturdu. Herhangi bir işi ve geliri olmadığı için İş-Kur'a başvuranların sayısı ise 188 bin 491 kişi olarak gerçekleşti. 
     
     İŞ DE BULUNAMIYOR 

     Ocak-mayıs döneminde İŞ-KUR'un kamu ve özel sektörden aldığı açık iş sayısında da yüzde 16'lık bir düşüş yaşandı. 
     Anılan dönemde kamu 18 bin 600, özel sektör 29 bin 959 olmak üzere toplam 48 bin 559 kişilik açık iş bildiriminde bulundu. 
     İş arayanlardan 96 bin 224'ü işverene gönderilirken, bunlardan 16 bin 467'si kamu, 13 bin 602'si de özel sektörde olmak üzere toplam 30 bin 69 kişi işe yerleştirildi. 
     Bunların 6 bin 649'unu özürlüler, 2 bin 607'sini eski hükümlüler, 43'ünü de terörden etkilenen kişiler oluşturdu. 

     
</TEXT>
</DOC>
