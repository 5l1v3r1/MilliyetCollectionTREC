<DOC>
<DOCNO> 289535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko30.html </URL>
<DATE> 2004/11/17/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Sümer Holding'de perde kapanıyor...363 işçinin iş akitlerihe son verildi 
</HEADLINE>
<TEXT>

     Sümer Holding'e bağlı Bursa Merinos Yünlü Sanayii İşletmesi'nde kalan son 363 işçinin iş akitlerine, bugün son verildiği bildirildi. 
     Türk-İş'e bağlı Teksif Bursa Şubesi Yönetim Kurulu Üyesi ve Fabrika Baş Temsilcisi İzzet Özbey, Merinos Yünlü Sanayii İşletmesi'nde çalışan 363 işçinin iş akdinin bugün mesai saati bitimi itibariyle feshedildiğini söyledi. 
     İşçilerin 10-35 milyar lira arasında değişen kıdem ve ihbar tazminatlarının, yarından itibaren Vakıflar Bankası Bursa Şubesi'nden dağıtılacağını kaydeden Özbey, ''yasal olmamasına'' rağmen emekliliği dolanların iş akitlerinin önceden fesh edildiğini, bu nedenle bugün çıkarılanlardan hiçbirinin, emeklilik hakkının bulunmadığını anlattı. 
     Özbey, 20 Ekim'de Resmi Gazete'de yayınlanan 7898 sayılı yasaya göre, özelleştirme uygulamaları nedeniyle işsiz kalan ve kalacakların, başka bir kamu kurumunda işe yerleştirilebileceğini hatırlatarak, şöyle konuştu 
     ''Merinos'tan bugün çıkarılan işçiler, 30 gün içinde, kurum aracılığıyla Özelleştirme İdaresi Başkanlığı'na başvurmaları halinde, özelliklerine göre işe yerleştirilecek. Fakat işçimiz, gerek aldıkları maaşın düşmesi, gerek yasada bir yılda en fazla 10 ay süreyle istihdam edilecekler ibaresinin bulunması nedeniyle mağdur durumdadır.'' 100 milyon dolara yakın yatırım yapılan Yenişehir Havaalanı'nın, aylık bir trilyon lira gideri bulunduğunu belirten Özbey, ''Son 6 ayda 40 yolcu taşınan Yenişehir Havaalanı'na yapılan yatırımın yüzde 10'u buraya yapılsa, 3 bin kişiyi rahatlıkla istihdam edebilirdik. Merinos, Atatürk'ün Bursa'ya kazandırmış olduğu, dünyadaki beş entegre fabrikadan biri. Atatürk'ün armağan ettiği fabrikanın kapanmasında üzüntümüz büyük'' dedi. 
     Bu arada, stoktaki ürünlerin bulunduğu Sümer Holding'in Bursa Satış Mağazası'ndaki satışlar da sona erdi. 
     
</TEXT>
</DOC>
