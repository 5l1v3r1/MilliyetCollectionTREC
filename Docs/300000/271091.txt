<DOC>
<DOCNO> 271091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/spo02.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık sonuç önemli 
</HEADLINE>
<TEXT>


Teknik Direktör Daum, yoğun bir maç trafiğine girdiklerini, kendileri için ilk planda iyi oyundan çok skorun önemli olduğunu vurguladı, "Son bölümlerdeki hırsımız beni memnun etti" ifadesini kullandı 


Zeminden yakındı 
FENERBAHÇE Teknik Direktörü Christoph Daum, kötü zemin şartlarına rağmen Akçaabat Sebatspor önünde istedikleri puanları aldıklarını söyledi. Alman hoca, yoğun bir maç trafiğine girdiklerini artık kendileri için kazanmanın önemli olduğunu belirtti, "Özellikle takımın oyunun son dönemlerinde hırs ve isteğini sahaya yansıtması beni memnun etti. Bunda değişikliklerin de etkisi vardı" ifadelerini kullandı. 

Rüştü'yü kutladı 
NOBRE'NİN gollerine sevindiğini kaydeden tecrübeli çalıştırıcı, "Şampiyonlar Ligi öncesinde güvenini kazandı. Rüştü de galibiyette önemli pay sahibi oldu. Böyle bir başlangıç, herkes için önemlidir" dedi. Daum, Alex'e de övgüler yağdırdı, "Oyun içinde her an birşeyler yapabilen, maçın kaderini değiştirebilen bir futbolcu. Bu zor koşullarda aldığımız galibiyet için takımımı kutluyorum" diye konuştu. 

Rüştü kaleye Volkan yedeğe 

TEKNİK Direktör Daum, ısrarla istediği Rüştü'ye gelir gelmez kaleyi teslim etti. Barcelona'dan kiralık olarak transfer edilen milli file bekçisi, 482 günlük aranın ardından yeniden Fenerbahçe formasıyla buluştu. Volkan da eldivenlerini Rüştü'ye teslim etmek zorunda kaldı. 
KARŞILAŞMANIN ilk yarısında yedek kulübesinde ilginç diyaloglar yaşandı. Rüştü'nün yüzde yüzlük bir gol pozisyonunu kurtarmasından sonra Volkan'a takım arkadaşları, "Artık kaleyi zor alırsın" diye takıldılar. Bu sözler uzun süre gülüşmelere yolaçarken, futbolcular kameralara da yakalandı. 

Servet riske edilmedi 

DİZİNDEKİ sakatlığa rağmen Sebat deplasmanına götürülen Servet riske edilmedi. Daum'a oynamak istediğini söyleyen yıldız oyuncuya izin çıkmadı. Alman hoca, Sparta Prag maçını da düşünerek Servet'i ilk onsekize almadı. Bu oyuncuya çarşamba gününe kadar yoğun tedavi uygulanacağı, düzelme görüldüğü takdirde, forma giyeceği kaydedildi. 

Havuz hizmete girdi 

Fenerbahçe Kulübü ve eski yönetici Mehmet Ali Aydınlar'ın katkılarıyla yapılan olimpik yüzme havuzu hizmete girdi. Fenerbahçe Burnu'ndaki havuzun açılışını Devlet Bakanı ve Başbakan Yardımcısı Mehmet Ali Şahin yaptı. Şahin, "Her ne hikmetse tesis konusunda hep Fenerbahçe Kulübü önderlik yapıyor. Diğer kulüplerimizin de rekabet anlayışı içinde bu tür tesislere imza atmalarını bekliyoruz. Hükümet olarak kulüplerin amatör branşlara destek verebilmeleri için, bize düşen görevlerin de farkındayız. Spordan sorumlu bir arkadaşınız olarak bu işin takipçisi olacağım" diye konuştu. 


</TEXT>
</DOC>
