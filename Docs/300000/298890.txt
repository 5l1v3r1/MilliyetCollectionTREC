<DOC>
<DOCNO> 298890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sondun23.html </URL>
<DATE> 2004/12/19/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Newsweek'ten Başbakan Erdoğan'a övgü... 
</HEADLINE>
<TEXT>

     ABD'de yayınlanan Newsweek dergisinin uluslararası basımında çıkan bir yorumda, Başbakan Recep Tayyip Erdoğan'ın önderlik ettiği geniş kapsamlı reformların, Türkiye'yi AB'ye hiç olmadığı kadar yakınlaştırdığı ve hem Müslüman hem de Avrupalı olunabileceğini gösterdiği belirtildi. 
     Newsweek International'ın Pazartesi piyasaya çıkacak sayısında yer alan ''İslam'ın mutlu yüzleri'' başlıklı yorumda, Erdoğan ve Malezya Başbakanı Abdullah Bedevi'nin reform çabaları anlatıldı. 
     Yorumda, şu ifadeler kullanıldı 
     ''50 yaşındaki Erdoğan ve 65 yaşındaki Abdullah Bedevi, Müslüman toplumların aynı zamanda hoşgörülü, demokratik ve müreffeh olabileceğini ve Batı ülkeleriyle çatışmak yerine işbirliği yapabileceğini göstermek için yola çıkan iki Müslüman lider. İki lider de işlevsel bir Müslüman toplumu ortaya çıkarmakta temelin, teorilere saplanmaktan değil iyi bir yönetim kurmaktan, yani ekonomik ve adli reformlar gerçekleştirmekten, yolsuzluğu yok etmekten ve ekonomilerini rekabete ve yatırıma açmaktan geçtiğini görüyor.'' Yazıda, Erdoğan'ın, geçenlerde dergiye verdiği bir mülakatta, ''İslam ve demokrasi bir arada yaşayabilir mi Ortadoğu'da bu soruyu tartışanlar, gelsinler Türkiye'de bunun pratikte nasıl işlediğini görsünler'' dediği belirtildi. 
     Yorumda, Türkiye'nin AB'ya katılma çabaları anlatılırken, Erdoğan'ın, ''Biz Avrupa'yı asimile etmeye çalışmıyoruz, Avrupa ile bütünleşmek istiyoruz'' sözüne yer verildi. 
     Newsweek International'ın yorumunda, Türkiye ve Malezya'da elde edilmekte olan ekonomik refah, demokrasi ve istikrarla ortaya çıkan ilerlemelerin, diğer Müslüman ülkeler için de teşvik niteliği taşıyacağı kaydedildi. 
     Yazıda, Erdoğan ve Malezya Başbakanı Abdullah Bedevi, yeni yılda dünyada gündemde olacak isimler arasında sayıldı. 
     
</TEXT>
</DOC>
