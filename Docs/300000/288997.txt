<DOC>
<DOCNO> 288997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy05.html </URL>
<DATE> 2004/11/15/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Cumhurbaşkanı Sezer Kıbrıs Türküne ambargo kalkmalı 
</HEADLINE>
<TEXT>

     Cumhurbaşkanı Ahmet Necdet Sezer, Kıbrıs Türk halkına yıllarca uygulanan haksız ambargo ve kısıtlamalara son verilmesi için uluslararası topluluğun, BM ve AB'nin gecikmeden somut adımlar atmasının beklendiğini bildirdi. 
     Sezer, KKTC'nin 21'inci kuruluş yıldönümü dolayısıyla, Cumhurbaşkanlığı Genel Sekreteri Kemal Nehrozoğlu aracılığıyla KKTC Cumhurbaşkanı Rauf Denktaş'a, bir kutlama mesajı gönderdi. Cumhurbaşkanı Sezer KKTC'nin olası bir çözümün eşit ortağı durumunda olduğu gerçeğinin kavranması gerektiğini, Ada'daki iki halkın barış ve güvenlik içinde yan yana yaşayabilecekleri zeminin temelinin böylece atılacağını bildirdi. Türk tarafının hakça ve kalıcı bir çözümden yana olduğunu, bu yolda üzerine düşeni yaptığını kaydeden Cumhurbaşkanı Sezer, "Buna karşın, karşı taraf eşitlik ve ortaklık temelinde bir siyasal uzlaşıyı kabul etme niyetinde değildir" dedi. 
     Cumhurbaşkanı Sezer, mesajında "Bugün içinde bulunduğumuz aşamada, Kıbrıs Türk halkına yıllarca uygulanan haksız ambargo ve kısıtlamalara son verilmesi için uluslararası topluluğun, BM ve AB'nin gecikmeden somut adımlar atmasını bekliyoruz" dedi. 
     
</TEXT>
</DOC>
