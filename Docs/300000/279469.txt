<DOC>
<DOCNO> 279469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo06.html </URL>
<DATE> 2004/10/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Galatasaray idmanında kemik sesleri... 
</HEADLINE>
<TEXT>

     Galatasaray, iki günlük iznin ardından dün sabah yaptığı antrenmanla AEK ve Kayserispor maçının hazırlıklarına başladı. Milli takımlardaki oyuncuların yer almadığı idmanda, sakatlığı süren Flavio Conceiçao takımdan ayrı düz koşu yaptı. Kondisyon çalışmasının ardından oynanan çift kalede ise tempo ve hırs üst düzeydeydi. Ancak oyuncuların sert oynaması, sakatlıkları da beraberinde getirdi. 
     
     Orhan idmanı terketti 
     Cihan, Ümit, Hakan Şükür ve Orhan birbiri ardına sakatlıklar yaşayınca, teknik direktör Hagi hemen duruma müdahale etti. Rumen çalıştırıcı, oyuncularından daha sakin olmalarını istedi. Sakatlık geçiren isimlerden Cihan, Ümit ve Hakan idmana devam ederken, sol ayak bileği aşil tendonuna darbe alan Orhan antrenmanı terketti. Genç futbolcunun tedavisine hemen başlandı. 
     
</TEXT>
</DOC>
