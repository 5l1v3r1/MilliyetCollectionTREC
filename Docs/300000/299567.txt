<DOC>
<DOCNO> 299567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo32.html </URL>
<DATE> 2004/12/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Denizlispor seyirci fakiri... 
</HEADLINE>
<TEXT>

     Birinci Süper lig'in başarılı takımlarından Denizlispor, ilk yarıyı 4. sırada bitirmesine rağmen, tribünlere taraftar çekemedi. 
     Kulüp basın sözcüsü Osman Vural Yapıcı, düzenlediği basın toplantısında, ilk yarıda kendi sahalarında oynadıkları 9 maçı 32 bin 472 kişinin izlediğini, maç hasılatından 355 milyar 690 milyon lira gelir elde ettiklerini açıkladı. 
     Denizlispor'un son 2 sezondur başarılı bir grafik çizdiğini vurgulayan Yapıcı, ''Buna rağmen taraftarlar beklediğimiz anlamda takıma destek sağlamıyor, birçok maçı zararla kapatıyoruz. En fazla seyirci Galatasaray maçında geldi. O maçın hasılatı da 137 milyar lirada kaldı'' dedi. 
     Altyapıya ve tesisleşmeye önem verdiklerini anlatan Yapıcı, Şemikler'deki antrenman sahasının yeniden düzenleneceğini ve 25 Ocak'a kadar zeminin sentetik çimle kaplanacağını kaydetti Transferle ilgili soruları da yanıtlayan Yapıcı, şöyle konuştu 
     ''Ümit Aydın, 1 yıllığına kiralık olarak Beşiktaş'tan geldi. Tekrar eski takımına dönmesi konusunda sözleşmesindeki şartlar izin veriyorsa gidebilir. Mehmet Öncan ve Mehmet Türkmehmet'i Bursaspor istiyor. Ancak, kesinlik kazanan bir şey yok.'' 
     
</TEXT>
</DOC>
