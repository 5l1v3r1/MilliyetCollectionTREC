<DOC>
<DOCNO> 294277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/ekonomi/aeko.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yetkisiz bono sattı-2 
</HEADLINE>
<TEXT>


Fazla şubesi olmayan, Türkiye'deki operasyonları küçük yabancı bir banka, İmar Bankası örneğinde olduğu gibi yetkisiz bono satarken yakalandı. SPK bankayı uyardı, banka 'bir daha yapmayacağını' ifade etti 

Ahmet Erhan Çelik 

Sermaye Piyasası Kurulu'nun SPK , İmar Bankası'na el konulmasından iki ay sonra, bir başka bankanın da bono dahil "yetkisi" olmadığı halde, "sermaye piyasası araçları alım - satımı yaptığını" tespit ettiği ortaya çıktı. Kurul, halka açık olmayan söz konusu yabancı banka şubesini resmi yazıyla uyararak, "yetkin yok" dedi. Gelen yanıt ise, "Bundan böyle bu tür işlemlerin yapılmayacağı" oldu. 
Milliyet'in edindiği bilgilere göre ilgili bankanın yetkisiz sermaye piyasası işlemi yaptığı rutin denetimler sırasında belirlendi. SPK, 29 Ağustos 2003 tarihli toplantısında bankayla ilgili denetim sonuçlarını ele aldı. Aynı gün Kurul Başkan Yardımcısı N. Hülya Kemahlı imzasını taşıyan DEDA - İ - 10 1247-10610 sayılı uyarı yazısı bankaya gönderildi. Gizli evrak özelliği taşıyan yazıda şöyle denildi 
"...Denetim sonucunda ulaşılan tespitleri 29.08.2003 tarihli toplantısında görüşen Kurulumuz Karar Organı Sermaye Piyasası Kanunu'nun 30 ve 31'inci maddeleri çerçevesinde, bankanız tarafından sermaye piyasası araçlarının bankanız nam ve hesabına, başkası nam ve hesabına ve bankanız namına başkası hesabına alım ve satımının gerçekleştirilmesinin istenmesi halinde kurulumuzdan alım - satıma aracılık yetki belgesi alınması gerektiği konusunda uyarılmanıza karar verilmiştir." 

Banka kabul etti 
SPK'nın talimat yazısından iki hafta sonra ilgili banka SPK'ya uyarıyı kabul ettiğini ve gereğini yapacağını bildiren bir yazıyla yanıt verdi. 15 Eylül 2003 tarihli ve 890 sayılı yazıda, "yetkisiz şekilde yapılan sermaye piyasası işlemlerine son verileceği" belirtilerek şöyle denildi 
"Kendi portföyümüzde Hazine ihaleleri ya da 1. ve 2. piyasalar aracılığıyla gerçekleştirdiğimiz işlemler hariç olmak üzere bundan böyle aracılık işlemi kapsamında bugüne kadar istisnai şekilde gerçekleştirdiğimiz alım satım amaçlı işlemlerin yapılmamasına karar verilmiştir. İleride aracılık faaliyet kapsamında olan alım - satım işlemleri yapılmasının kararlaştırılması durumunda sayın kurulunuza yetki belgesi için başvurulacağını bilgilerinize arz ederiz." 

İkinci İmar vakası 
SPK'nın ilgili bankaya gönderdiği uyarı yazısında eleştiri konusu yapılan işlemin yetki belgesi olmadan Hazine bonosu satışı olduğu bildirildi. Bu belgeyle İmar Bankası'nın hayali bono satışı yaptığı belirlendikten sonra SPK, Merkez Bankası, Hazine ile Bankacılık Düzenleme ve Denetleme Kurulu BDDK arasında yaşanan 'suçlu kim ' tartışması da farklı bir boyut kazandı. 

SPK'nın denetim yetkisi varmış 
SPK Başkanı Doğan Cansızlar, 19 Nisan 2004'te Ankara Cumhuriyet Başsavcılığı'na verdiği ifadede SPK'nın sermaye piyasası işlemleri bakımından bankaları denetleme yetkisi bulunmadığını, kanuni görevin yetki belgesi verilmesiyle sınırlı olduğunu belirterek, İmar Bankası olayında sorumlu olmadıklarını savunmuştu. Savcılık da bu ifade üzerine Cansızlar hakkında takipsizlik kararı verdi. 
IMF'nin talebi üzerine iki yabancı danışmanın İmar Bankası'yla ilgili hazırladığı raporda da, "Sorumluluğun BDDK'ya ait" olduğu tespit edilmişti. Uzan Grubu'nun İmar Bankası'nda toplam büyüklüğü 750 milyon dolar olduğu tahmin edilen hayali bono sattığı belirlenmiş ve bu bonoları satın alanlara da herhangi bir ödeme yapılmaması kararı alınmıştı. 

İzinsiz bono olayı İmar'da yaşanmıştı İzinsiz bono satışı, Türkiye'de ilk kez İmar Bankası'nda olmuştu. Bu banka, Sermaye Piyasası Kurulu'ndan izin almadan, 19 bin hesap sahibine 700 trilyondan fazla değerde Hazine bonosu satmıştı. Bono hesapları mevduat gibi güvencede olmadığından, bu hesap sahiplerine TMSF herhangi bir ödeme yapmadı. 


</TEXT>
</DOC>
