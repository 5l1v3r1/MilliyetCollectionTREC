<DOC>
<DOCNO> 294130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko33.html </URL>
<DATE> 2004/12/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Türk Heyeti'ne, Cezayir ve Tunus'ta sıcak karşılama... 
</HEADLINE>
<TEXT>

     Abdullah KIRATLI AA 

Sanayi ve Ticaret Bakanı Ali Coşkun ve beraberindeki yaklaşık 70 işadamıyla birlikte yaptığı ticari çıkarmada, hedef pazar olarak belirlenen Cezayir ve Tunus'ta adeta dostluk ve kardeşlik hasretleriyle karşılandılar ve orada iş yapmakta olan işadamları dışındaki herkes gösterilen ilgi ve sevgiden hayli etkilendiler. 
     Gezilen çarşılardaki hemen hemen her esnaf ''Turk'', ''gardaş'', ''merhaba'', ''Fenerbahçe'', ''İstanbul'' gibi bildiği kelimelerle Türk heyetine sesleniyor, sevgi gösterilerinde bulunuyor. Heyetin yakasındaki Türk bayrağı rozetlerini görenlerin heyetle konuşmak için can atıyor ve iki ülkede de babasının dedesinin Türk olduğunu söylemek ''asalet'' göstergesi olarak kabul ediliyor. Kimi zaman karşılaştığınız kişiler, ''ben Türkleri daha devasa bilirdim'' diyebiliyor. 
     Cezayir'de ilk göze çarpan tablo, adeta karınca yuvasını andıran köhne binalarda aylık 10 milyon liraya oturmaya çalışan fakir halk, trafik lambası bile olmayan cadde ve sokaklar, bomboş kullanılmayan tarım arazileri, ihtiyaçlarının tamamına yakınını ithal eden bir ekonomi, doğalgaz ve petrol üretiminden zengin olmuş az sayıdaki insanın altındaki son model otomobiller... 
     Yüzyıllarca Osmanlı hakimiyetinde yaşayan Cezayir, 1830'da Fransızların eline geçti. Türk Kurtuluş Savaşı'nı örnek alan Cezayirli direnişler, 8 yıl süren ve halkın yüzde 10'unun hayatını kaybettiği kanlı savaşla 1962 yılında bağımsızlığını kazandı. 
     Halk, Fransız egemenliğindeki dönemi genel olarak acı ve zulüm yılları olarak anıyor. Bu anılar ulusal müzede sergilenen, kesilen başların kanıyla kırmızıya boyanmış giyotin ve diğer döneme ait kalıntılarla hala sıcaklığını koruyor. Müzede Osmanlı döneminden kalma eserler ve büyükçe bir Barbaros Hayrettin Paşa heykelinin de bulunduğu bölüm ise en görkemli tarihsel kesiti simgeliyor. 
     Cezayir'de artık barış ve sükunet hakim. Cezayir artık doğal gaz ve petrolden sağladığı büyük zenginliği adalet, eğitim ve ekonomi başta olmak üzere her alanda başlatılan reformlarla fakir halka dağıtmaya çalışıyor. Ancak çok partili seçimlerin en son 1997 yılında yapıldığına bakıldığında ne kadar yolun başında olduğu hemen anlaşılıyor. 
     Osmanlı'dan kalan en önemli tarihi eser bir saray ve Türklerin yerleştiği Kaspa kasaba bölgesindeki Keçiova Cami... 
     Önümüzdeki 5 yılda 1 milyonu bulan konut açığını kapatmak için yapılacak konutlar dahil 50 milyar dolarlık yatırım yapmayı planlayan Cezayir'in, istikrar ortamını sürdürmesi halinde çok kısa sürede önemli gelişmeler sağlayacağı kesin. 
     
     TUNUS ÇOK İLERİ 
     Türk heyetinin ziyaret ettiği Tunus ise insanda şaşkınlık uyandırıyor. Tunus'un Paris'in meşhur Champs Elysees caddesi gibi muntazam ve güzel yapılaşmış olması, Türkiye'den çok daha müreffeh bir görüntü sergilemesi dikkat çekici. 
     Adeta bir inşaat alanı haline gelen ve çok sayıda binanın yükseldiği Tunus'ta, hayat Türkiye'ye daha yakın bir canlılıkta yaşanıyor. Eğlence yerleri, hediyelik eşya dükkanları, hatta Carrefour alışveriş merkezi, üniversiteli gençlerin rağbet ettiği fast-food ve pizzacılar bulunuyor. 
     İki ülkede de Fransızca neredeyse birinci dil olarak kullanılıyor. Bilmeyen yok denecek kadar az. Hatta bazı bakanlar Arapça mütercim bulunmasına rağmen Fransızca konuşması ve sokaklarda yoğun şekilde kullanılan Fransız otomobilleri... Aslında Fransız egemenliğinin, etkisinin ya da aslında nefret edilmesine rağmen görüntüye yansıyan, insanlarda biraz Fransız hayranlığıyla karışık üzerlerine sinmiş, beyinlerine kazınmış bir Fransız korkusu bulunduğuna şahit olunuyor. 
     Tunus Sanayi ve Ticaret Bakanı, Sanayi ve Ticaret Bakanı Ali Coşkun'a, dedesinin Türk olduğunu gururla söyledi. Bakan Coşkun, ''ayrılırken yakamdaki Türk bayrağı rozetini çıkarıp onun yakasına taktığımda o kadar duygulandı ki defalarca sarılarak hayatında bu kadar büyük hediye almadığını söyledi'' diye konuştu. 
     Her iki ülke de sanayileşme hareketine büyük önem ve teşvik vermesine rağmen henüz yolun başlarında. 
     Geziye katılan AK Parti Genel Başkan Yardımcısı Necati Çetinkaya da bu seyahat esnasında dedesini buldu. Dönemler itibariyle Tunus'u yönetenlerin fotoğraf ve isimlerinin sergilendiği Başbakanlık duvarlarında annesinin babası Muhammed Abdulaziz'i görünce sevinen Çetinkaya, fotoğraf da çektirdi. Çetinkaya, dedesinin Mısır'da Maliye Nazırlığı yaptığını bildiklerini, ancak 1882'de Tunus'u yönettiğini ilk kez burada öğrendiğini söyledi. 
     
</TEXT>
</DOC>
