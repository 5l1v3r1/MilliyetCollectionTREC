<DOC>
<DOCNO> 269602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/guncel/axgun02.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Öcalan için Çeçen mafyasına para gitti' 
</HEADLINE>
<TEXT>


Eski MİT'çi Eymür, Avrupa'da ASALA operasyonlarını Evren'ın kızının yönettiğini, İngiliz, Hollandalı özel harpçilere Öcalan'ın öldürülmesi için para verildiğini söyledi 

İSTANBUL Milliyet 

Eski Milli İstihbarat Teşkilatı MİT Kontr - Terör Dairesi Başkanı Mehmet Eymür, Ermeni terör örgütü ASALA'ya karşı Avrupa'daki operasyonları Ankara'dan yöneten kişinin o tarihte MİT'te Avrupa işlerine bakan 7. Cumhurbaşkanı Kenan Evren'in kızı Şenay Gürvit olduğunu öne sürdü. Eymür, ASALA'ya yönelik Lübnan'daki operasyonları organize eden kişinin ise Şenay Gürvit'in MİT'çi eşi Erkan Gürvit ve Hiram Abas olduğunu iddia etti. 
Aksiyon Dergisi'nin sorularını yanıtlayan Eymür, Milliyet'te yayımlanan röportajında, "Gladio denen yapıyı yönettim" diyen Özel Harp kökenli eski MİT mensubu Yavuz Ataç'la ilgili olarak, "Yönettim demekle az söylemiş. 1996'da Mesut Yılmaz'la görüştüğümde bana, 'Gladio'yu kuran adam' diye ondan bahsetti." 

Paralar boşa gitti 
Eymür, Öcalan'a yönelik operasyonları da şöyle anlattı 
"Daha önce bazı eski Avrupalı gruplara, eski bir ingiliz özel harpçisine, bazı Hollandalı özel harpçilere, Çeçen Mafyası gibi gruplara Öcalan'ın ortadan kaldırılması ihale edilmiş. Hep paralar gitmiş, hiçbir iş de yapılmamış. Bu işler için taşeronlara çok büyük paralar vermişler. Hepsi gitmiş. O işlerin parasal yönlerini de Yavuz Ataç idare etmiş." 

Sabote edildi 
Eymür, Suriye'nin Öcalan'ı bırakmasının nedenlerinden birinin Şam'daki patlama olduğunu, Beyrut'taki operasyonda Öcalan gelmediği için patlama olmadığını belirterek, "Gölcük'teki Donanma Komutanlığı'ndan bir ton patlayıcı almamızın ertesi günü bu iş, Cumhuriyet gazetesine haber olarak sızdı. Öcalan'a yönelik suikast girişimleri sabote edildi. Hem teşkilat içinden hem dışından sabote edildik" dedi. 

Polis de asker de 'Yeşil'i kullandı 

Eymür, "Yeşil" kod adlı Mahmut Yıldırım'ı MİT'in üç kez kullandığını, son olarak 1996'da Bekaa Vadisi'nde Öcalan ile görüşen Yunanistan Deniz Kuvvetleri'nde görevli istihbaratçı Amiral Adonis Naksakis'e yönelik operasyona gönderildiğini belirtti. Eymür, "Ancak, Yeşil ve diğer kişiler, trafikte ters yola girince Yunan polisine yakalandı. Sorgulanan ekip, suikast planını deşifre etmeden serbest kaldı" dedi. 

Yeşil'den para 
Yeşil'i MİT'in dışında jandarmanın, polisin, askerin kullandığını söyleyen Eymür, "Sıkıyönetim toplantılarına kadar katılmış adam. Cumhurbaşkanlığı'na gitmiş. Devlete bu tür şeyler yapan Yeşil gibi 50 - 100 tane daha öyle adam çıkar" diye konuştu. 
Eymür, Ankara'da özel bir sorgu yeri olan Yeşil'in "karanlık" dünyadan topladığı paraları ilişkide olduğu devlet görevlilerine dağıttığını belirtti.. 

MİT'çi CHP'li 
Eymür, CHP Erzincan milletvekili Nurettin Karsu'nun eski MİT elemanı olduğunu öne sürdü. Eymür, "Manisa'da bir yerde büyük bir fabrikada çalışırken, MİT'e bilgi veriyormuş" diye konuştu. 


</TEXT>
</DOC>
