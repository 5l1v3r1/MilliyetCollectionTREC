<DOC>
<DOCNO> 299737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/ykoksaldi.html </URL>
<DATE> 2004/12/22/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Anlatın, içinizde kalmasın 
</HEADLINE>
<TEXT>



Futbolumuzdaki büyük eksiklerden biri yazılı kaynak. Ama önce kesinlikle biyografi yazılmalı. Alışkanlık olmalı, eski - yeni bu camianın içinde yer almış futbolcular, teknik adamlar, yöneticiler yaşadıklarını anlatmalı. 
Beckham'ın, Alex Ferguson'la yaşadığı ayakkabı fırlatma krizinin magazinsel boyutunu veya Mourinho'nun utandığı fair - play dışı davranışlarını otobiyografiler olmasa nereden öğrenecektik ki İngilizlerin bu işin dozunu kaçırdığını kabul ediyorum, ama sayısı az da olsa birileri konuşmalı ve yazmalı. Türk futbolunun ketumluğu, bir güvenlik organizasyonunun gizlilik disiplininden daha da beter. Herkes herşeyi biliyor, ama kamuoyuna, insanları ve olayları birden fazla yanıyla görme imkanı sunulmuyor. Bu kişiler hakkındaki yargılar bize bırakılmıyor. Futbol camiasının içindekiler, birini sevmiyorsa, biz de sevmemeliyiz. Birini beğenmiyorsa, biz de beğenmemeliyiz. Hep sahtelik, süs, hep zorla kabul ettirme.. 
Maradona'yı kimi zaman sergilediği çirkefliklerini ve bir insan hayatını, kendini hayatını bu kadar ucuza harcadığını bilerek sevmeyi tercih ediyorum. Çünkü futbol alemi, basınıyla beraber onu mümkün olduğu kadar her yönüyle sunuyor ve kararı bana bırakıyor. 

Farklı yüzler 
Lucescu ile Sinan Engin arasındaki atışmalar, itiraflar yazılmamış biyografi gibi. 2 sezon önce "Beşiktaş iç sorunlarını bastırdı, birlik oldu" değerlendirmelerinin arkasında yatan bastırılmış durumu Sinan Engin ortaya koymuş. İyi veya kötü o başarıyı etkileyen faktörleri paylaşmış. Şu veya bu şekilde, çok ağır laflarla, kimi zaman hakaretle olsa da konuşmuş. Bunu yapması için ise birinin can damarına basması gerekti. Ne yazık. 
Engin, bu topraklardan gitse de hala dilini çekemeyen Lucescu'nun kabullenilmeyen yüzünü göstermiş. Kim haklı Kim iyi Bu olayda iyi yok. Bir tarafta kabadayı ve şark usluplü, alaturka, kural tanımaz menajerlik anlayışının örneği Sinan Engin, bir tarafta ne kadar entellektüel, futbol bilgisi yüksek olsa da davranışları ve saldırgan sözleriyle kötü bir futbol bakışının yansıması Lucescu. 
Kimlere haketmedikleri değeri verdik, hakedenleri nasıl değersizleştirdik. Teknik direktör mezarlığına dönüşen Fenerbahçe'nin o geçmiş yıllarında hangi teknik adamların nasıl ayakları kaydırıldı, nasıl çıkarlara kurbanı edildi Yedi 1. lig takımı, ilk yarı 11 teknik direktör değiştirmiş. Sebep sadece başarısızlık mı Futbolcular siliniyor, neden Yönetimlerin hikayeleri neler Elbette mahremiyet vardır, saf dürüstlük beklemiyoruz, herşey anlatılamaz. Ama sporsever hakettiği ve gereken kadarını bile öğrenemiyor. Ketumluğunu bozanların söyledikleri de medyanın ve futbol camianın işine gelmiyorsa unutturulup gidiyor. 



</TEXT>
</DOC>
