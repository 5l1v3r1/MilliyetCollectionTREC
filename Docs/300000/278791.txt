<DOC>
<DOCNO> 278791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/guncel/gun01.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa'da yanlış Türkiye imajı var 
</HEADLINE>
<TEXT>


Daum, "Avrupalılar, Türkleri çok eşli sanıyor. Türklerin çoğunda Londra, Berlin veya Paris'teki gibi modern bir aile yapısı var" dedi 

GÜNAY YURTGÜLÜ Frankfurt 

Fenerbahçe Teknik Direktörü Christoph Daum, Almanya'nın önde gelen günlük gazetelerinden Die Welt'e Türkiye ile ilgili açıklamalarda bulundu. Daum, AB Komisyonu'nun tavsiye raporunu, "tam doğru bir sinyal" olarak değerlendirdi. Daum, şöyle konuştu 
"Büyük çaba gösteren Türkiye, Avrupa'ya adım adım yaklaşmak için yasalarda birçok değişiklikler yaptı. Buna karşılık Türkler de, Avrupa'nın bunları takdir edip, kendilerini AB'ye üye yapmasını istiyor. Bu haklı bir beklenti. 1996 yılında zaten gümrük birliği imzalandı." 

Yanlış Türk imajı 
Türkiye'de demokratikleşme alanında h l bazı eksiklikler olduğunu kabul ettiğini ifade eden Daum, Avrupalıların Türkleri olumsuz bir imajla tanıdığını, bunun da önyargıdan kaynaklandığını belirtti. Daum şöyle devam etti "Avrupa'da yanlış Türkiye resmi tanıtılıyor. Bu resim biraz doğulu görülüyor. Türkiye bir tarım ülkesi olarak algılanıyor. Avrupalılar, bütün Türklerin 4 veya 5 eşi olduğunu düşünüyor. Ama bu doğru değil. Türkiye'nin büyük bölümünde, özellikle de büyük şehirlerde Londra, Berlin veya Paris'teki gibi modern bir aile yapısı var. Türkiye'de kadınlarla ilgili tablo son yıllarda büyük değişim gösteriyor. Birçok kadın, önemli kilit noktalara geliyor." 

Türkiye'yi görün 
Kendisini Türklerle çok yakın bağ içinde hissettiğini belirten Daum, şöyle konuştu "Ben Köln'de yetiştim. Orada çok Türk arkadaşım vardı. Türkiye'nin üyelik müzakerelerine kabul edilmesi yönünde çabalarım oldu. Şimdi rahatladım, çünkü Türkiye ile müzakerelere başlanacak. Ben, Almanları Türkiye'ye davet ediyorum. Zaten yıllardır Avrupalılara, 'Buraya gelin, Türkiye'yi görün' diye seslendim. Buraya geldiğinizde, Türkiye'nin Avrupa'ya ait olduğunu göreceksiniz." 


</TEXT>
</DOC>
