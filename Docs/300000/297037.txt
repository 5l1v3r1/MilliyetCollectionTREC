<DOC>
<DOCNO> 297037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy12.html </URL>
<DATE> 2004/12/12/ </DATE>
<TIME> 18.29 </TIME>
<AUTHOR>  </AUTHOR>
<HEADLINE>
MHP'nin Çağlayan mitingi... 
</HEADLINE>
<TEXT>

     MHP Genel Başkanı Devlet Bahçeli, Türkiye'nin, 17 Aralık öncesinde kritik bir yol ayrımında olduğunu belirterek, ''Sayın Başbakan, Avrupa'yı dolaşıp taviz vereceğine, Türkiye'yi dolaşıp milletin sesine kulak vermeli'' dedi. 
     Bahçeli, MHP İstanbul İl Başkanlığı'nca Çağlayan Meydanı'nda düzenlenen ''Türkiyemin Birliği, Milletimin Dirliği'' adıyla düzenlenen mitingde yaptığı konuşmada, ''Türkiye'nin bir kuşatılmışlık içinde olduğunu ve bir yol ayrımına sürüklendiğini'' ifade etti. 
     ''Hükümet yetkililerinin 17 Aralık öncesinde Avrupa ülkelerini dolaşarak müzakere tarihi alabilmek için taviz üstüne taviz verdiklerini'' ileri süren Bahçeli, ''Kazan-kazan politikası izlediklerini söyleyenler, acemi, aceleci tüccar zihniyetiyle 'ver kurtul'cu, teslimiyetçi bir anlayış içindeler. Onlardan, tavizden vazgeçmelerini istiyoruz. Millet sizden cesaret bekliyor. Sayın Başbakan, Avrupa'yı dolaşıp taviz vereceğine, Türkiye'yi dolaşıp milletin sesine kulak vermeli'' diye konuştu. 
     Bahçeli, ''Kopenhag kriterleri olarak milletin önüne getirilen kriterlerle milletin sinsice kuşatıldığını'' savunarak, ''Ülkeyi bölmek, parçalamak isteyenler ne istiyorlarsa, bunlar AB'nin dayatmalarıyla aynen örtüşüyor'' dedi. 
     ''AB'nin Türkiye'ye tarih vermemek için her gün yeni bahaneler ürettiğini'' ifade eden Bahçeli, ''Sayın Başbakan, 'bize tarih vermezlerse Kopenhag kriterlerine Ankara kriterleri der yolumuza devam ederiz' diyor. Nedir Ankara kriterleriniz sayın Erdoğan, niye açıklamıyorsunuz Bize göre Anayasanın başlangıcında yer alan ilkeler bizim kırmızı çizgilerimizdir, Ankara kriterimizdir'' şeklinde konuştu. 
     
     ''DİYARBAKIR'DAN TOKAT''... 
     Devlet Bahçeli, Başbakan Erdoğan'ın, Ermeni Vakfı Müzesi'nin açılışında ''bu müzeyi görenlerin tarihe şaşı bakamayacağını'' ifade ettiğini hatırlatarak, şunları kaydetti 
     ''Sayın Başbakan, siz iktidar olduğunuzdan beri milletin tarihine şaşı bakıyorsunuz. Sayın Başbakan tarihe şaşı bakmaktan vazgeç. Tarihimizin damıtarak verdiği gerçeklerle bu millete yaklaş. Lozan'a göre azınlık bellidir ve dinidir. Milli azınlıklar yaratarak Lozan'daki azınlıkları değiştirme gayretinden vazgeç. Bu millet birdir ve bütündür. Tarihin binlerce yıldır damıtmasından geçerek kardeş olmuştur ve Türk kimliğinde birleşmiştir.'' Bahçeli, ''Türkiye'ye gelen her AB yetkilisinin Diyarbakır'a gittiğini'' de belirterek, şunları söyledi 
     ''Diyarbakırlı kardeşlerime sesleniyorum. Bu millet, Kurtuluş Savaşı'nda gösterdikleri kahramanlığı takdir ederek, Antep'e 'gazi', Urfa'ya 'şanlı' demiştir. Bu millet Urfa'ya Şanlıurfa, Antep'e Gaziantep demişse, inşallah Diyarbakır'a da bir şey söyleyecektir ve bu çok yakındır. Bazı Avrupa gazetelerine ilan verenlere, bu milletin birliğini bozanlara önce Diyarbakır'dan bir tokat atılmalıdır.'' 
     
     ''BU MİLLET SANA EKÜMENİKLİK VERMEZ'' 
     Bahçeli, Fener Rum Patriği'nin ''ekümenik'' olarak tanınması yolunda bazı girişimler yapıldığını da hatırlatarak, ''Bu millet sana ekümeniklik vermez. Eğer böyle bir anlayışın varsa git Atina'da sana en güzel yeri versinler'' dedi. 
     ''AB ülkelerinin, müzakere tarihi için ruhban okulunun açılması, Bartholomeos'a ekümenik sıfatının verilmesi ve milli azınlıklar gibi konularda dayatmalar yaptığını'' kaydeden Bahçeli, ''Kimse Kopenhag kriterleri diye bu ülkenin çiçek bahçesine ayrık otları dikmeye çalışmasın. Bu çiçek bahçesini ayrık otlarına boğdurmayız'' dedi. 
     Devlet Bahçeli, sözlerini, ''AB yöneticilerine sesleniyorum Türkiye'nin geleceğini karartma gibi bir hevese kimse saplanmasın. Türkiye'yi alacaksanız alın, almazsanız almayın. Bir gün Avrupa'da bu millet olacaktır'' diyerek tamamladı. 
     Çağlayan Meydanı'nı dolduran partililer, Bahçeli'nin konuşması sırasında ''Ne ABD ne AB, Milliyetçi Türkiye'', ''Sevdamız Türkiye, Brüksel Değil'' şeklinde slogan attı. 
     Miting alanında Türk bayraklarının yanı sıra Türk cumhuriyetleri ve KKTC bayrakları da taşındı. 
     
</TEXT>
</DOC>
