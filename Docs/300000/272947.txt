<DOC>
<DOCNO> 272947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo27.html </URL>
<DATE> 2004/09/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Türkiye-Bosna Hersek maçından notlar... 
</HEADLINE>
<TEXT>

     34. Avrupa Erkekler Basketbol Şampiyonası Eleme Grubu'nda Türkiye, 4. maçında Bosna-Hersek ile karşı karşıya gelirken, karşılaşmanın tüm gişe gelirleri Abdullah İnce'nin ailesine bırakıldı. 
     Basketbol Federasyonu yönetim kurulunun daha önce aldığı karar doğrultusunda maçın gişe gelirlerinin 22 Temmuz'da vefat eden eski milli basketbolcu Abdullah İnce'nin ailesine bırakılacağı bildirildi. Federasyon, daha önce de karşılaşmanın Abdullah İnce anısına oynanacağını açıklamıştı. 
     Öte yandan A Milli Basketbol Takımı oyuncuların giydikleri antrenman tişörtünde Abdullah İnce'nin ''Kalbimizdesin'' yazılı fotoğrafı dikkat çekti. 
     Bu arada iki takım arasındaki maçı, Abdullah İnce'nin eşi Saba İnce'nin yanısıra Şişli Belediye Başkanı Mustafa Sarıgül de izledi. 
     
     BASKETBOLSEVERLER MAÇA İLGİ GÖSTERDİ 
     Basketbolseverler, Türkiye'nin İstanbul'da yaptığı son maça ilgi gösterdi ve salonu doldurdu. 
     Abdi İpekçi Spor Salonu'ndaki karşılaşmayı, yaklaşık 8 bin kişi izledi. 
     
     OYUNCULARA SEVGİ GÖSTERİSİ 
     Seyirciler, her zaman olduğu gibi milli takıma büyük sevgi gösterisinde bulunurken, Bosna-Hersek ekibinin oyuncularının sahaya gelmesi sırasında konuk oyuncuları centilmence alkışladılar. 
     Taraftarlar, özellikle İbrahim Kutluay ve Mehmet Okur'a büyük sevgi gösterisinde bulundular. 
     Karşılaşmayı, 20 kadar Bosna Hersekli pota arkasında kendilerine ayrılan bölümden izledi. 
     A Milli Takım BaşAntrenörü Bogdan Tanjeviç, sakatlığı nedeniyle kadrodan çıkarılan Serkan Erdoğan'ın yerine takıma dahil ettiği Hakan Demirel ile antrenmanlara yeni başlayan Kaya Peker'i Bosna-Hersek maçı kadrosuna almadı. 
     
</TEXT>
</DOC>
