<DOC>
<DOCNO> 273346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko07.html </URL>
<DATE> 2004/09/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
İşadamlarına "Yurtdışında davranış" önerileri... 
</HEADLINE>
<TEXT>

     Türk Müteahhitler Birliği TMB , uluslararası pazarlarda temaslarda bulunan işadamlarına, uyulması gerekli kurallar konusunda internet sitesi aracılığıyla tavsiyelerde bulundu. 
     TMB'nin, ''www.tmb.org.tr'' adresinden ulaşılabilen internet sitesinde, ''Bunları biliyor muydunuz '' başlığıyla yer alan yazıda, işadamlarının, gittikleri ülkelerdeki muhataplarıyla yapacakları görüşmelerde başarılı olabilmeleri için dikkat etmeleri gerekli hususlar sıralanıyor. 
     Almanya'da, randevulara 'dakik olunmasının' öneminin asla unutulmaması istenen yazıda, eve yemeğe davet edildiğinde götürülecek çiçeğin, tercihen paketi açılmış olarak ev sahibesine takdim edilmesi gerektiği vurgulanıyor. 
     Yazıda, tanışma sırasında önce bayanlarla selamlaşılması ve tokalaşmak için onların ellerini uzatmalarının beklenmesi öneriliyor. 
     Fransa'da, güney bölgesi dışındaki iş görüşmelerinde giyim tarzının önemli olduğu ve mutlaka resmi görünümlü takım elbisenin tercih edilmesi gerektiği belirtilen yazıda, işadamlarına, Amerika'dan farklı olarak insanlara ilk isimleri ile hitap etmekten kaçınmaları tavsiye ediliyor. 
     Yazıda, İngilizlerin iş yemeklerini ve işle ilgili kutlamalarını çoğunlukla öğle yemeklerinde yaptıklarına işaret edilerek, şerefe kadeh kaldırmanın çoğunlukla resmi yemeklere özgü olduğu, ev sahibi şerefe kadeh kaldırdığında, işadamlarının da kadeh kaldırmaya hazırlanması gerektiği yer alıyor. 
     Yazıda sıralanan diğer ülkeler ve iş görüşmelerinde dikkat edilmesi gerekli kurallar ise şöyle 
     İtalya İtalyan iş adamları modaya uygun ve kaliteli giyime önem verirler. Randevularınızı mutlaka makul bir süre önceden alın. Bürokrasiye ve uzun süren formalitelere sabırla katlanmaya hazır olun. 
     Japonya Usulünü tam olarak bilmediğiniz Japon adetlerini taklit etmekten kaçının. Örneğin kimin kime, ne zaman ve kaç kere eğilmesi gerektiğini bilmeden Japon muhatabınızın sizi eğilerek selamlamasını taklit etmeyin. Japonlarda kartvizit önemlidir. Muhataplarınıza kartvizitinizi verirken isminiz üste gelecek şekilde iki elinizle tutarak ve üst rütbeli olanlardan alt rütbeli olanlara doğru sırayla takdim etmelisiniz. 
     Bir Japon size kartvizitini verdiğinde, onu iki elinizle tutarak ve karşınızdakinin ünvanını önemsediğinizi ifade edecek şekilde ilgiyle incelemeniz önemlidir. Alıp cebinize atmak asla doğru olmaz. 
     Japonlarla yapacağınız iş görüşmeleri öncesinde konunun ayrıntılarına kadar inecek sorulara hazırlıklı olun. Japon iş adamları, bir konuda her hangi bir taahhüde girmeden önce uzun incelemelere ve düşünmeye ihtiyaç duyarlar. Çoğunlukla üstlerine de danışmaları gerekeceği için toplantı veya görüşme sırasında süratle karar vermeleri genellikle mümkün olmaz. 
     Rusya Federasyonu Kişisel ilişki kurun. İnsani tarafınızı, içtenliğinizi, duygularınızı, ümitlerinizi ilişkilerinize yansıtmaya çalışın. Ulusal gururlarına önem verin. Nihai kararı karşı tarafa bırakmamaya çalışın. Konuşma sırasında el temasına girmelerini, dokunmalarını güvenin belirtisi olarak algılayın. Demokrasi tecrübelerinin sınırlılığı nedeniyle eşitlikçi yaklaşım, objektivite ve açıklık beklentilerinizde ölçülü olun. Anlamadıkları konuyu anlamış gibi yapabileceklerini ve hoşunuza gidecek şeyleri söyleyebileceklerini dikkate alarak, her söylenen veya işitileni doğru kabul etmek yanılgısına düşmeyin. 
     Katı otoriteye ve bürokrasiye olan karşıtlığınızı sık sık dile getirin. Resmi direktif ve kararlar çerçevesinde aktaracağınız konulara güvensizlikle yaklaşabilecekleri için, şahsi görüş ve önerilerinizin daha büyük değer taşıdığını unutmayın. Savaşla ilgili konularda hassas olduklarını dikkate alın. Herhangi bir konuyla ilgili olarak sıkı ve sağlam durduğunuzu, mümkün olduğunca yumuşak ve nazik bir biçimde yansıtın. Gururlarına düşkün olmaları nedeniyle, kartlarınız güçlü ise bunu çok fazla gözlerine sokmayın. 
     Suudi Arabistan Selamlaşma sırasında erkeklerin birbirlerini öpmeleri doğal karşılanır. Ancak kadınları öpmekten kaçının. Tokalaşma sırasında ellerini önce kadınların değil erkeklerin uzatmaları gerekir. Size ikram edilen bir içeceği reddetmenin muhatabınıza hakaret olacağını unutmayın. 
     
</TEXT>
</DOC>
