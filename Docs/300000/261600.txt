<DOC>
<DOCNO> 261600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur14.html </URL>
<DATE> 2004/08/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Bira şişesini başında kırdı Dövülen muhtar öldü... 
</HEADLINE>
<TEXT>

     Ünal UZUN - ÇAYCUMA Zonguldak DHA 
ZONGULDAK'ın Çaycuma İlçesi Filyos Beldesi Geriş Mahallesi'nde 20 yıldan bu yana muhtarlık yapan 56 yaşındaki Alaaddin Gökçe, 24 yaşındaki Tarık Uğur, 27 yaşındaki Mehmet Uğur ve 29 yaşındaki Ahmet Uğur isimli kardeşler ve yanlarındaki arkadaşları 19 yaşındaki Yıldırım Gökçe tarafından düğün çıkışında yaşanan tartışmada dövülerek öldürüldü. 
     Muhtar Alaaddin Gökçe, önceki gün Filyos Düğün Salonu'ndan çıktığı sırada alkollü oldukları belirlenen 4 kişi tarafından dövülünce hastaneye kaldırıldı. Nayati tehlikeyi atlattığı gerekçesiyle yoğun bakım ünitesinden çıkartılarak servise alınan 3 çocuk babası muhtar Alaaddin Gökçe, 12 saat sonra fenalaşarak öldü. 
     Düğün çıkışında dışarıda alkol alan Tarık Uğur, Mehmet Uğur ve Ahmet Uğur kardeşler ile yanlarındaki arkadaşları 19 yaşındaki Yıldırım Gökçe ile karşılaştı. 
     
     BİRA ŞİŞESİNİ BAŞINDA KIRDI 

     İddiaya göre, daha önceden muhtarla aralarında husumet bulunan Ahmet Uğur, "Muhtar, bizi arabayla köye at lan'' diye bağırdı. Bunun üzerine çıkan tartışmada Ahmet Uğur, elindeki bira şişesini muhtarın başında kırdı. 
     Ahmet, Mehmet ve Tarık Uğur kardeşler ile yanlarındaki arkadaşları Yıldırım Gökçe tarafından dövülen muhtar çevden gelen vatandaşlar tarafından Zonguldak SSK Bölge Hastanesi'ne kaldırıldı. 
     Yoğun bakımdan çıkan muhtar Alaaddin Uğur, öğleden sonra hastane odasında ziyaretleri kabul etti. Kendisini ziyarete gelen yakın akraba ve arkadaşlarına başından geçen olayı anlatan muhtar Gökçe, yoğun bakım ünitesinden çıktıktan 12 saat sonra aniden fenalaşarak öldü. Doktorlar, Gökçe'nin ölüm nedeninin yapılan otopsi sonunda belli olacağını açıkladı. 
     Olaydan sonra gözaltına alınan 4 kişi, sevkedildikleri Çaycuma İlçe Adliyesi'nde serbest bırakıldı. Muhtar Alaaddin Gökçe'nin yoğun bakımdan çıktaktan 12 saat sonra ölmesi üzerine Jandarma, otopsi raporuna göre olaya adı karışan 4 kişinin yeniden gözaltına alınabileceğini açıkladı. 
     
</TEXT>
</DOC>
