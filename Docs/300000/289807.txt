<DOC>
<DOCNO> 289807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko03.html </URL>
<DATE> 2004/11/18/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Asgari ücrette zorlu pazarlık 
</HEADLINE>
<TEXT>

     Asgari ücretin belirlenmesi için yapılacak görüşmeler bugün başlayacak Asgari Ücret Tespit Komisyonu, 1 ocak 2005'ten itibaren geçerli olacak asgari ücreti belirlemek üzere bugün saat 11.00’da toplanacak. 
     Komisyonda işçi kesimini temsil edecek olan Türk-İş, yeni asgari ücretin en düşük memur maaşına yükseltilmesini istiyor. Hükümet kanadı ise 2005 hedefleri doğrultusunda ilk 6 ay için yüzde 5'lik bir artıştan yana. 
     Asgari Ücret Komisyonu'nun ilk toplantısında Çalışma Bakanı Murat Başesgioğlu bir konuşma yapacak. Ardından da, işçi ve işveren temsilcileri yeni asgari ücrete ilişkin görüşlerini açıklayacaklar. 
     
     Türk-İş, hükümetin teklifine soğuk 
     Komisyon, 5'i işçi, 5'i işveren, 5'i de hükümet temsilcisi olmak üzere 15 üyeden oluşuyor. İşçi tarafını Türk-İş, işveren tarafını ise Türkiye İşverenler Sendikası Konfederasyonu TİSK temsil ediyor. 
     Hükümet, bu yıl asgari ücrete ekonomik hedefler doğrultusunda yüzde 5 zam yapmayı planlıyor. Ancak Türk-iş bu isteğe karşı çıkıyor. 
     
     İşverenler vergi indirimi istiyor 
     Türk-İş, halen 318 milyon lira olan net asgari ücretin, en düşük memur maaşı olan 496 milyon liraya yükseltilmesinden yana. TİSK ise, asgari ücret üzerindeki SSK primi ve vergilerin belli oranda indirilmesini istiyor. 
     444 milyon 150 bin liralık brüt asgari ücretin, toplu iş sözleşmesi uygulanan işyerlerindeki yan ödemeler nedeniyle, işverene maliyetinin ortalama 905 milyon 582 bin liraya çıktığını savunan TİSK, asgari ücretin, toplu iş sözleşmesi uygulanan ve uygulanmayan işyerleri için ayrı ayrı belirlenmesini istiyor. 
     Asgari ücret halen 16 yaşından büyükler için net 318 milyon 233 bin lira, 16 yaşından küçükler için de, net 270 milyon 837 bin lira olarak uygulanıyor. 
     
</TEXT>
</DOC>
