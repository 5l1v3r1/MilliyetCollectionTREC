<DOC>
<DOCNO> 284007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun06.html </URL>
<DATE> 2004/10/28/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Eşini ve kızlarını yanmaktan kurtardı, kahraman oldu 
</HEADLINE>
<TEXT>

     Nafiz ALBAYRAK BOSTON, DHA 

ABD'de Ohio Eyaleti'nin Canton Township Kasabası'nda bir istasyonda benzin alırken, başka bir aracın benzin pompasına çarpması sonucu, alevler içinde kalan otomobilde bulunan eşi ve çocuklarını kurtaran Raymond Nichols kahraman ilan edildi. 
     Benzin pompasının üstüne devrildiği ve saniyeler içinde alevler arasında kalan otomobilin sağ yanına koşarak içerideki eşi Tracy, kızları 7 yaşındaki Alison ve 5 yaşındaki Madison'u diri diri yanmaktan kurtaran Raymond Nichols, "Kendimi bir anda cehennemde sandım. Ne yapıp edip çocuklarımı ve eşimi kurtarmam gerektiğini düşünüp fırladım'' diye konuştu. 
     Alevler içinde kalan benzin istasyonundan kurtulduklarına inanadığını söyleyen anne Tracy Nichols, "Şansımız varmış, sanki ikinci hayatımızı yaşıyoruz şimdi'' dedi. Tracy Nichols, "Alevler bir anda ortalığı sardı. Ray bizi çıkarırken arka koltuk çoktan alevlenip dumanlar içinde kalmıştı'' diye konuştu. 
     Nichols ailesi, büyük kızları Alison'un arka sol koltuğun emniyet kemeri çalışmadığı için ortaya oturttuklarını belirterek, "Kemer çalışsa, pompa ve alevler Alison'un üstüne yığılacaktı'' diye konuşurken, kardeşi Madison'un yanında oturan Alison, "Çok korkunç bir şeydi. Arka koltukta ortada otururken korkunç bir gürültü oldu. Babam ön koltuğu yatırıp beni dışarı çıkardı'' dedi. 
     Benzin istasyonunda diri diri yanmaktan son anda kurtulan ABD'li aile, şimdi yaşadıkları korkuç olayı unutmaya çalışıyor. 
     
</TEXT>
</DOC>
