<DOC>
<DOCNO> 279086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/soneko04.html </URL>
<DATE> 2004/10/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Babacan Türkiye'de sessiz bir devrim gerçekleştiriliyor 
</HEADLINE>
<TEXT>

     Devlet Bakanı Ali Babacan, ''Türkiye'nin sisler bulvarından çıktığına, ülkenin artık bir vizyonu ve ufkunun olduğuna inanıyoruz'' dedi. 
     Devlet Bakanı Ali Babacan,''Kolej Mezunları Derneği'nin KOM-DER Milli Eğitim Bakanlığı MEB Şura Salonu'nda düzenlenen açılışına katılarak bir konuşma yaptı. 
     Dünyanın bir değişim süreci yaşadığını ve Türkiye'nin önünde de ya bu değişim sürecine seyirci kalmak ya da bu sürecin içinde belirleyici olmak gibi iki alternatif bulunduğuna dikkat çekti. 
     Babacan, Türkiye'nin bu alternatiflerden ikincisini seçmesi gerektiğini belirtirken çağımızda artık bilginin en büyük güç haline geldiğini bildirdi. 
     Bilgiye kim sahipse artık iktidar mücadelesinden onun galip çıktığını belirten Babacan, bilginin üretilmesi, ulaşılması ve doğru kullanımının önemli olduğunu söyledi. Dar siyaset anlayışının Türkiye'nin yıllar boyu önünü tıkadığını belirten Babacan, artık kendilerinin bu sürecin geri dönülmez bir şekilde değiştiğine inandıklarını kaydetti. 
     
     ''TÜRKİYE'DE SESSİZ BİR DEVRİM GERÇEKLEŞTİRİLİYOR'' 
     Türkiye'de bir zihniyet devrimi yaşandığını, iç dış politikada ekonomide toplumsal yaşamda geciken reformların yapıldığını belirten Babacan, ''Türkiye'de sessiz bir devrim gerçekleştiriliyor'' dedi. 
     Bu güne kadar birçok siyasi iktidarın Türkiye'nin sorunlarını çözmeye yönelik bazı hayaller kurduğunu, Türkiye'yi yaşanabilir, çağdaş, saygın bir ülke haline getirme konusunda kendilerinin de benzer hayaller kurduğunu anlatan Babacan, ancak kendilerinin bu hayale inandığını ve bunun için samimiyetle çalıştıklarını bildirdi. 
     Dış politikada tarihin hiçbir döneminde görülmemiş bir atılım gerçekleştirdiklerini de anlatan Babacan şöyle dedi 
     ''Aynı anda makro ekonomik göstergelerde de artık beklenenin üzerinde iyileşmeler yaşanıyor. Bir yandan ekonomik krizlerin izleri silinirken, sosyal politikalarla halk rahatlarken, aynı zamanda üretim, istihdam, ihracat artıyor... Türkiye'nin sisler bulvarından çıktığına, ülkenin bir vizyonu ve ufkunun olduğuna inanıyoruz.'' 
     
</TEXT>
</DOC>
