<DOC>
<DOCNO> 251420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko05.html </URL>
<DATE> 2004/06/28/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye 100 dolar kazanıp 112.5 dolar harcadı... 
</HEADLINE>
<TEXT>

     Türkiye, son bir yılda ihracat, turizm, taşımacılık, yurt dışı müteahhitlik gibi alanlardan kazandığı her 100 dolara karşılık, ithalat, faiz ödemesi ve diğer döviz giderleri yoluyla 112.5 dolar harcadı. Son bir yıldaki toplam döviz geliri, döviz harcamalarının yüzde 89'unu karşılayabildi. 
     ANKA'nın belirlemelerine göre, Mayıs 2003-Nisan 2004'ü kapsayan son bir yıllık dönemde Türkiye ihracat yoluyla 55 milyar 571 milyon, turizmden 14 milyar 184 milyon, taşımacılıktan 2 milyar 375 milyon dolar elde etti. 808 milyon dolarlık işçi dövizi girişi yaşanan bu dönemde yurt dışı müteahhitlik hizmetlerinden 700 milyon dolar gelir elde edildi. Son bir yılda faiz gelirleri 651 milyon, doğrudan yatırım ve portföy yatırımı, bedelsiz ithalat, finansal hizmetler gibi diğer alanlardan elde edilen toplam döviz geliri de 6 milyar 490 milyon dolar oldu. Böylece son bir yıldaki toplam döviz geliri 80 milyar 779 milyon dolara ulaştı. 
     
     KABARIK İTHALAT FATURASI 
     Türkiye'nin son bir yıldaki döviz harcaması ise 90 milyar 8 milyon dolara ulaştı. Böylece yıllık bazda 10 milyar 74 milyon dolarlık cari işlemler açığı oluştu. 
     Son bir yıldaki döviz harcamalarının yüzde 81.2'si oranındaki 73 milyar 731 milyon dolarlık bölümünü ithalata ödenen fatura oluşturdu. Bu dönemdeki faiz ödemesi de 7 milyar 30 milyon dolara ulaştı. Türkiye'nin taşımacılık hizmetleri için 3 milyar 102 milyon dolar ödediği son bir yılda, Türk vatandaşlarının yurt dışındaki turizm harcamaları da 2 milyar 230 milyon dolara ulaştı. Diğer alanlarda yapılan döviz harcamalarının toplamı da 4 milyar 760 milyon dolara ulaştı. 
     
     BÜYÜYEN AÇIK 
     Türkiye'nin son bir yıldaki döviz geliri, aynı dönemdeki döviz harcamasının yüzde 88.9'u düzeyinde kaldı. 
     Başka bir deyişle döviz harcamaları gelirin yüzde 112.5'i düzeyine ulaştı. Bu durum yıllık bazda cari işlemler açığının 10 milyar doları aşmasına neden oldu. 
     Bu dönemde elde edilen toplam döviz gelirinin yüzde 91.3'ü ithalata gitti. Faiz ödemelerinin döviz gelirinden 
     aldığı pay yüzde 8.7 düzeyinde gerçekleşti. Son bir yılda ihracatın ithalatı karşılama oranı yüzde 75.4'te kaldı. 
     
</TEXT>
</DOC>
