<DOC>
<DOCNO> 290957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/guncel/gun03.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislere komplo 
</HEADLINE>
<TEXT>


Sedat Peker, örgütünü izleyecek polisleri yıpratmak için, kendisinden rüşvet istediklerini belirterek yüzlerce şik yet mektubu yazmış 

TOLGA ŞARDAN Ankara 

Sedat Peker ve adamlarının, kendilerini hedef alan operasyon henüz hazırlık aşamasındayken, görevlendirilen resmi personeli belirleyerek harekete geçtikleri ortaya çıktı. Operasyona onay veren eski DGM Savcısı Hakan Kızılarslan, emniyet içindeki köstebeğe ilişkin bilgileri, Emniyet Genel Müdürlüğü'ne bildirdi. 
Soruşturma dosyasına göre, Peker, isimlerini öğrendiği İstanbul Emniyeti'nden başkomiserler M.Ş. ve S.A.'nın peşine düştü. Bunun üzerine, Kelebek Operasyonu için hazırlık yaparken harekete geçen Kızılarslan, kendisine ulaşan bilgileri haziran ayında yazıyla Emniyet Genel Müdürlüğü'ne bildirdi. Kızılarslan yazıda suç örgütünün, daha hazırlık aşamasındayken, operasyonda görev alan bazı emniyet görevlilerinin kimliklerini deşifre ettiğini kaydetti. Kızılarslan, örgütün daha sonra bu isimler hakkında asılsız suçlamalarla çeşitli adli ve idari kurumlara şik yet dilekçesi verdiğine dikkat çekti. Peker ve grubunun gönderdiği şik yet dilekçelerinin, örgütü suçtan ve soruşturmadan kurtarabilme amacıyla hazırlandığını belirten Kızılarslan, yazısında şöyle dedi 
"Dilekçelerde bildirilen resmi görevlilerin çalışmalarının yasa ve uygulamalara uygun olduğunun tarafımızca bilindiği, deşifre edilen görevlilere karşı suç örgütünce başka şekilde saldırılar yapılabileceği bilgileri alınmıştır." 
Peker grubunun, güvenlik birimlerine karşı sürekli bir saldırı ve deşifre etme çabası içinde bulunduğunu vurgulayan Kızılarslan, bu amaçla örgütle ilişkili kamu görevlileri ve hukukçuların kullanıldığını belirtti. Kızılarslan, örgütün asıl amacının, "görevli personeli demoralize etmek, yıpratıp sindirerek soruşturmadan el çektirmek olduğu"nu vurguladı. Peker, operasyon hazırlığı sırasında yurt genelinde adliyelere gönderdiği 800'e yakın dilekçede, polisin kendisine komplo kurduğunu ve iki başkomiserin kendisinden 5 milyon dolar istediğini öne sürmüştü. 




</TEXT>
</DOC>
