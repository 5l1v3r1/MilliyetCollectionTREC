<DOC>
<DOCNO> 257149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo33.html </URL>
<DATE> 2004/07/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Beşiktaş'ta Tayfur, 3 hafta sonra çalışmalara başlayacak... 
</HEADLINE>
<TEXT>

     Beşiktaş'ta, geçen sezondan kalan sakatlığı süren ve bu sezon menajer-futbolcu olarak görev yapacak olan kaptan Tayfur Havutçu'nun durumunun iyiye gittiği ve 3 hafta sonra takımla birlikte çalışmalara başlayabileceği açıklandı. 
     Tayfur, siyah-beyazlı kulübün resmi internet sitesine yaptığı açıklamada, ''İtalya'da doktorum ayağımı kontrol etti ve çok iyi durumda olduğunu söyledi. Bir sorun çıkmazsa 3 hafta sonra takımla birlikte çalışmalara başlayabilirim'' dedi. 
     Geçen sezonun sonlarına doğru geçirdiği sakatlık sonrasında, 23 Nisan'da İtalya'da Prof.Dr.Marchacci tarafından ameliyat edilen Tayfur, şunları kaydetti 
     ''İtalya'da 10 günlük bir tedavim daha vardı. Eksik kalan çalışmalarımı da yaparak yeniden kampa katıldım. Bugünden itibaren de saha çalışmalarına başladık. Dün İtalya'da ameliyatımı gerçekleştiren Prof.Dr.Marchacci, ayağımı kontrol etti ve çok iyi durumda olduğunu söyledi.'' Tayfur Havutçu, Marchacci'nin kendisine 3 haftalık bir program verdiğini belirterek, ''Verilen programı eksiksiz olarak uygulayacağım. 3 hafta sonra yeniden kontrol için İtalya'ya gideceğim. Yapılacak kontrollerde ayağım yeterli gücü kazanarak istenilen düzeye gelmiş olursa, takımla birlikte çalışmalara başlayabileceğim. İnşallah en kısa zamanda futbolcu arkadaşlarımla birlikte idmanlara çıkarım'' diye konuştu. 
     
</TEXT>
</DOC>
