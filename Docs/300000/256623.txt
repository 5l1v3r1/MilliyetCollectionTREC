<DOC>
<DOCNO> 256623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur47.html </URL>
<DATE> 2004/07/19/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Çakıcı, yemeklere itiraz edince sosis de verileceği bildirildi. 
</HEADLINE>
<TEXT>

     İlk sorgusundan sonra Viyana Eyalet Mahkemesi'nin ''iade edilecek suçlular'' biriminde hücrede tutulan Organize Suç Şebekesi elebaşısı Alaattin Çakıcı'nın yemeklere itiraz ettiği bildirildi. 
     Hücresinde görüştüğü avukatlarından Eduard Wegrostek, ''müvekkilinin ikram edilen Buchstabensuppe harf şeklindeki şehriyeden yapılan çorba , dondurulmuş balık ve yeşil salatadan oluşan mönüye itiraz ettiğini söyledi. 
     Neu Kronen gazetesine Çakıcı'nın hücredeki yaşamıyla ilgili bilgi veren avukat Wegrostek, yetkililerin Çakıcı'ya zaman zaman Müslüman işi sosis de ikram edeceklerini belirttiklerini'' kaydetti. 
     Avukatın sözünü ettiği ''Müslüman işi sosisin'', Avusturya'daki Türk vatandaşlarına satılmak üzere İslam dinine uygun olarak kesilmiş sığır etinden üretilen sosis olduğunu belirten Avusturyalı yetkililer, ''ülkedeki hapishane veya polis tutukevlerinde kalan ve domuz eti yemek istemeyen Müslüman suçlulara bu sosislerden ikram ettiklerini'' söylediler. 
     Çakıcı'nın verilen yemeklere itiraz etmesini alaya alan Neu Kronen gazetesi, ''Türk mafya lideri Türk hapishanesinde alıştığı, Kebap, ıstakoz ve havyar gibi yiyecekleri maalesef Viyana'da bulamayacak. Şehriye çorbası veya bazen de Müslüman işi sosisle yetinmek zorunda'' diye yazdı. 
     
     ÇAKICI'NIN NOT DEFTERİ 
     Çakıcı'nın Avusturya'da Türk ve Avusturyalı güvenlik güçlerinin ortaklaşa düzenledikleri operasyonla yakalanmasının üzerindeki sır perdesi de yavaş yavaş aralanmaya başlıyor. 
     Türkiye'de güvenlik güçlerinin, Avusturya İnterpol'ünden gelen bilgi ve belgeleri basına açıkladığını gören Avusturyalı yetkililer de gizlilik perdesini aralamaya başladılar. 
     İsminin açıklanmasını istemeyen üst düzey bir güvenlik görevlisi, Çakıcı'nın yakalandığı sırada üzerinden bir not defteriyle telefon rehberi çıktığını, kredi kartı, ses bantları gibi başka eşya bulunmadığını söyledi. 
     Not defterinin içeriği konusunda bilgi vermek istemeyen güvenlik görevlisi, defterin ve telefon rehberinin Türkiye'ye gönderildiğini söylemekle yetindi. 
     Güvenlik görevlisi, gazetecilerin, Fransa'nın Nice kentinde 1998 yılında yakalandığında, Çakıcı'nın üzerinden çok sayıda ses bandı çıktığını hatırlatmaları üzerine, operasyon sırasında ses bandı bulunmadığını söyledi. 
     Çakıcı'nın polisteki ilk sorgusunda ''keşke Fransa'da yakalansaydım'' şeklinde sitem ettiğini de hatırlatan yetkili, Çakıcı'nın, üzerinden çıkan yeşil pasaportun sahibini tanımadığını, pasaportun kendisine gönderildiğini söylediğini de kaydetti. 
     
     PASAPORTTAKİ FOTOĞRAF 
     Çakıcı'nın Avusturya polisindeki ilk sorgusunda, ''pasaportun sahibini tanımıyorum, pasaport bana gönderildi'' derken doğruyu söylediği sanılıyor. Çakıcı'nın, pasaporttaki fotoğrafı Türkiye'den kaçtıktan sonra çektirmiş olması bu teoriyi güçlendiriyor. 
     Fotoğrafta Çakıcı'nın üzerindeki ceketin yakasındaki yeşil kadife yaka, Avusturya, İsviçre ve Avusturya'nın Güney Tirol adlı özerk bölgesindeki yerlilerin kullandığı, ''Trachten'' adı verilen yerel bir kıyafet. Çakıcı'nın Türkiye'de böyle bir ceket bulmasının mümkün olmadığı belirtiliyor. 
     Çakıcı'nın uzamış bıyıkları da fotoğrafın yurtdışında çekildiği ve pasaportun da yurtdışında değiştirildiğinin kanıtı olarak gösteriliyor. 
     Tüm bu varsayımlardan yola çıkan Türk ve Avusturyalı güvenlik güçleri, Çakıcı'nın Türkiye'den çıkarken kullandığı ve operasyon sırasında üzerinde bulunmayan pasaportun akıbetini soruşturmaya başladılar. 
     
</TEXT>
</DOC>
