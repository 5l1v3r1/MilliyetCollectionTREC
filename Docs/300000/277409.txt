<DOC>
<DOCNO> 277409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun36.html </URL>
<DATE> 2004/10/05/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
SPD, Türkiye'ye karşı oldukları haberlerini yalanladı 
</HEADLINE>
<TEXT>

     Alman Sosyal Demokrat Parti SPD Federal Meclis Grubu Başkan Yardımcısı Ludwig Stiegler, parti tabanının, Türkiye'nin AB üyeliğine karşı çekinceleri olduğu şeklindeki haberlerin maksatlı çıkartıldığını söyledi. 
     Stiegler, Stuttgarter Nachrichten gazetesinin yarın yayımlanacak sayısına yaptığı açıklamada, ''Parti tabanımızın Türkiye'nin AB üyeliğine karşı çekinceleri olduğu şeklindeki haberler maksatlı çıkartılıyor. Birilerinin SPD'yi denemeye çalıştığını ve dikkatleri muhalefetteki Birlik partileri CDU CSU arasındaki sorunlardan uzaklaştırmaya çalıştıklarını düşünüyorum'' dedi. 
     SPD tabanının, parti yönetiminin Türkiye'ye ilişkin politikasıyla ''ciddi bir sorunu olmadığını'' ifade eden Stiegler, ''SPD tabanı, Türkiye'nin gerekli ön hazırlıkları yapması durumunda bu ülkeyle AB üyelik müzakerelerine başlanması konusunda parti yöneticileriyle görüş birliği içindedir'' diye konuştu. 
     Stiegler, kendisinin de Türkiye ile üyelik müzakerelerine başlanmasını desteklediğini kaydederek, ''Türkiye NATO için istikrarlı bir müttefiktir. Bunun siyasi alanda da takdir edilmesi gerekir. Türkiye, dünyada radikal dincilerden tümüyle uzaklaşan ilk Müslüman ülke olabilir'' dedi. 
     
</TEXT>
</DOC>
