<DOC>
<DOCNO> 279055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun21.html </URL>
<DATE> 2004/10/11/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Patten Türkiye katıldığında Avrupa çok daha önemli olacak 
</HEADLINE>
<TEXT>

     AB Komisyonu'nun dış ilişkilerden sorumlu üyesi Chris Patten, ''Türkiye AB'ye katıldığında Avrupa'nın, Ortadoğu ve Asya'da çok daha önemli olacağını'' söyledi. 
     İspanyol El Pais gazetesine demeç veren Patten, AB Komisyonu'nun Türkiye ile müzakerelere başlanılmasını tavsiye eden raporundan ''büyük memnuniyet duyduğunu'' belirtti. 
     ''Türkiye'nin AB'ye girişi için ABD'nin çok gayretli olduğunu'' kaydeden Patten, ''Umarım ki ABD'nin bu hevesi Türkiye AB'ye girdiği zaman da aynı şekilde devam eder. Çünkü katılım sonrası Avrupa, bölgede, Ortadoğu ve Asya'da çok daha önemli olacak. Türkiye, Avrupa'yı daha aktif ve anlamlı bir uluslararası aktör haline dönüştürecek'' dedi. 
     AB Komisyonu'nun İngiliz üyesi, ''Avrupa'nın uluslararası alanda önemli bir rol oynamasını isteyen Fransa'nın neden Türkiye'nin katılımına kuşkulu yaklaştığını anlayamadığını'' da ifade etti. 
     Patten, ''Türkiye'nin katılımı, Avrupa ve ABD'nin İslam dünyası ile arasındaki karşıtlık tezlerinin açık şekilde reddedildiğini temsil edecek'' ifadesini kullandı. 
     
</TEXT>
</DOC>
