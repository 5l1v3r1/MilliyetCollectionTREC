<DOC>
<DOCNO> 264745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonsiy07.html </URL>
<DATE> 2004/08/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Tren kazaları için araştırma önergesi... 
</HEADLINE>
<TEXT>

     CHP, son zamanlarda meydana gelen tren kazalarının nedenleri ve teknik aksaklıkların araştırılması amacıyla hazırladığı önergeyi TBMM Başkanlığı'na sundu. 
     CHP Grup Başkanvekili Kemal Anadol, araştırma önergesini hazırlayan Bursa milletvekili Kemal Demirel ile Parlamento'da basın toplantısı düzenledi. AK Parti iktidarı döneminde ardarda felaketler yaşandığını savunan Anadol, İstanbul'daki sel felaketinin verdiği zararın sorumlusunun da ''Son 10 yıldan beri İstanbul'u yöneten AK Parti zihniyeti olduğunu'' öne sürdü. 
     Anadol, AK Parti'in ''yeni bir parti'' izlenimi vermeye çalıştığını, ancak bunun doğru olmadığını ifade ederek, şunları söyledi 
     ''AK Parti, Milli Görüş geleneğinden gelen bir kadro tarafından yönetilmektedir. Hiçbir yeni tarafı yoktur. Kanlı Pazar'larda, Akıncı örgütünde, Milli Görüş'te hep onlar vardı. İstanbul 10 seneden beri bu anlayışa teslimdir. Alibeyköy'de selle birlikte istimlak tartışması yaşanıyor. Bu gecekondular, ruhsatsız yapılar kimin döneminde yapıldı '' Hızlandırılmış tren kazasıyla ilgili tartışmalar sırasında AK Parti'lilerin ''kem göz'' değerlendirmesi yaptığını kaydeden Anadol, ''Kazalar karşısında 'kem göz' diyen AKP'lilere tavsiyem, Fenerbahçe Stadı'nda olduğu gibi raylara okunmuş su dökerek sorunu kendi inançlarına göre çözmeye çalışsınlar'' diye konuştu. 
     Anadol, basın toplantısında Başbakan Recep Tayyip Erdoğan'ın ''sinirlerinin her geçen gün biraz daha gerildiğini'' öne sürerek, ''Daha önce soru soran gazetecileri azarlayan Başbakan şimdi köşe yazarlarını yazılı açıklamalarıyla azarlamaya başladı'' dedi. 
     
     ARAŞTIRMA ÖNERGESİ 
     Kemal Demirel ve arkadaşlarınca verilen araştırma önergesinde Cumhuriyet'in ilk yıllarında gelişen demiryollarının 1950'den bu yana ülke yönetimindeki sağ iktidarlar tarafından ''üvey evlat'' muamelesi gördüğü savunuldu. 
     Önergede, Türkiye'nin dünya demiryolu teknolojisindeki olumlu gelişmelere uyum sağlayamadığını ve bütün Avrupa'da yaygın olarak oluşturulmaya çalışılan yüksek hız şebekesine entegre olacak somut adımlar atılamadığına vurgu yapıldı. 
     Son zamanlarda demiryollarıyla ilgili aşama kaydedileceği yönündeki açıklamalar yapıldığı oysa kazalar ve aksaklıklar yönünden aşama kaydedildiği görüşüne yer verilen önergede, ''Son zamanlarda meydana gelen tren kazalarının nedenleri, teknik personel, rayların ve lokomotiflerin durumu, sinyalizasyon ve fren sistemleriyle ilgili aksaklıkların tespiti amacıyla Meclis araştırması açılması'' istendi. 
     
</TEXT>
</DOC>
