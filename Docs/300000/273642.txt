<DOC>
<DOCNO> 273642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy02.html </URL>
<DATE> 2004/09/21/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP merkez yürütme kurulu ''AB'yi rahatlatalım'' 
</HEADLINE>
<TEXT>

     Türk Ceza Kanunu tasarısı konusunda izlenecek yol haritası, AKP Merkez Yürütme Kurulu’nda değerlendirildi. 
     AK Parti Merkez Yürütme Kurulu'nun MYK Genel Başkan ve Başbakan Recep Tayyip Erdoğan başkanlığında yapılan toplantısı saat 20.30'da başladı ve üç saat sürdü. 
     Toplantıda Başbakan Erdoğan’ın, Brüksel’de Avrupa Birliği liderlerinin Türkiye hakkındaki kaygılarını giderecek yönde açıklama yapması görüşü benimsendi. Ancak kaygıların nasıl giderileceğine dair bir açıklama yapılmadı. 
     
     Erdoğan yarın Brüksel'e gidiyor 

     Başbakan Erdoğan, Avrupa Parlamentosu'nun temmuz ayındaki daveti üzerine yarın Brüksel'e gidecek, perşembe günü de temaslarına başlayacak. 
     Parlamento'nun başkanlık konseyinde bir konuşma yapacak olan Erdoğan, Belçika başbakanıyla perşembe sabahı kahvaltıda biraraya gelecek. 
     
     Erdoğan'ın Verheugen ile de görüşmesi bekleniyor 

     Randevu saati netleşmemekle birlikte Erdoğan'ın AB Komisyonunun Genişlemeden Sorumlu Üyesi Günter Verheugen'le de görüşmesi bekleniyor. 
     En kritik görüşmenin Erdoğan-Verheugen buluşmasının olacağı belirtiliyor. Erdoğan'ın iç politikada karşı karşıya kaldığı baskıları öne sürüp, TCK'nın aralıktan önce çıkacağı güvencesi vererek, Verheugen'i yumuşatmaya çalışması bekleniyor. 
     
</TEXT>
</DOC>
