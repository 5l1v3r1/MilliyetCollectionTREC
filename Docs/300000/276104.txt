<DOC>
<DOCNO> 276104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/spo00.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ada'nın azizi Rooney 
</HEADLINE>
<TEXT>


İngiltere basını, Manchester United'ın Old Trafford'da Fenerbahçe önünde aldığı farklı galibiyetin mimarı olarak hat-trick yapan 18 yaşındaki genç yıldızı gösterdi. 'Mucize çocuk' yorumları yapılan Rooney göklere çıkarıldı 

NEVSAL ELEVLİ 


'İplerini kırdı' 
ŞAMPİYONLAR Ligi'nde Manchester United - Fenerbahçe maçının flaş skoru İngiltere basınında günün konusu oldu. Ada medyası, Everton'dan 27 milyon sterline transfer edilen ve üç aylık sakatlığı sonrası Old Trafford'daki ilk maçında Fenerbahçe'ye üç gol birden atarak, hat trick yapan Wayne Rooney'i adeta göklere çıkardı. The Times, Rooney'i "iplerini koparmış bir fırtınaya" benzetti ve "rüyalar tiyatrosunda yaşanan unutulmaz bir gece" yorumunu yaptı. 

'Tek kişilik şov' 
THE Independent gazetesi de, Rooney'in futboluna aşık olduklarını yazdı. Gazete, 18 yaşındaki yıldızın maçı "tek kişilik şova" çevirmeyi başardığını yazdı. Oyunu tiyatro gösterisine benzeten gazete, Rooney'i de şovun kahramanı olarak tanımladı. Independent, ayrıca ikinci yarıda biraz hareketlenen Fenerbahçe'nin, çok geçmeden parçalara bölündüğünü ifade edildi. The Guardian da, Rooney'in sihrinin Manchester'ın fitilini ateşlediğini vurguladı. 

Yine hindi yorumu 
MİRROR, Rooney'in kendisine ödenen paranın her kuruşunu hak ettiğinin altını çizdi. Star, "Rooney buna inanabilir miydi " başlığıyla verdiği haberinde "Old Trafford'un yeni sevgilisi Türkleri hindi dolması yaptı" değerlendirmesini yaptı. The Sun, "Rooney, Türkler'i tost yaptı. Bir değil, iki değil, tam üç gol attı" derken, Dail Mail gazetesi genç yıldızın daha ilk maçında George Best veya Eric Cantona gibi efsanelerin arasına adını yazdırdığını kaydetti. 

Ümit yetişemedi 
DAİL Mail, "Mucize çocuk genç yaşına rağmen sergilediği performansla bugüne dek görülmemiş bir rekora imza attığı" değerlendirmesini yaptı. Gazete, Fenerbahçe Kaptanı Ümit Özat'ın Rooney'i metrelerce geriden takip etmekle yetindiğini kaydetti. Ülkenin önde gelen gazetelerinden Daily Mirror, azize benzettiği Rooney'i "Manchester'ı kurtaran adam" olarak tanımladı. Gazete, Nobre ile Tuncay Şanlı'nın çabalarının Fenerbahçe'yi kurtarmaya yetmediğini de ekledi. 

Taraftara övgü 
İNGİLİZ basınında Türk taraftara da ayrı bir bölüm açıldı. Başta Sky TV olmak üzere, tüm televizyon ve gazeteler, "70 bin kişilik Old Trafford'da 2 bin kadar Fenerbahçe taraftarının tezahüratları yankılandığı" yorumunda birleşti. Teknik Direktör Alex Ferguson ise, 1999 yılında Şampiyonlar Ligi Şampiyonluğu'nu kazanan takımdan sonraki en iyi ekibe sahip olduklarını, Wayne Rooney ve Ruud van Nistelrooy'un çok iyi bir ikili oluşturduklarını vurguladı. 


</TEXT>
</DOC>
