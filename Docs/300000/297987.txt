<DOC>
<DOCNO> 297987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur15.html </URL>
<DATE> 2004/12/15/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İstanbul'da kar etkili olmayacak, cuma hava ısınıyor, sonra yağış var 
</HEADLINE>
<TEXT>

     İstanbul'un bazı kesimlerinde sabah saatlerinde başlayan karla karışık yağmur ve kar yağışının etkili olmayacağı, 17 Aralık Cuma gününden itibaren de havanın lodosla birlikte ısınacağı bildirildi. 
     İstanbul Meteoroloji Bölge Müdürü Mustafa Yıldırım, ilde bugün karla karışık yağmur ve kar yağışının gün boyunca aralıklarla süreceğini, ancak etkili olmayacağını söyledi. 
     Yarın ve cuma günü yağış beklenmediğini vurgulayan Yıldırım, ''Cuma gününden itibaren lodosla birlikte hava sıcaklıkları hissedilir derecede artacak. Lodos, cuma ve cumartesi günleri fırtına şeklinde esecek'' dedi. 
     Yıldırım, en yüksek ve en düşük hava sıcaklıklarının da bugün 5-1, yarın 6-0, cuma günü 8-eksi 1 derece olmasının tahmin edildiğini anlatarak, 18 Aralık Cumartesi günü ise yeni bir yağışlı hava beklediklerini kaydetti. 
     
     Cumartesi yeni yağış geliyor 

     Kuzey ve doğu bölgelerimizi iki haftadır etkileyen kar yağışı Cuma günü yurdu terk ediyor, Cumartesi ise yeni bir yağmurlu hava batı bölgelerimizden yurda giriş yapıyor... Hava sıcaklığı Cuma gününden itibaren batı bölgelerimizden başlayarak artacak. 
     Bugün akşama kadar Marmara'nın doğusu İstanbul ve Karadeniz'in kıyısı karla karışık yağmur alırken, Karadeniz'in iç kesimleri, Sivas-Kayseri-Yozgat çevresi ve Doğu Anadolu bölgesi kar yağışının etkisi altında olacak. 
     Yarın yalnızca Orta ve Doğu Karadeniz ile Doğu Anadolu'nun kuzeyi ve doğusunda kar yağışı görülecek, diğer bölgelerimizde gökyüzü parçalı ve az bulutlu. 
     Cuma günü Doğu Karadeniz'de kar yağışı, Muğla ve Antalya çevresinde ise öğleden sonra sağanak yağış bekleniyor. 
     Cumartesi günü Muğla ve Antalya çevresinden yurda giriş yapan yağışlar batı bölgelerimizi etkisi altına alıyor. Marmara ve İç Ege yağmurlu, Kıyı Ege ve Batı Akdeniz ise sağanak yağışlı bir gün geçiricek. Lodos şiddetli esiyor. Diğer bölgelerimizde parçalı ve az bulutlu bir gökyüzü var. 

     
</TEXT>
</DOC>
