<DOC>
<DOCNO> 254702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/spor/spo00.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirveden sarı kart cıktı 
</HEADLINE>
<TEXT>


AKP hükümeti, Haluk Ulusoy'a seçimlerde kesinlikle destek vermeme kararı aldı 

CEMAL ERSEN 


22 Temmuz'daki federasyon genel kurulunda başkan adayı olacağını açıklayan ancak futbola siyaset karıştırıldığı gerekçesiyle çekilmesi gündeme gelen Haluk Ulusoy'a, AKP hükümetinin destek vermeyeceği bildirildi. Başbakan Recep Tayyip Erdoğan, Devlet Bakanı Mehmet Ali Şahin ve Ankara Büyükşehir Belediye Başkanı Melih Gökçek önceki gece futbolun son durumunu masaya yatırdı. 
MİNİ zirvede Erdoğan'ın futbola siyasetin gölgesinin düşürülmesine şiddetle karşı çıktığı belirtildi. Ortak görüşün ise genel kurulda yıpranmamış, dinamik, futbolun tüm unsurlarını birleştirici bir adayın etrafında toplanılması yolunda olduğu öğrenildi. Bu arada iktidara bağlı belediye kulüplerinin de alınan bu karar doğrultusunda hareket edecekleri bildirildi. 
İSTANBUL'DA yapılan toplantıdan çıkan görüşün önceki gece Başkan Haluk Ulusoy'a telefonla aktarıldığı belirtildi. Ulusoy'un bu gelişmeler sonrası son kez durum değerlendirmesinde bulunacağı ve izleyeceği yolu birkaç gün içinde netleştireceği kaydedildi. Adı başkan adaylığı için geçen Levent Bıçakçı da salı günü basın toplantısı düzenleyerek kararını açıklayacak. 



</TEXT>
</DOC>
