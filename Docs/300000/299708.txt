<DOC>
<DOCNO> 299708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/guncel/gun11.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet hastanesine SSK'lı hasta akını 
</HEADLINE>
<TEXT>


SİNAN TOROS 

Sağlık Bakanı Recep Akdağ, SSK'lıların da devlet hastanelerinden faydalanmasını öngören yasanın çıkmasının ardından, bu yıl içinde devlet hastanelerine gelen SSK'lı vizite sayısının 33 milyona yakın olduğunu söyledi. Arnavutluk'a hareketinden önce Atatürk Havalimanı'nda basın toplantısı düzenleyen Akdağ, Türkiye'deki sağlık sistemini yeniden rehabilite etmeye çalıştıklarını anlattı. Hastanede rehin kalma olaylarının artık yaşanmadığına dikkat çeken Akdağ, "Göreve geldiğimizde 1152 tane programlanmış sağlık yatırımı vardı. Bunların önemli bir bölümünün, yanlış yerlerde programlandığını tespit ettik. Şu anda yatırım programında 300 civarında sağlık kuruluşu var" dedi. Performansa dayalı ödeme sistemine geçtiklerini de anımsatan Akdağ, böylece hastanelerin ciddi bir verimlilik artışına kavuştuğunu söyledi. Akdağ, "Kamu dışında çalışmayan hekimlerimize çok yüksek katkı payları ödediğimiz için, muayenehaneler kapanmaya başladı" diye konuştu. 


</TEXT>
</DOC>
