<DOC>
<DOCNO> 274206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sondun11.html </URL>
<DATE> 2004/09/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
FT Zina tartışması Erdoğan konusunda soru işaretleri yarattı 
</HEADLINE>
<TEXT>

     Başbakan Tayyip Erdoğan'ın zina konusuna yaklaşımı Avrupa basınında yoğun bir biçimde tartışılıyor. 
     Financial Times, zina tartışması konusunda Başbakan Erdoğan'ın akıllı bir tutum içinde olup olmadığının sorgulandığını öne sürerken, The Times, Avrupa Birliği'nde "Türkiye savaşının kızıştığı" yorumunu yaptı. 
     Ekonomi gazetesi Financial Times, zina konusunda Başbakan Erdoğan'ın akıllı bir tutum içinde olup olmadığının sorgulandığını öne sürerken, İtalya Başbakanı Silvio Berlusconi'nin Erdoğan'a "Tayyip, unutma, artık İstanbul beyediye başkanı değil, önemli bir ülkenin başbakanısın" dediğinin söylendiği belirterek zina tartışmasının olumsuz etkilerine dikkat çekti. 
     Financial Times, zina tartışması için "Sayın Erdoğan'ın hükümetini böldü, mali pisayaları tıkırdattı ve başbakanın değerlendirme kabiliyeti konusunda önemli soru şaretlerini yarattı. Birçoğu için kendi otoritesini kanıtlama pahasına çeşitli Türk hükümetlerinin en önemli stratejik hedefi feda etmeye hazır görünüyor" diye yazdı. 
     Zina olayının birçok önemli konuları gündeme getirdiğini kaydeden gazete, bu konulardan ilkinin Başbakan Erdoğan'ın kendisi olduğunu öne sürerek "İki yıla yakın bir süredir orta ölçekli bir gücün lideri olmasına karşın sınırlı uluslararası tecrübesi var ve iç konularının uluslararası kamuoyunu nasıl biçimlendirebileceğini pek anlayamadı" yorumunu yaptı. 
     Belki bu nedenle Erdoğan'ın Brüksel'in Türkiye'nin olası üyeliğine ilişkin görüşünü çok iyimser bir biçimde yorumlamış olabileceğini belirten gazete, zina tartışmasının, Türkiye'nin üyeliğine karşı olanlara Türkiye'nin birliğe katılırsa nasıl davranabileceğine ilişkin bir ipucu vermiş olabileceği değerlendirmesini yaptı. 
     
     THE TIMES'IN YORUMU 

     Türkiye'nin üyeliği konusunun Avrupa'yı böldüğünü belirten The Times ise AB'nin 40 yıllık tarihinin en şiddetli tartışmalarına hazırlandığını kaydederek "Avrupa kıtasında, hem ülkelerin içlerinde, hem de diğer ülkelerle aralarında Türkiye savaşı giderek kızışıyor" diye yazdı. 
     The Times, Türkiye nedeniyle patlak veren tartışmaların AB'nin geleceğini etkileyebileceğini de öne sürdü. İngiltere ve ABD'nin Türkiye'nin üyeliğini, AB'nin bir Hristiyan klübü olmadığını kanıtlamak için istediğine dikkat çeken gazete, Türkiye'nin üyeliğinden yana olanların ise Türk ordusunun Avrupa'yı gerçek bir süper güç haline getireceğini, Avrupa ekonomisini canlandıracağını ve genç nüfusuyla iş gücü pazarına dinamizm kazandıracağını savunduklarını kaydetti. 

     
</TEXT>
</DOC>
