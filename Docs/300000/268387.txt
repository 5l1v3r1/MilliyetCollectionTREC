<DOC>
<DOCNO> 268387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun20.html </URL>
<DATE> 2004/09/02/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Filistinli mahkumlar, açlık grevini bitirdi 
</HEADLINE>
<TEXT>

     İsrail'deki cezaevlerinde bulunan binlerce Filistinli mahkum, 18 gün önce başlattığı açlık grevini sona erdirdi. 
     Filistinli mahkumların temsilcileri, İsrail'in, mahkumların koşullarının iyileştirilmesi taleplerini kabul etmesi üzerine grevin sona erdiğini açıkladı. 
     Filistinli mahkumlar derneğinin başkanı İsa Karake, 3500 dolayında mahkumun grevi durdurduğunu, kalanların da gün sonuna kadar bir şeyler yemeye başlamasının beklendiğini söyledi. 
     Karake, İsrailli yetkililerin, mahkumların soyularak aranmasına son verilmesi, aileleriyle telefonda konuşmalarına izin verilmesi, mahkumlar arasındaki cam bölmelerin kaldırılması gibi taleplerini kabul ettiğini belirtti. 
     İsrail cezaevi idaresi sözcüsü Ofer Lefler ise grevin sona ermekte olduğunu doğruladı, ancak Filistinlilerin taleplerini kabul ettikleri yolundaki açıklamayı yalanladı. 
     Cezaevlerinden sorumlu Filistinli bakan Hişam Abdurrezzak'ın gün içinde konuyla ilgili olarak basın toplantısı düzenlemesi bekleniyor. 
     İsrail cezaevlerinde bulunan 4 bin kadar Filistinli mahkum, 15 Ağutos'ta açlık grevine başlamış, koşullarının iyileştirilmesi için bir dizi taleplerde bulunmuştu. Ancak grevin asıl nedeninin, İsrail'in Gazze Şeridi ve Batı Şeria'daki işgalini protesto etmek olduğu bildirilmişti. 
     
</TEXT>
</DOC>
