<DOC>
<DOCNO> 289316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur20.html </URL>
<DATE> 2004/11/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sabiha Gökçen Havaalanı 3 aydır kar ediyor... 
</HEADLINE>
<TEXT>

     Hava trafiğinin azlığı nedeniyle zarar eden Pendik'teki Sabiha Gökçen Uluslararası Havaalanı, son 3 aylık dönemde kar etmeye başladı. 
     A.A muhabirinin havaalanı yetkililerinden aldığı bilgiye göre, 700 milyon dolarlık yatırımla 2001 yılında hizmete açılan ve son teknolojiyle kurulan Sabiha Gökçen Havaalanı, en yüksek trafik rakamına geçtiğimiz ekim ayında ulaştı. 
     Ekim ayında 1020 uçakla gerçekleşen trafik önceki yılın aynı dönemine oranla yüzde 40 artış gösterirken, 4 yılın en yüksek ikinci rakamı da 528 uçakla yine geçen ağustos ayında oldu. 
     Geçtiğimiz ekim ayında bir diğer artış, yük trafiğinde meydana geldi. Toplam yük trafiğinde elde edilen 4 bin tonluk hacim, 4 yılın en yüksek değeri olarak Sabiha Gökçen Havaalanı kayıtlarına geçti. 
     Orta Asya'nın bagaj dağıtım merkezi durumundaki Bişkek üzerinden yapılan Astana, Çimkent, Aktau ve Almatı varışlı uçuşlarda yolcu bagajlarının artması sonucu kargo-bagaj trafiğinde meydana gelen bu artışın devam etmesi bekleniyor. 
     
     DEĞERLENDİRME... 
     Havaalanı Basın ve Halkla İlişkiler Müdürü Lerzan Özder, A.A muhabirine yaptığı açıklamada, 2003 yılının Eylül ayından beri Germanwings havayollarının Sabiha Gökçen Havaalanı'ndan Almanya'nın Köln ve Stutgart kentlerine tarifeli uçuşlar yaptığını hatırlatarak, Germanwings'in, sadece yaz aylarında gerçekleşen Stutgart tarifeli seferlerine yüzde 92'lik doluluk oranı nedeniyle devam etme kararı aldığını söyledi. 
     Özder, Türk Hava Yolları ve Lufthansa'nın ortak olduğu Sun Ekspress havayollarının da bir süre önce Almanya'nın 5 ayrı kentinden Sabiha Gökçen Havaalanı'na aktarmalı Antalya seferleri düzenlemeye başladığını bildirdi. 
     15 Aralık'ta başlaması beklenen hac seferleri için birçok havayolu şirketiyle bağlantılar yapıldığını ve hacı adaylarının mağdur olmaması için Dış Hatlar B Terminali'nin tamamıyla hac trafiğine ayrılmasının planladığını anlatan Lerzan Özder, şunları kaydetti 
     ''Havaalanımızın geldiği bu nokta, 4 yıldır aralıksız süren çalışmalarımızın sonucudur. Milli Savunma Bakanı Vecdi Gönül ve Ulaştırma Bakanı Binali Yıldırım tarafından 15 Temmuz'da Ankara'da imzalanan bir protokolle kargo, charter, ve hac seferleri ile yeni kurulan özel havayolu şirketlerinin iç hat seferlerinin havaalanımıza yönlendirilmesi, her geçen gün artan trafiğimizi daha da olumlu etkileyecektir. Protokolün etkisinin yansımasıyla da, önümüzdeki yıllarda Sabiha Gökçen'in kapasitesinin tamamı halkımızın hizmetine girecektir.'' 
     
</TEXT>
</DOC>
