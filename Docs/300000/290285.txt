<DOC>
<DOCNO> 290285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas11.html </URL>
<DATE> 2004/11/19/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Uzayın derinliklerinde 'rock'n roll'... 
</HEADLINE>
<TEXT>

     Kozmosun derin sessizliğinde, yıldızların ötesinde ''rock'n roll...'' İnsanoğlu, müziğini Cassini-Huygens uzay aracıyla uzayın derinliklerine taşıdı belki oralarda birileri vardır da müziğe kulak verirler diye... 
     Amerikalılarla Avrupalıların 7 yıl önce Satürn'ün Titan uydusunu yakından incelemek amacıyla uzaya gönderdiği Huygens sondası, 4 milyar kilometre yol kat ettikten sonra 14 Ocak 2005'te Titan'a inecek. Sondada Fransız Julien Civange ve Louis Haeri'nin bestelediği dört şarkı var. 
     ABD Ulusal Havacılık ve Uzay Dairesi NASA , Avrupa Uzay Ajansı ESA ve İtalya Uzay Kurumu tarafından ortaklaşa yürütülen proje kapsamında fırlatılan Cassini-Huygens sondasında 14 dakikalık bir müzik CD'si bulunuyor. 
     Müzisyen Civange, AFP muhabiriyle konuşurken, ''ESA, uzay seferini sanatsal bir ürünle süslemek, insanoğlunun bilinmezlik içinde iz bırakmasını sağlamak ve muhtemel uzaylılara işaret fişeği gönderebilmek istiyordu'' dedi. 
     İnsanoğlunun hiçbir sanat eserinin daha önce ulaşamadığı yerlerde kendi müziğinin tınılarını şimdiden duyarcasına sevinçten gözleri yıldız gibi parlayan genç müzisyen, ''Müthiş bir şey... Yaratıcılıkta esas, yeni ifade yolları bulmaktır. Şimdi yolumuz dimdik uzaya uzandı'' diye konuştu ve şunları söyledi ''Ay'da ilk adım, George Lucas ve Yıldız Savaşları... Bu, savaş sonrası kuşağın kültürü. Günün birinde Dünya çok küçülüp insana hasım olunca başka yerlere gitmek gerekecek. İnsanoğlu soğuk bölgeleri terk ederek, kıtalarını değiştirerek bunu zaten hep yaptı...'' 1989'da David Bowie, 1995'de Rolling Stones'la sahneye çıkan 33 yaşındaki müzisyen, bilimsel Cassini-Huygens projesinin yanında şarkılarının ''kaçak yolcu'' sayılabileceğini de düşünüyor ''Fazlasıyla akademik, süper, çok resmi bir şeyin içinde rock müziği, çapaçul biri olarak görülebilir '' Uzayın derinliklerine gönderilen çalgısal ezgiler, Dünya'dan 21 Aralık'tan itibaren internetteki www.music2titan.com sitesinden dinlenebilecek. Siteden, uzay seferi de adım adım izlenebilecek. Titan'a inme işleminin başlamasıyla rock parçaları da çalınmaya başlayacak. 
     Bestecisine göre, ''Lalala'' adını taşıyan ilk ezgi, rock akorları taşıyan naif ama ciddi bir parça ve iniş hazırlıklarının başladığını gösteriyor ve mesaj açık ''Her ne pahasına olursa olsun başarı...'' 
     ''Bald James Deans'' adlı ikinci parça dramatik havaya sahip. Huygens ve Cassini'nin Noel'de birbirlerinden ayrılışını simgeliyor. 
     ''Hot Time'', daha ziyade deneysel müzik. Titan'ın keşfi anlamına geliyor. 
     Melankolik havadaki sonuncu melodi ''No Love'' ise uzayın keşfine dair soruları içeriyor. 
     
</TEXT>
</DOC>
