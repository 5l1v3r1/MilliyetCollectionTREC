<DOC>
<DOCNO> 281785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun06.html </URL>
<DATE> 2004/10/20/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Bush siyahlar arasında desteğini dört yılda iki katına çıkardı... 
</HEADLINE>
<TEXT>

     ABD Başkanı George W. Bush'un, dört yıllık başkanlık döneminde siyah seçmenler arasında desteğini iki katına çıkarmayı başardığı bildirildi. 
     Bush'un Demokrat Parti'den rakibi John F. Kerry'nin ise 2000 yılında aynı partiden aday olan Al Gore'un siyah seçmenlerden aldığı desteği koruyamadığı belirtildi. 
     Merkezi Washington'da bulunan araştırma kuruluşu Siyasi ve Ekonomik Etütler Merkezi tarafından düzenlenen anketin sonuçlarına göre, Amerikalı siyahların yüzde 69'u Kerry'ye oy vereceklerini söylerken, Bush'a oy vereceklerini söyleyen siyah seçmenlerin oranı yüzde 18'de kalıyor. 
     ABD'de 2000 yılında yapılan başkanlık seçimlerinde Gore'un desteğinin yüzde 74, Bush'un ise yüzde 9 olduğunu hatırlatan araştırmacılar, anketle ortaya çıkan destek rakamının Bush için bir başarı göstergesi olduğunu ifade ediyor. 
     Kerry'nin özellikle Florida, Ohio ve Pennsylvania gibi seçimin kaderini belirleyecek çekişmeli eyaletlerde siyah seçmenlerin vereceği her oya büyük ihtiyaç duyacağı kaydediliyor. 
     
</TEXT>
</DOC>
