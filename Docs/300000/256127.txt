<DOC>
<DOCNO> 256127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonsiy04.html </URL>
<DATE> 2004/07/17/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
CHP ve Derviş'in arasına ''türban'' girdi 
</HEADLINE>
<TEXT>

     Kemal Derviş'in türban konusundaki açıklamaları CHP'de rahatsızlık yarattı. CHP MYK üyesi ve İstanbul milletvekili Güldal Okuducu, Derviş'i sert bir dille eleştirdi. 
     Kemal Derviş'in, "ben başörtüsündense türbanı tercih ederim" sözü partisinde rahatsızlık yarattı. CHP kulislerine, Derviş'in partiden istifa etmeyi planladığına ilişkin iddialar yayıldı. Parti yönetiminde yer alan, Deniz Baykal'a en yakın isimlerden Güldal Okuducu ise, son derece sert bir yazılı açıklama ile Derviş'e yüklendi. 
     
     Okuducu " Ulusal hassasiyetleri yüreklerinde taşımıyorlar" 

     Okuducu açıklamasında, kamusal alan ve türban tartışmalarına başka cephelerden de destek geldiğini söyledi, Derviş'i "ulusal hassasiyetleri yüreğinde taşımamakla" suçladı. 
     Okuducu "bunu yapanlar Türkiye'nin laik demokratik bir hukuk devleti olduğu gerçeğini atlıyorlar. Cumhuriyet devrimlerinin özünü bilmiyor, yüreklerinde hissetmiyorlar. Ulusal hassasiyetleri yüreklerinde taşımıyorlar. Ne de olsa bu ülkeyi, bu toprakları pek tanımıyorlar. Amerikan hukukunu iyi biliyor olabilirler ama Türkiye gerçeklerinden ve Türkiye'nin değerlerinden habersizler" dedi. 
     
     "Türbanı savunmak cumhuriyet devrimlerini inkardır" 

     Güldal Okuducu, CHP'nin türbanın kamu alanlarında kullanılamayacağı görüşünde olduğunu ve Avrupa İnsan Hakları Mahkemesi'nin kararlarının da bu yönde olduğunu belirterek, "Hiç bir CHP milletvekili bugüne kadar herhangi bir biçimde bu temel görüşümüzün değiştirilmesi yönünde bir öneride bulunmamıştır. Bulunamaz da. Eğer bulunuyorsa yanlış yerde duruyor demektir" ifadesini kullandı. 
     Açıklamasında, AKP'nin türban bayraktarlığı yaparak iktidara geldiğini savunan Okuducu, sözlerine "İktidarın değirmenine su taşımak CHP çatısı altında hiç kimseye yakışmaz. Türbanı savunmak cumhuriyet devrimlerini inkardır. Derviş 'ben ilericiyim' diyor. Acaba hangi sosyoloji öğretisi, türban ve ilericiliği eşdeğer sayar Gelişmiş demokrasilerin okullarında okuyup, senelerce oralarda en yetkili yerlerde bulunup sonunda bu geri noktaya düşmek, psikanalistlerin incelemesine ihtiyaç gösterecek derecede vahimdir" diye devam etti. 
     Güldal Okuducu, açıklamasını, "Tüm Atatürk kadınları Kemal Derviş ve düşündeşlerine çıkış kapısını gösteriyor" sözleriyle bitirdi. 
     
     SELVİ ''KİM OLURSA OLSUN HERKES HADDİNİ BİLMELİ" 

     CHP Genel Başkan Yardımcısı Cevdet Selvi, İstanbul Milletvekili Kemal Derviş'in ''Biz Başbuğ partisi olmamalıyız'' açıklamasıyla Genel Başkan Deniz Baykal'a ve tüm partililere saygısızlık yaptığını savunarak, ''Herkes haddini bilmeli, ağzından çıkanı kulağı duymalıdır'' dedi. 
     Selvi, ''Bu milletvekili eğer CHP'den gitmeyi kafasına koymuşsa, hiçbir milletvekiline yakışmayan üslupla konuşacağına daha dürüst davranmalıdır'' diye konuştu. 
     Cevdet Selvi, yazılı bir açıklama yaparak İzmir'de düzenlenen bir toplantıda ''Lider kadrosuyla takım çalışması yapmalı. Tek adam portresi hiç yakışmıyor. Ama sosyal demokratlara hiç yakışmıyor. Biz Başbuğ partisi olmamalıyız'' diyen CHP İstanbul Milletvekili Kemal Derviş'e tepkisini dile getirdi. 
     Selvi, açıklamasında, '' Siyasal yaşamında darbeler gören ve her darbede sivilleşmenin, demokratikleşmenin savunucusu olan ve 15 gün önce yapılan kurultayda güvenoyu alan Baykal'a 'Başbuğ' yakıştırmasında bulunmanın vefasızlığın ötesinde saygısızlık'' olduğunu kaydetti. 
     ''CHP ve Genel Başkanı'na laf söyleyecek herkesin haddini bilmesi'' gerektiğini belirten Selvi, açıklamasında şu görüşlere yer verdi 
     ''Kemal Derviş, bu yakıştırmasıyla sadece CHP'nin Genel Başkanı'na değil, CHP'nin gencine, kadınına, taraftarına, üyesine, parti yöneticilerine, milletvekillerine ve Cumhuriyet'i kuran partimizin tarihine de saygısızlık etmiştir. 
     Eğer bu milletvekili CHP'den gitmeyi kafasına koymuşsa, yollarını ayırmayı düşünüyorsa, hiçbir CHP milletvekiline yakışmayan üslupla konuşacağına daha dürüst davranmalıdır.'' 
     
     ''KARGAŞA YARATMAYA KURGULANMIŞ GİBİ'' 

     Genel Başkan Yardımcısı Selvi, CHP'nin hiçbir zaman AK Parti'ye ya da başka partilere benzetilemeyeceğini belirterek, ''Derviş'in daha önce DSP'den ayrılanlarla kurmaya çalıştıkları partide, DSP'de ve YDH'da yaptıklarını CHP'de yapamayacağını'' belirterek şunları kaydetti 
     ''Bakıyoruz, ilgilendiği, sözde katkıda bulunduğu veya gittiği partilerde birbuçuk, iki yıl kaldıktan sonra kargaşaya neden oluyor. Sanki, gittiği partilerde en fazla 2 yıl içinde kargaşa yaratmaya kurgulanmış gibi. 
     Kim tarafından ve nerede söylenmiş olursa olsun, kamuoyunca, partiler içinde kargaşa yaratmaya kurgulanmış gibi algılanan kişilerin CHP'ye zarar verme girişimlerini ve CHP Genel Başkanı hakkında saygısızca yakıştırmalarda bulunmasını kınıyorum.'' 
     
     ''HAVA DEĞİŞİMİ ZAMANI GELMİŞ GÖRÜNÜYOR'' 

     CHP Merkez Yönetim Kurulu MYK Üyesi İstanbul Milletvekili Mehmet Ali Özpolat da yaptığı yazılı açıklamada Kemal Derviş'in ''Önce türban konusunda 'dahiyane fikirlerini' anlattığını, ardından da nezaket ve saygı sınırlarını zorlayan ifadelerle Genel Başkan'a 'çekil' çağrısı yaptığını'' belirtti. Özpolat, açıklamasında şu görüşlere yer verdi 
     ''Derviş ülkesinin gerçeklerini pek tanımıyor ama doğrusu ne yaptığını gayet iyi biliyor. Herşeyin bir plan dahilinde yürüdüğünü anlamak için kahin olmaya gerek yok. Hedefte Türkiye Cumhuriyeti'nin temel harcı olan altı oku kırdırmak, CHP'nin laik, çağdaş çizgisini bozmak var. Derviş fikirlerini seslendirmekte özgürdür. Ancak o fikirlerin hiçbiri CHP'nin fikirleri değildir. Tam tersine CHP varlığını bu fikirlerle mücadele üstüne kurmuştur.'' ''CHP çatısı altında Atatürk'e, Cumhuriyet'in kazanımlarına söz söyletmeyeceklerini'' belirten Özpolat, ''CHP'yi yeterli bulmayıp iktidara koşar adım gidenleri çok gördük. Sayın Derviş'in hava değişimi zamanı da gelmiş görünüyor'' dedi. 
     
     ERDEM ''EĞER BİRİLERİ GİBİ AKP'YE GİTMENİN YOLLARI ARANIYORSA DAHA AÇIK VE DÜRÜST DAVRANILABİLİR'' 

     CHP Genel Başkan Yardımcısı Eşref Erdem, İstanbul Milletvekili Kemal Derviş'in ''Biz başbuğ partisi olmamalıyız'' açıklamasına tepki göstererek, ''Eğer birileri gibi AKP'ye gitmenin yolları aranıyorsa daha açık ve dürüst davranılabilir'' dedi. 
     Erdem, yaptığı yazılı açıklamada Derviş'in daha önce partide genel başkan yardımcılığı görevini üstlendiğini, kendisine Bilim Platformu'nun sorumluluğunun verildiğini ve halen Parti Meclisi üyesi olarak görev yaptığını anımsatarak, şunları kaydetti 
     ''Görüşlerini partimizin yetkili platformlarında açıklamak, milletvekili seçildiği partiye katkıda bulunmak yerine, her fırsattan yararlanarak CHP'nin temel görüşlerini eleştirmesi ve Genel Başkanı'na yakışıksız bir üslupla 'başbuğ' demesi kabul edilemez. 
     Böylesi saygısız bir üslupla konuşana 'ne yapmak istiyorsun' diye sormak hakkımızdır. Eğer birileri gibi AKP'ye gitmenin yolları aranıyorsa daha açık ve dürüst davranılabilir. Unutulmamalı ki, CHP ne YDH'dir ne DSP'dir ne de AKP'ye benzetilebilir. Birilerinin daha önce YDH'de, DSP'de uyguladığı senaryolar CHP'de uygulanamaz.'' Eşref Erdem, hiç kimsenin CHP'ye ve Genel Başkanı'na hakaret etmesine izin vermeyeceklerini ifade ederek, ''Kamuoyunca gittiği her partide kargaşa yaratmak için kurgulanmış gibi algılanan birinin böyle davranmaya hakkı olmadığını'' kaydetti. 

     
</TEXT>
</DOC>
