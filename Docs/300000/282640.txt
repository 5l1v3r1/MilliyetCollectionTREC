<DOC>
<DOCNO> 282640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/yersen.html </URL>
<DATE> 2004/10/23/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Daum'un seçimi... 
</HEADLINE>
<TEXT>


Davulun sesi uzaktan hoş gelirmiş. Şampiyonlar Ligi'nde yaşanan hüsrandan sonra Fenerbahçe'de halı altına süpürülen sorunlar bir bir ortaya çıkarken, Trabzonspor Kulübü Başkanı Atay Aktuğ'un Hollandalı yıldız Hooijdonk ile ilgili sözleri dikkat çekiciydi. Aktuğ'un, "Pierre'siz Fener bir hiç" iddiasına karşın, başta bazı takım arkadaşları ve teknik direktörü olmak üzere Hollandalı hakkında yükselen şikayetler, "tek adamlık" rolünün pek çok kişiyi rahatsız ettiğini gösteriyordu. 
Bordo - Mavili Başkan, Hooijdonk'dan yoksun bir Fenerbahçe'nin sıra takımı olacağını savunsa da, hocası Daum yarınki Sakaryaspor maçında golcü oyuncuyu kulübede oturtmanın hesabını yapıyor. Gizli bir iktidar savaşının yaşandığı ikili arasında son sözü söyleme yetkisine sahip olan Daum için bu kaçırılmaz bir fırsat.. 
Alman hocanın, ligin dibine demir atmış bir rakip karşısında Hooijdonk'suz alınacak bir galibiyetin bundan sonraki hamleler için elini güçlendireceğini düşünmesi çok doğal. Üstelik bazı oyuncular üzerinde bugüne kadar hiç kuramadığı otoritesini hissettirme şansı da var. 
Daum bunu becerebilir mi zaman gösterecek. Ama geçen sezon attığı 24 golle Fenerbahçe'yi şampiyonluğa taşıyan, bu sezon rakip ağları 6 kez havalandıran Hooijdonk ile hocası arasındaki açık restleşmenin, taraftarlardan birinin canını fena halde yakacağı kesin. 
Sarı - Lacivertli takıma katkısı tartışılmaya başlanan ve dahiyane fikirleri eleştirilen Daum, eğer ipleri eline aldıysa bunun gereğini de yerine getirmek durumunda. Gözdağı vermek ile radikal çözümler üretmek arasındaki fark, sanırım Alman hocanın Fenerbahçe macerasının da rotasını belirleyecek. 

Boşat ne yapacaktı 

Beşiktaş yönetimi ligdeki kötü gidişin faturasını önce MHK'ye, ardından iki yıl önce mahkemelik olduğu kurul üyesi Muhittin Boşat'a çıkarmaya kalktı. Taraftarına hedef gösterdi, onlar da Diyarbakırspor maçında Boşat'a kırmızı kart. 
Seversiniz sevmezsiniz, hakemliği dönemini beğenirsiniz ya da eleştirirsiniz. Ama ben Boşat'ın Siyah - Beyazlı tribünlerin gösterdiği kırmızı kartı ve Beşiktaş düşmanlığı suçlamasını hakettiğini düşünmüyorum. İki sezon önce yönettiği bir derbi maçı sonrası dönemin kulüp başkanı Serdar Bilgili tarafından "hırsızlıkla ve Beşiktaş'ın puanlarını gasp etmekle" suçlanan Boşat ne yapmıştır da birden bire hedef adam haline getirilmiştir. Bilgili canlı yayında düzenlediği basın toplantısında, Boşat'ı yönetiminden dolayı eleştirmek yerine, "hakaret" etmiştir. Bu suçlama karşısında Boşat, önündeki iki seçenekten birine başvurmuştur. Tecrübeli hakem ya "hırsızlık suçlamasını" kabul edip köşeye çekilecekti ki, sonra toplum içine nasıl çıkardı bilinmez, ya da bu sözlerin sahibine dava açacaktı. O, doğrusunu yaptı... 
Beşiktaş Kulübü de Boşat'a karşı yasal yollara başvurdu ve 750 milyar lira maddi - manevi taznimat istedi. Zaman geçti, Siyah - Beyazlı yöneticiler hiçbir dayanağı bulunmayan bu girişimin sonuçsuz kalacağı gerçeğinden yola çıkarak, Kuşadası'ndaki bir hakem seminerinde iyi niyet gösterisi adı altında davadan vazgeçtiklerini açıkladı. Boşat kararından dönmedi Mahkeme geçen yıl Ekim ayında tecrübeli hakemi haklı buldu ve davalıların 8 milyar lira tazminat ödemesine hükmetti. Beşiktaş ise temyize gitti, dosya şu anda Yargıtay'ın onayını bekliyor. 
Yıllardır hakem hatalarından büyük - küçük pek çok kulübün canı yandı. Haklı olanı da vardı, abartanı da. Ama eğer Boşat, MHK üyesi olarak bu sezon Beşiktaş'ın 18 puan kaybetmesinde rol oynayacak kadar etkili ise, onu böylesi bir güce sahip olduğu için takdir etmek gerek 
Neyse... Siyah-Beyazlı cephede işler şimdilik yoluna girmiş görünüyor. Yarın ne olur bilinmez. Umarım öyle de gider. Yoksa gerçekten kötü örnek oluyor diğerlerine bu beyhude saldırışlar... 

Başkan'ın ayrıcalığı var mı 

Faal Futbol Hakemleri ve Gözlemcileri Derneği önceki gün zehir - zemberek bir açıklama yaptı. Futbola emek veren herkesi "daha sağduyulu, hoşgörülü ve sabırlı davranmaya, daha dikkatli ve seviyeli konuşmaya"davet etti. 
Sezon başından beri kulüp yöneticilerinin hakemleri yerden yere vuran, hedef gösteren, küçük düşüren ve suçlayan demeçlerine karşın ne oldu da birden bire TFFHGD harekete geçti, üyelerinin haklarını savunmaya kalktı diye düşündük. 
Öyle ya, bunca zamandır sesi soluğu çıkmayan derneğin "davet" başlıklı duyurusunun bir anlamı, hedefi olmalıydı. 
Acaba dedik... Ve hemen oturup bir senaryo ürettik... 
Çaykur Rizespor maçından sonra Gençlerbirliği Kulübü Başkanı İlhan Cavcav'ın henüz "teri bile soğumadan" mikrofonların karşısına geçip hakem Mustafa Çulcu'ya verip veriştirmesi derneği harekete geçirmiş olmalıydı. Cavcav'ın "Fair - play ruhundan" uzak konuşmalarına hedef olan Dernek Başkanı Çulcu, bu sözleri hiç haketmemişti. Üstelik Youla'ya gösterdiği kırmızı kart pozisyonunda yardımcısı yeteri kadar yardımda bulunmadığı için de Serkan'ı oyundan atamamıştı ... 
Lafı uzatmayalım... 
Biz, TFFHGD'nin suskunluğunu salt FIFA kokartlı Başkanı Mustafa Çulcu için bozduğuna inanmak, liglerde her hafta haksızlığa uğrayan, hakarete hatta fiili saldırıya maruz kalan onlarca hakem varken, açıklamanın "kişiye özel" yapıldığına ihtimal vermek istemiyoruz. 
Derneğin aynı hassasiyeti ve cesareti gerekirse her defasında, tüm kulüp yöneticilerine göstermesi gerektiğini düşünüyor ve bekliyoruz. 

"Sevgili Şansal " 

Erman Toroğlu hafta içinde Ali Kırca'nın ana haber programında "genetiği değiştirilen sebzelerle" ilgili fikir beyan ediyordu. Uzmanlık alanlarından biriydi kuşkusuz ama Maraton programında olduğu gibi öyle kaptırmıştı ki kendini... Canlı yayında iki de bir "Sevgili Şansal" diye söze başlıyor, deneyimli anchorman ise her defasında muzip bir gülümsemeyle onu düzeltiyordu. Bir - üç derken Kırca dayanamadı, "Birazdan sporla ilgili yorumlarını alacağım" diyerek Toroğlu'nu konuya konsantre etmeye çalıştı ama nafile... 
Çok hoşuma gitti... 
Ne diyelim... Show TV'de konan ambargoya karşın Lig TV ekranında pazar akşamlarının doyumsuz spor programı olmaya devam eden Maraton'un birbiriyle özdeşleşen iki yorumcusunu Yaratan ayırmasın... 



</TEXT>
</DOC>
