<DOC>
<DOCNO> 276575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur08.html </URL>
<DATE> 2004/10/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bitli okul Bit bulunan saçlar sınıf ortasında kesildi 
</HEADLINE>
<TEXT>

     Zafer SAMANCI KONYA, DHA 
KONYA Selçuklu İlçesi Tepeköy İlköğretim Okulu'nda sağlık taraması yapan ekipler, öğrencilerin büyük bölümünün saçında bit saptadı. Eş zamanda okula yardım malzemesi götüren dernek üyesi iki bayan, saçlarında bit bulunan ya da bit bulunma olasılığı taşıyan 100 kız öğrencinin saçlarını kesti. 
     Önceki gün Tepeköy İlköğretim Okulu'nda Sevgi Derneği tarafından 350 öğrenciye giyim ve kırtasiye yardımı yapıldı. Vali Ahmet Kayhan'ın eşi Mürüvvet Kayhan'ın da katıldığı programda, ilk olarak öğrencilere kitap, defter ve önlükleri dağıtıldı. Daha sonra il Sağlık Müdürlüğü'ne bağlı ekipler, öğrencileri sağlık taramasından geçirdi. 
     Sınıfları tek tek dolaşan ekipler, 350 öğrencinin büyük bölümünün saçlarında bit saptadı. Doktorlar saçında bit bulunan öğrencilerin tedavileri için ilaç yazarken, dernek üyesi biri kuaför iki bayan, sınıfın ortasına koydukları masaya sırayla oturttukları 100 kız öğrencinin saçlarını makasla kesti. 
     Saçları kısa olan erkek öğrencilerde bit bulunmazken, okul müdürü Adem Yüce, köyde berber olmadığını belirterek,"Berberimiz yok. Hazır okula yardım için gelen dernekteki bir bayan kuaförmüş. Saçları çok uzamış çocukların saçlarını kestiler. Saçlar uzayınca, bakım da yapılmayınca bazı hastalıklara neden olabiliyor'' dedi. 
     Sevgi Derneği Başkanı Elif ilhan da, İl Sağlık Müdürlüğü ekiplerinin yaptığı sağlık taraması sonrası başında bit olan öğrencileri tespit edildiğini kaydederek, "Bunlar için özel bir şampuan gerektiğini bildirdiler. Bizde öğrencilerin bu ihtiyaçlarını karşılayabileceğimizi söyledik. Ayrıca dernek üyesi olan kuaför arkadaşımız da saçı uzun olan ve başında bit olma ihtimali bulunan çocukların saçlarını kesti. Diğer üyelerimiz de yardımıcı oldu'' diye konuştu. 
     
</TEXT>
</DOC>
