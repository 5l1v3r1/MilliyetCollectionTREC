<DOC>
<DOCNO> 292881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur10.html </URL>
<DATE> 2004/11/28/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Önce mevlit okuttular sonra eylem yaptılar 
</HEADLINE>
<TEXT>

     Kemal ATLAN ESKİŞEHİR, DHA 

ESKİŞEHİR'de, deneme sürüşü yapan tramvayın çarpması sonucu ölen lise öğrencisi 16 yaşındaki Serdar Güler için camide mevlit okutan yakınları, daha sonra ellerinde dövizlerle, raylı tabut istemiyoruz', katil tramvay istemiyoruz' sloganları atarak yürüdü. 
     Bir hafta önce, Çifteler Caddesi'nde deneme sürüşü yapan 25 yaşındaki Ümit Tezel yönetimindeki tramvayın çarpması sonucu yaşamını yitiren Fatih Anadolu Fen Lisesi 10'uncu sınıf öğrencisi Serdar Güler için, ailesi tarafından dün Reşadiye Cami'nde mevlit okutuldu. Mevlide, Fatih Güler'in babası Mehmet, annesi Azime Güler ile yakınları, öğretmenleri ve okul arkadaşları katıldı. Mevlide katılan yaklaşık 700 kişi, daha sonra topluca caminin 50 metre ilerisindeki Vardar İş Merkezi önüne kadar yürüdü. 
     Ölen Serdar Güler'in yakını Osmangazi Üniversitesi Mikrobiyoloji Bölümü öğretim üyesi Prof.Dr. Gül Durmaz, burada bir açıklama yaptı. Tramvayların deneme sürüşü sırasında gerekli önlemlerin alınmadığını ileri süren Prof.Dr. Durmaz, "Bugüne kadar ikisi ölümlü olmak üzere 10 tramvay kazası meydana geldi. Hiçbir şekilde güvenlik önlemi alınmadan, tarihi ve saatleri halka duyurulmadan deneme sürüşleri başlatılmış olan bu hafif raylı sistemin daha fazla vatandaşımızın canını yakmadan kaldırılması için Eskişehir'de yaşayan anneler olarak sonunu kadar mücadele edeceğimiz konusunda kimsenin en küçük bir kuşkusu olmamalıdır. Olaydan sonra hiçbir ESTRAM yetkilisi açıklama yapmamış büyüyen tepkiler karşısında Serdar'ın ölümünden 5 gün sonra taziyelerini bildirmek zorunda kalmışlardır. Tüm canlıların en kutsal hakkı yaşama hakkıdır. Yaşama hakkını hiçe sayan bir ziyniyet, uygar bir anlayış kabul edilemez'' diye konuştu. 
     Ellerinde, Gözü yaşlı ana-baba istemiyoruz', Önce insan hayatına saygı', İnsansız Avrupa kenti olur mu ' yazılı dövizler taşıyan grup, raylı tabut istemiyoruz', katil tramvay istemiyoruz', önlemler alınsın, ölümler olmasın' ve rayda ölüm istemiyoruz' şeklinde sloganlar attı. 
     Grup, 200 metre yürüdükten sonra olaysız bir şekilde dağıldı. 

     
</TEXT>
</DOC>
