<DOC>
<DOCNO> 281871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy06.html </URL>
<DATE> 2004/10/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AKP'li Yarbay'dan kendi partisine yönelik eleştiri... 
</HEADLINE>
<TEXT>

     AK Parti Ankara Milletvekili Ersönmez Yarbay, AK Parti'nin Meclis Başkanlığı, Başkanlık Divanı üyelikleri ve grup yönetimi için yapılan seçimleri eleştirdi. 
     AK Parti milletvekillerine bir mektup gönderen Yarbay, Başbakan Recep Tayyip Erdoğan'ın, TBMM Başkanlığı için Manisa Milletvekili Bülent Arınç'ı kişisel adayı olarak açıkladığını, ardından Genel Başkan Yardımcılarının imzasıyla TBMM Başkanlığına Arınç'ın adaylığı için başvurulduğunu anımsattı. 
     Bu başvurunun şekli olarak Anasaya uygun ancak ruhuna aykırı olduğu görüşünü ifade eden Yarbay, mektubunda şu görüşlere yer verdi 
     ''Anayasa'nın Meclis Başkanlığına siyasi partiler aday gösteremez hükmü yanlışsa bunun değiştirmemiz lazım, değiştirilmediği sürece de uymamız gerekir diye düşünüyorum. 
     Partimize düşen Meclis başkanvekillikleri, idare amirlikleri, katip üyelikleri, grup başkanvekillikleri ve grup yönetimi için grubumuzda temayül yoklaması yapılması, TBMM ve AK Parti Grup İçyönetmeliği'ne aykırı olmuştur. Tüzük ve yönetmelikte seçimden önce temayül yoklaması yapılır diye bir hüküm yoktur. Yazılı olmayan kuralları hüküm haline getirirsek partimiz kurumsallaşamaz. 
     Neticeleri açıklanmayan bir temayül yoklamasının sonucu, bu temayüle binaen parti yönetiminin aday göstermesi ve bu olayın bir gelenek haline dönüşmesi durumunda, parti içine kapalı hale gelecektir. 
     Grup başkanvekilliğinde 10 kişilik tavsiyeli adayın ikisinin aynı ilden milletvekili olması, diğer ikisinin aynı il doğumlu olması, Malatya'nın doğusundan bir tek tavsiyeli adayın bulunmayışı bu sistemin yanlışlığına en büyük delalettir. 
     Grup yönetim kurulu seçiminde gösterilen listenin dışında adayın kabul edilmemesi de uzun vadede partimizin aleyhine olacaktır. Rekabet ortamının olmadığı yerde ortak aklın realizasyonu ve verimli politika üretimi sağlanamaz.'' 
     
</TEXT>
</DOC>
