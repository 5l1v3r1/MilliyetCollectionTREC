<DOC>
<DOCNO> 292890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur19.html </URL>
<DATE> 2004/11/28/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Erdoğan Hala sistemin su kaçağından istifade edenler var 
</HEADLINE>
<TEXT>

     Selçuk Aval AA 

Başbakan Recep Tayyip Erdoğan, ''Hala sistemin kaçağından istifade edenler var'' dedi. 
     Erdoğan 25 ve 28 Mart tarihlerinde Erzurum'un Aşkale ve Ilıca ilçelerinde meydana gelen deprem sonrası yapılan konutların anahtar teslim törenine katıldı. 
     Başbakan Erdoğan, Tebrizcik Köyü'ndeki törende temsili olarak 3 köy muhtarına konutlarını teslim etti. ''Dünya lideri'' sloganlarıyla kürsüye gelen Başbakan Erdoğan, ''Derdiniz, derdimiz diye yola çıktık. Türkiye'nin dört bir yanında herhangi bir sıkıntı duyduğumuzda oraya ulaşmak bizim asli görevimizdir'' dedi. 
     Erdoğan, iktidarlarında meydana gelen depremlerin ardından hemen kalıcı konutların yapılmaya başlandığını belirterek, Marmara Depremi'nin ardından yapılan geçici konutların yanlışlığına dikkati çekti. Başbakan Erdoğan, ''Marmara Depremi'nde olduğu gibi geçici konutlar gibi yanlış bir yola tevessül etmedik. Çünkü bu israftı, yanlıştı. Ve bugün o yanlışın halen bedelini ödüyoruz. Kocaeli'nde, Sakarya'da Düzce'de, Bolu'da maalesef orada meydana gelen hukuksuzluğu şimdi çözmeye çalışıyoruz'' şeklinde konuştu. 
     ''Geçici deprem konutlarıyla ilgili rakamlar 30 trilyon açıklandı, 30 milyon dolar açıklandı'' diyen Erdoğan, bu rakamların çok daha ileri gittiğini belirtti. Başbakan Erdoğan, şöyle konuştu 
     ''Maalesef oradaki sıkıntı halen sürüyor. Biz o sıkıntıyı çözmeye çalışıyoruz. Ama biz burada 5.5 ayda bu binaları diktirdik. Allah aşkına o prefabrik konutlar mı Şu görünen binalar mı 
     Bu, kimin ne olduğunu gösteren bir anlayıştır. Zihniyet farkı, zihniyet değişimidir. Bu, damdan düşmenin farkıdır. Damdan düşenler bu işten anlar. Fil dişi kulelerde yaşayanlar ise bu işten anlamaz.'' Erzurum'da 75 ayrı yerleşim yerinde bin 824 konut ve bin 164 ahırın ihale yoluyla yapılmasına depremin hemen ardından karar verdiklerini anlatan Başbakan Erdoğan, depremzedelerin yakıt sorunlarının da çözüldüğünü ifade ederek, bu yıl 1.5 milyon ton kömür dağıtma kararı aldıklarını söyledi. 
     ''Fakir fukaraya, garip gurabaya şimdiye kadar 900 bin tona yakın kömür dağıttık'' diye konuşan Erdoğan, fakir insanların kışın soğukta kalmaması için çalıştıklarını söyledi. Erdoğan, ''Ama biz şunu da istiyoruz. Erzurum merkezde artık doğal gaz yapıyoruz. İstiyoruz ki buraya da doğal gaz gelsin. Dadaş kardeşim artık kirli hava solumayacak'' dedi. 
     
     ''TÜRKİYE'NİN MODERN VE ÇAĞDAŞ KONUTLARA İHTİYACI VAR'' 
     Vatandaşların modern ve çağdaş konutlara ulaşması ve tercih etmesi gerektiğini kaydeden Başbakan Erdoğan, şöyle devam etti 
     ''Bakın şurada 20 yıl vadeyle bir riskin altına girdik. Biz görevimizi yapıyoruz. Bize bir emanet verdiniz ve dediniz ki 'Hortumculardan, yolsuzluklardan çok çektik' bizler de milletin iktidarında sizlere layık olmanın gayreti içindeyiz. Bu yıl 100 bin konut dedik. Bunun tek bir nedeni şehirlerde konutların depreme dayanıklı olmaması. 6 şiddetindeki bir depreme bile dayanamayan konutlarımız var. Bu konutlarda insan yaşıyor. En şerefli varlık olan insana maalesef layık olduğu konutları yapma noktasında ne kontrol mekanizmaları samimi çalışıyor, ne de yüklenici firmaların bir kısmı bu hassasiyeti gösteriyor. Bunlardan müteahhit firmaları kastediyorum. Ben inşaat mühendisi değilim. Ama bir hassasiyetin işaretini veriyorum. Bir Başbakan olarak, zemin etütlerini yapmadan inşaatta kaliteyi ortaya koymadan, bu işlere girmeyin diyoruz.'' 
     
     ''ELİNİZ KOLUNUZ BAĞLI, ÇÖZEMİYORSUNUZ'' 
     ''Hala sistemin su kaçağından istifade edenler var'' diye konuşan Başbakan Erdoğan, yüzde 40 ila yüzde 50 kırımlarla iş alanların olduğuna dikkati çekerek, ''Eliniz kolunuz bağlı, çözemiyorsunuz. Bundan sonra da bakıyorsunuz kenarından köşesinden bir şeyler gidiyor. 20 yıl önce temeli atılıp, bitirilemeyen tesisler varsa budur sebebi. Almışlar bitirememişlerdir. Şimdi hükümetimiz bunları temizliyor. Yeter ki önümüzdeki engelleri aşalım. Şurada kanun müsaade ettiği için 5.5 ayda bu işi bitirdik. Biz yaparız Allah'ın izniyle'' diye konuştu. 
     
     BÜROKRATİK OLİGARŞİ... 
     Türkiye'nin önündeki engelin bürokratik oligarşi olduğunu kaydeden Başbakan Erdoğan, bunun aşılması gerektiğini belirterek, ''Bunu aştığımız gün, bu milleti tutana aşk olsun. Tutamazlar, çok hızlı gideriz. Makası kaparız'' diye konuştu. 
     Başbakan Erdoğan, bu yıl 100 bin konut hedeflerini yineleyerek, yoğun bir şekilde temel atma ve konut teslim törenlerinin devam ettiğini belirtti. Erdoğan, ''Bir taraftan temel atma, bir taraftan teslim törenleri... Böylece halkımız modern konutlarda yerini alıyor'' diye konuştu. 
     
     DEPREM KONUTLARINI GEZDİ... 
     Tebrizcik Köyü'nde düzenlenen törende İbrahim İspirli isimli vatandaş, hükümete yazdığı teşekkür mektubunu okudu. İspirli, konutların tesliminden dolayı yaşadıkları mutluluğu dile getirdi. 
     Daha sonra Ali Çavuşoğlu'na ait deprem konutunu gezen Başbakan Erdoğan, burada ilginç bir istekle karşılaştı. Ilıca Yavuz Selim Lisesi'nde edebiyat öğretmenliği yapan Hilal Polat, eşinin 1 Aralık'ta askere gideceğini belirterek, Erzurum'da kimsesi bulunmadığını ve eşinin Erzurum'da askerlik yapması için yardım istedi. Başbakan Erdoğan da böyle bir yetkileri olmadığını belirtti. 
     Başbakan Erdoğan'a burada Erzurum'un yöresel kadayıf dolması ikram edildi. 
     
     BAYINDIRLIK BAKANI ERGEZEN... 
     Bayındırlık ve İskan Bakanı Zeki Ergezen de Tebrizcik Köyü'ndeki törende, 8 ayda tamamlanması planlanan konutları 5.5 ayda bitirdiklerini belirterek, depremde binaların yıkılmasının nedenlerinin yeraltından kaynaklanmadığını, suçun yerüstündekilerden kaynaklandığını söyledi. 
     Ergezen, yaptıkları araştırmalarda, kırsal kesimdeki binaların birçoğunun 6 şiddetindeki depreme dayanıklı olmadığını belirlediklerini anlattı. 
     Erzurum'un Şenkaya İlçesi'nde 1999'da meydana gelen depremde evleri yıkılın vatandaşların halen konteynırlarda yaşadıklarını belirten Ergezen, geçmiş yıllarda meydana gelen afetlerde hak sahibi olanların konutlarını da yapacaklarını söyledi. 
     Vali Celalettin Güvenç ise deprem konutlarının kısa sürede tamamlandığını, fakat 1960'lı yallarda meydana gelen depremlerde hak sahibi olanlara halen konutlarının teslim edilmediğine değindi. 
     Güvenç, Başbakan Erdoğan'a ''Güçlü bir devletin vatandaşı olmanın gururunu yaşattınız'' diye hitap etti. 
     Başbakan Erdoğan, Tebrizcik Köyü'nde kendisini çiçeklerle karşılayan ve halk oyunları gösterileri sunan çocukları öperek, tek tek ilgilendi. 
     
</TEXT>
</DOC>
