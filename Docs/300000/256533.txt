<DOC>
<DOCNO> 256533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy05.html </URL>
<DATE> 2004/07/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
CHP'de tüzük tartışmaları... Sav Olağanüstü kurultay toplanmayacak 
</HEADLINE>
<TEXT>

     CHP Genel Sekreteri Önder Sav, ''tüzük değişikliği istemiyle toplanan imzalar tüzük gereğince belirlenen sayının altına düştüğü için, olağanüstü kurultayın toplanmayacağını ve bu konuda çağrı yapılmayacağını'' bildirdi. 
     Sav, yaptığı yazılı açıklamada, delegelerin bir kısmı tarafından CHP tüzüğünün 14. maddesinin değiştirilmesine yönelik olağanüstü kurultay çağrısı için toplanan imzaların genel sekreterliğe ulaştığını kaydetti. 
     21 Haziran itibariyle 348 yazılı isteğin genel sekreterliğe verildiğini belirten Sav, şöyle devam etti 
     ''CHP tüzüğünün 54. maddesinin 3. fıkrasına göre, olağanüstü kurultay istenebilmesi için kurultay üyelerinin beşte birinin yazılı isteği gerekmektedir. 3 Temmuz 2004 tarihindeki 12. Olağanüstü Kurultay'da toplam delege sayısının 1293 olduğu açıklanmış, güvenoylaması da bu sayı esas alınarak yapılmıştı. Buna göre, olağanüstü kurultay isteyenlerin sayısı, kurultayın ilanen duyurulmasına kadar 1293'ün beşte biri 259 sayısının altına düşmemiş olmalıdır. 
     
     İMZA SAYISI NASIL DÜŞTÜ 
     Olağanüstü tüzük değişikliği kurultayı için imza vermiş olan delegelerden 10 kişi 3 Temmuz kurultayından önce il yönetim kurullarınca tedbirli olarak il disiplin kurullarına sevk edildikleri, 1 kişi kesin ihraç edildiği, 2 kişi de istifa ettiği için 3 Temmuz kurultayına katılamamıştır. 13 kişinin engeli sürmekte olup, Adana Milletvekili Atila Başoğlu'nun istifası ile bu sayı 14'e çıkmıştı. 
     3 Temmuz kurultayından önce 16 delege olağanüstü kurultay toplanması isteklerinden yazılı olarak feragat etmişler, daha sonra da bunlara 62 delege daha feragat ederek katılmıştır. Böylece toplam 92 delegenin olağanüstü kurultay toplanması isteği ortadan kalkmış, kurultay isteyenler 256 sayısına düşmüştür.'' 
     Sav, tüzük değişikliği istemiyle toplanan imzalar tüzük gereğince belirlenen sayının altına düştüğü için, olağanüstü kurultayın toplanmayacağını ve bu konuda çağrı yapılmayacağını bildirdi. 
     Önder Sav, 3 Temmuz kurultayından bugüne kadar, hiçbir delegenin, ne il yönetim kurulları, ne de parti meclisi veya MYK tarafından tedbirli olarak disiplin kurullarına gönderildiğini ifade etti. 
     
</TEXT>
</DOC>
