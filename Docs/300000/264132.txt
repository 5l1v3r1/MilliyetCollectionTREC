<DOC>
<DOCNO> 264132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy12.html </URL>
<DATE> 2004/08/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Başbakana generalli afiş 
</HEADLINE>
<TEXT>

     Tekin ATAY-Muhammet KAÇAR RİZE, DHA 

TATİL için geldiği Rize'nin Güneysu İlçesi'ndeki villasından dün öğleye kadar hiç çıkmayan Başbakan Recep Tayyip Erdoğan kendisine soru sormak için Güneysu'da bekleyen basın mensuplarının beklentilerini boşa çıkarırken, bir akrabasının apartman balkonundan astığı afiş günün konusu oldu. 
     Başbakan Erdoğan, dün saat 02.30 sıralarında Trabzon üzerinden Güneysu'ya geçerek eşi Emine Erdoğan ile birlikte ilçenin Merkez Mahallesi'ndeki villaya geçti. Villaya giden yol, Başbakan'ın geçişi ardından koruma polisleri ve Özel Harekat Timleri tarafından kapatıldı. Dün villasından çıkmayan ve sadece Rize'den ziyaretine gelen parti yetkilileriyle yakınlarını kabul eden Erdoğan'ı izleyen basın mensupları 1.5 kilometre aşağıda bulunan ilçe merkezinde bekletildi. Gazetecilere villanın tüm yolları kapatıldı. 
     Başbakan Recep Tayyip Erdoğan'ı izlemek için ilçe merkezinde bekleyen gazeteciler, öğle saatlerinde ilçe merkezindeki bir apartmanın ön yüzüne asılan Başbakan Erdoğan ile Genelkurmay Başkanı Orgeneral Hilmi Özkök ve kuvvet komutanlarının aynı karede bulunduğu fotoğraftan oluşan bir afişle önce şaşkınlık, sonra da heyecan yaşadı. 3x4 metre ebadındaki afişi gören gazeteciler önce ne olduğunu anlayamadan görüntüyü kaydetmeye başladı. Kısa süre sonra Başbakan Erdoğan'ın vefat etmiş olan ağabeyi Mehmet Erdoğan'ın oğlu 56 yaşındaki Haydar Erdoğan, basın mensuplarının yoğun ilgisi üzerine yanlarına yere gelerek, "Sakın yanlış birşey yazmayın, pankartı ben astım'' dedi ve bunun asılması ile ilgili konuştu. 
     Emekli gemici olduğunu ve İstanbul'un Kasımpaşa semtinde yaşadığını söyleyen Haydar Erdoğan, "Ben orduma aşığım. Askerleri çok seviyorum. Tayyip'i de çok seviyorum. Bu fotoğrafı bir gazeteden almıştım. Pankartı da kendim yaptırdım. Bu fotoğrafı cep telefonumun da ekranına koydurttum'' dedi. 
     Haydar Erdoğan, gazetecilerin "Bu afişle bir yerlere mesaj mı vermek istediniz '' sorusuna ise, "Herhangi bir mesaj niyetim yok. Niyetim açık. Ordumu ve Tayyip Erdoğan'ı çok sevdiğim için yaptırdım. Tayyip bey bundan habersizdir. Nasıl bir tepki verir onu da bilmiyorum. Ama o tarafı beni çok ilgilendirmiyor. Bu benim kendi tercihimdi ve yalnız beni bağlar'' dedi. Haydar Erdoğan ayrıca Hükümet ve ordu arasında hiçbir anlaşmazlık bulunmadığını da söyledi. 

     
</TEXT>
</DOC>
