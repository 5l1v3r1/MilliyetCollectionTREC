<DOC>
<DOCNO> 264439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonsiy06.html </URL>
<DATE> 2004/08/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Büyükanıt "Yükselmeler, emekliliklere her asker saygı duyar" 
</HEADLINE>
<TEXT>

     Yüksek Askeri Şura YAŞ kararlarıyla Kara Kuvvetleri Komutanlığı'na atanan 1. Ordu Komutanı Orgeneral Yaşar Büyükanıt, ''Son yapılan Şura toplantısından sonra bazı-basın yayın organlarında, YAŞ'ın Korgeneral Karabay ile ilgili kararının geçmişteki bazı olaylarla ilişkilendirildiğine'' dikkati çekerek, ''bunun tamamen gerçek dışı olduğunu'' bildirdi. 
     YAŞ kararlarıyla Harp Akademileri Komutan Yardımcılığı'na atanan, ancak 1 Eylül 2004 tarihi itibariyle emeklilik başvurusunda bulunan 3. Kolordu Komutanı Korgeneral Köksal Karabay, görevini törenle Korgeneral Ethem Erdağı'ya devretti. 
     Ayazağa'daki 3. Kolordu Komutanlığı'nda düzenlenen devir-teslim töreninde konuşan Orgeneral Büyükanıt, Korgeneral Karabay'ın Türk Silahlı Kuvvetleri'ne TSK çok büyük hizmetler yaptığını söyledi. 
     Büyükanıt, ''3. Kolordu'nun NATO'ya tahsis edilmesi için TSK'nın çok büyük kaynak ayırdığını, emekler harcadığını'' dile getirerek, ''bu sarf edilen emek ve paranın yerinde kullanıldığını'' bildirdi. 
     ''3. Kolordu'nun bugün NATO içinde çok büyük bir güvene sahip kolordu haline geldiğini'' anlatan Büyükanıt, ''Bunun göstergesi de önümüzdeki şubat ayında bu kolordu kendi imkan ve kabiliyetiyle Afganistan'da liderlik almasıdır. Bu da NATO ittifakının Türkiye'ye ve bu Kolordu'ya duyduğu güvenden kaynaklanıyor'' dedi. 
     Orgeneral Büyükanıt, YAŞ kararlarından sonra gazetelerde çıkan haberlere de değinerek, şunları kaydetti 
     ''Rütbeler ve makamlar, kimseye ne vaat edilmiş, ne de ömür boyu tahsis edilmiştir. Rütbeler ve makamlar, birer nöbet yeridir. Biz geliriz, nöbetimizi tutarız. Ondan sonra da hizmeti kendimizden sonra gelenlere şerefle ve gururla teslim ederiz. Bir asker için en önemli ödül, kendisine devredilen görevi başarıyla tamamlamak ve görevini şerefiyle teslim etmektir. Korgeneral Karabay, görevini başarıyla tamamladı, şerefiyle de teslim ediyor. Son YAŞ toplantısından sonra bazı basın-yayın organlarında, Şura'nın Korgeneral Karabay ile ilgili kararı geçmişteki bazı olaylarla ilişkilendirilerek 'bu sonucu ulaştığı' ifade edilmiştir. Bu, tamamen gerçek dışıdır. Bunu burada açıkça ifade ediyorum. Terfiler, yükselmeler, emeklilikler, görev süreleri uzatmaları, YAŞ'ın yasal bir uygulamasıdır. Buna herkes saygı duyar, her asker saygı duyar.'' 
     
     ''HABERLER RENCİDE ETTİ'' 
     Büyükanıt, ''başka olaylar ile emeklilikleri ilişkilendirmenin arkadaşlarını rencide ettiğini'' vurgulayarak, Korgeneral Karabay'ın da bu konuda en büyük saygıyı gösterdiğini söyledi. 
     ''Hayatlarını TSK'ya hizmetle geçiren insanlara bu şekilde davranmanın hiç etik olmadığını'' belirten Orgeneral Büyükanıt, ''yalnız Karabay değil, 2. Zırhlı Tugay Komutanı Tuğgeneral Kaya Varol'un da aynı şekilde olduğunu'' bildirdi. 
     ''Varol'un da bazı olaylarla ilişkilendirildiğini, bunun da tamamen gerçek dışı olduğunu'' kaydeden Büyükanıt, Şura'nın değerlendirmesinin yasal bir durum olduğunu belirtti. 
     Orgeneral Yaşar Büyükanıt, ''bunu da olduğu gibi kabul etmek gerektiğini'' anlatarak, ''Arkadaşlarımızın mesleki geçmişlerini rencide eden, onları, ailelerini, silah arkadaşlarını rencide eden yorumlar, hiç kimseye fayda sağlamaz. Burada bunu açıkça ifade ediyorum'' dedi. 
     
     ''EMEKLİ OLMAK İÇİN MÜRACAAT ETTİM'' 
     Korgeneral Köksal Karabay da 3. Kolordu'nun bugün dünyanın her yerinde verilebilecek tüm NATO görevlerini, 15 gün içinde hareket ederek en başarılı şekilde ifa edecek seviyeye geldiğini söyledi. 
     Yerine atanan Korgeneral Erdağı'ya görevinde başarılar dileyen Karabay, sözlerini şöyle sürdürdü 
     ''Bildiğiniz gibi bu yılki Askeri Şura'da, görev süremin 1 yıl uzatılmasına karar verilmiştir. Ancak 1 Eylül 2004 tarihinden itibaren emekli olmak üzere müracaat ettiğimden, bu törenin muvazzaf askerlik hayatımın son töreni olacağı için, bu vesileyle sizlere veda etmek istiyorum. 
     Bir söz vardır, 'Memlekete kimin daha çok faydası dokunacaksa Allah ona nasip etsin'. Bu yılki Şura kararlarıyla terfi eden arkadaşlarımız daha faydalı olacak ki onlara nasip oldu. Bunu samimiyetle ifade ediyorum. Asla kırgın, küskün, üzgün, süzgün değilim. Aksine mutlu ve gururluyum. TSK'ya kalpten bağlılığım onurla ömür boyu sürecektir.'' Karabay, ''memleket hizmetinde şahsi kaprisin olmayacağını'' vurgulayarak, ''Rütbeler, makamlar, memuriyetler, o konudaki devlet hizmetlerini deruhte etmek için bizlere tevdi edilmiş geçici emanetlerdir. Teslim aldığımız gibi, zamanı gelince de teslim edeceğiz. Mahkeme de kadıya mülk değildir'' dedi. 
     ''Bugüne kadarki hizmetlerinden vicdanen müsterih olduğunu'' dile getiren Korgeneral Karabay, ''Burada son noktayı koyuyorum'' diye konuştu. 
     
     ''YOLUMUZ DAİMA ATATÜRK'ÜN ÇİZDİĞİ YOLDUR'' 
     Görevi devralan Korgeneral Ethem Erdağı da 3. Kolordu Komutanlığı'nın bugünlere gelmesinde emeği geçen başta Korgeneral Karabay olmak üzere tüm komutanlara teşekkür etti. 
     Erdağı, ''Yolumuz daima Atatürk'ün çizmiş olduğu yoldur. Rehberimiz O'nun ilke ve inkılapları, ışığımız onun fikirleridir. Daima da öyle olacak'' dedi. 
     Konuşmalardan sonra 3. Kolordu Komutanlık Forsu gönderden indirildi ve Karabay komutanlık amblemini Erdağı'ya verdi. 
     Tören, devir-teslim tekmilinin verilmesinin ardından 3. Kolordu Komutanlık Forsu'nun tekrar göndere çekilmesiyle sona erdi. 
     Törene, İstanbul Valisi Muammer Güler de katıldı. 
     
</TEXT>
</DOC>
