<DOC>
<DOCNO> 261281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/guncel/gun09.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul yoluna bombaya isyan 
</HEADLINE>
<TEXT>


DHA 

Mardin Dargeçit'te önceki gün hayvanları otlatmaktan dönen Misak-ı Milli İlköğretim Okulu 6. sınıf öğrencisi Zozan Ataç 13 ile ana sınıfında okuyan kardeşi Yahya Ataç 8 , teröristlerin okullarının yakınındaki yola yerleştirdiği bombanın toprağın üstüne çıkan kablosunu kurcalarken patlama oldu. Zozan ölürken, kardeşi ağır yaralandı. Ataç gözyaşları arasında toprağa verildi. Dün de aralarında Kaymakam Erkan Çapar'ın da olduğu 1000 kişilik bir grup cuma namazının ardından Ataç'ın mezarı başına giderek terörü kınadı. "Kahrolsun PKK" sloganlarının atıldığı gösteride konuşma yapan İlçe Müftü Vekili Abdülhalim Tarhan'ın "En büyük terör ABD'dir. ABD'nin dünya üzerinde planları vardır. Geçmiş yıllarda cahil insanlarımız ekonomik yönden dış güçler tarafından kullanılmışlardır" sözleri Çapar'ı şaşırttı. Çapar, ABD aleyhine konuşan Tarhan'ı "Kısa kes, fazla uzatma" diye uyardı. Daha sonra protestocularla birlikte olay yerine gidip karanfil bırakan acılı baba Murat Ataç, "Çocuk öldürerek ve sakat bırakarak bir yere varılamaz" diyerek isyan etti. 


</TEXT>
</DOC>
