<DOC>
<DOCNO> 292124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur19.html </URL>
<DATE> 2004/11/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dedikodu yüzünden boşanıyorlar 
</HEADLINE>
<TEXT>

     Cem BAKIRCI DHA 

ERZURUM'da seyyar satıcılık yapan 22 yaşındaki Ömer Dağ, dedikodulara inanarak 1.5 yıllık eşi Seval Dağ'dan boşanmak için mahkemeye başvurdu. Ömer Dağ, "Eşimin evlenmeden önce sevgilisi varmış, telefonla onunla görüşmeye devam ediyormuş'' dedi. 
     Erzurum Yukarı Köşk Mahallesi'nde oturan Ömer Dağ, 20 yaşındaki Seval Dağ ile görücü usulü evlendi. Çift 9 ay önce dünyaya gelen oğullarına Emirhan adını verdi. Dağ çiftinin mutluluğu, dedikoduyla sarsıldı. "Eşin telefonda eski sevgilisiyle görüşmeye devam ediyor'' dedikodusuna inanan Ömer Dağ, Erzurum Aile Mahkemesi'ne başvurarak boşanma davası açtı. 
     Dün görülen ilk duruşmaya katılan Ömer Dağ, "Seval, eşim evlenmeden önce ilişkisi bulunan birisiyle sürekli telefonla görüşüyormuş. Bu yüzden aramızda geçimsizlik başladı. Ben de eşimi Uzundere İlçesi'ndeki babasının evine gönderdim. Evliliğimizin yürümesi mümkün değil. Boşanmak istiyorum'' dedi. 
     Emirhan adlı bir oğlu olduğunu hatırlatan Seval Dağ ise eşinin iddiasını iftira' olarak nitelendirdi. Seval Dağ, "Ben boşanmak istemiyorum. Bu söylenenler tamamen hayal mahsulü. Suçlamaları kabul etmiyorum. Eşim dedikodulara inanıp yuvamızı bozmak istiyor. Ama ben yuvamı yıktırmam. Kimseyle telefonda görüşmedim, evlenmeden önce de sevgilim yoktu'' diye konuştu. 
     Aile Mahkemesi Hakimi, tanıkların dinlenmesi için duruşmayı erteledi. 
     
</TEXT>
</DOC>
