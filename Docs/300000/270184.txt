<DOC>
<DOCNO> 270184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur52.html </URL>
<DATE> 2004/09/08/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Edremit'te 16, Tekirdağ'da 5 kilo esrar yakalandı 
</HEADLINE>
<TEXT>

     Balıkesir'in Edremit İlçesi'nde 16 kilogram esrar maddesi ele geçirildi. Olayla ilgili 3 kişi gözaltına alındı. 
     Alınan bilgiye göre, ilçede 3 kişinin uyuşturucu satmak için alıcı aradığı yönünde ihbar alan İlçe Emniyet müdürlüğü Kaçakçılık ve Organize Suçlar Büro Amirliği ekipleri, alıcı gibi davranarak bu kişilerle irtibata geçti. 
     Zanlılar, buluşma yerine getirdikleri 16 kilogram esrar maddesini polise teslim ederken suçüstü yakalandı. 
     Kimlikleri açıklanmayan zanlılar, sorgulamaları yapılmak üzere Kaçakçılık ve Organize Suçlarla Mücadele Şube Müdürlüğü'ne götürüldü. 
     Olayla ilgili açıklamanın yarın yapılacağı bildirildi. 
     
     TEKİRDAĞ'DA 5 KİLO 410 GRAM 
     Öte yandan, Tekirdağ'da bir eve yapılan operasyonda 5 kilo 410 gram esrar ele geçirildi. 
     Alınan bilgiye göre, bir ihbarı değerlendiren Çorlu Emniyet Müdürlüğü ekipleri, Hıdırağa Mahallesi'nde Seyfettin Eker'e ait evde yaptığı aramada, 5 kilo 410 gram esrar buldu. 
     Gözaltına alınan Eker'in ifadesi üzerine, Aziz Dinç de yakalandı. 
     Zanlılar, çıkarıldıkları mahkemece tutuklanarak cezaevine konuldu. 
     
</TEXT>
</DOC>
