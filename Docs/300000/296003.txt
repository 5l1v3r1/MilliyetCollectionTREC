<DOC>
<DOCNO> 296003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur32.html </URL>
<DATE> 2004/12/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eren'in karaciğerinin nakledileceği hasta "Selçuk Bey manevi babamız" 
</HEADLINE>
<TEXT>

     Sahnede geçirdiği kaza sonucu komaya giren ve ''beyin ölümü'' dün gerçekleşen Eren Uluergüven'in karaciğerinin nakledileceği kadın hastanın eşi Besalet Yerli, genç tiyatrocunun babası Selçuk Uluergüven'in ''manevi babaları'' olacağını belirterek, herkesi organ bağışına çağırdı. 
     Besalet Yerli, basın mensuplarına yaptığı açıklamada, eşinin karaciğer hastalığının geçtiğimiz ayın 14'ünde ortaya çıktığını ve bu ayın 1'inde de komaya girdiğini söyledi. 
     Eşinin 8 gündür yoğun bakım servisinde tedavi gördüğünü anlatan 4 çocuk babası Yerli, şunları kaydetti 
     ''Eren kardeşimize, Allah'tan rahmet diliyorum. Mekanı cennet olsun. Selçuk Bey de, bizim manevi babamız olacak. Umudumu hiç kaybetmedim. Eşim yoğun bakıma girdikten sonra içime yangın değil, ferah ateşi düştü. Herkesi organ bağışına davet ediyorum.'' Bu arada böbrek nakli için hastanede bekleyen 14 adaydan 17 yaşındaki Elif Sevinç de, Diyarbakır'da yaşadığını ve 6 yıldır nakil yapılmasını beklediğini söyledi. 
     Eren Uluergüven için çok üzüldüğünü vurgulayan Sevinç, organ bağışında bulundukları için Uluergüven ailesine teşekkür etti. 
     Sevinç, ''Onlar sayesinde ben veya bir başkasının hayatı kurtulacak. En çok kimin ihtiyacı varsa ona gitsin'' dedi. 
     
</TEXT>
</DOC>
