<DOC>
<DOCNO> 292613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko09.html </URL>
<DATE> 2004/11/27/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 0.50 değer kazandı... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 0.50 oranında değer kazandı. 
     İMKB, yeni zirve ve kapanış rekorlarının kırıldığı geçen hafta boyunca dalgalı bir seyir izledi. 
     Geçen hafta piyasalarda, Avrupa Birliği'ne ilişkin gelişmelerle, Hazine'nin İslami usulde borçlanabilmek için hazırladığı, kamu varlıklarını teminat göstererek gelir senedi ihracına olanak sağlayan sukuk tasarısı ile önümüzdeki hafta yapılacak TMSF TeliaSonera görüşmesine ilişkin haberler takip edildi. 
     Önümüzdeki hafta Kasım ayı enflasyon verilerine ilişkin beklentilerin önem taşıyacağını belirten borsa uzmanları, 23,240 ve 23,660 bandında yaşanacak dalgalanmaların endeksin güç kazanmasına neden olacağını, alımların Endeks-30 kağıtlarına yayılmasının yükseliş trendini teyit edeceğini kaydediyor. 
     Borsa uzmanları, 23,000 seviyesine kadar gelebilecek satışların kısa vadeli realizasyonlar olarak kabul edilmesi gerektiğini, endekste direncin 23,700, desteğin ise 23,000 seviyelerinde olduğunu belirtiyor. 
     
     ÖZETLE PİYASALAR 
     Borsa haftayı küçük çapta artışla kapatırken, İMKB Tahvil ve Bono Piyasası'ndaki ortalama oranlarda yarım puan dolayında düşüşler oldu. Altın fiyatlarında sakin bir seyir izlenirken, mevduat faizlerinin ortalamalarında da küçük oranlarda düşüşler oldu. Dövizde, dolar ve euro değer yitirdi. 
     Hisse senetleri haftalık bazda ortalama yüzde 0.50 oranında değer kazandı. 24 ayar külçe altının gram satış fiyatı yüzde 0.24 gerilerken, Cumhuriyet altınının satış fiyatı değişmedi. Türk Lirası karşısında dolar yüzde 1.45, euro da yüzde 0.16 düşüş kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.42 oranında artış gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.34, haftalık reponun net getirisi yüzde 0.29 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , haftaya ortalama yüzde 1.06'lık düşüşle başladı. Salı günü gelen alımlarla 23,472.44 puana ulaşarak yeni bir rekorla kapanan endeks, Çarşamba günü bu rekoru yeniledi ve günü 23,516.34 puandan tamamladı. Aynı gün 1. seansta ulaşılan 23,705.79 puanlık seviye de tarihi zirve olarak kaydedildi. Hisse senetleri Salı günü ortalama yüzde 2.36, Çarşamba günü de ortalama yüzde 0.19 oranında artış gösterdi. Haftanın son 2 günü ise düşüş ağırlıklı geçti. Hisse senetleri Perşembe günü ortalama yüzde 0.22, Cuma günü de ortalama yüzde 0.73 oranında değer yitirdi. 
     Endeks, geçen hafta boyunca 116.51 puanlık artışla 23,176.70 puandan 23,293.21 puana yükseldi. Hisse senetlerindeki haftalık ortalama artış yüzde 0.50 oldu. 
     İMKB Ulusal-Mali Endeksi 81.92 puan artışla 31,5.72 puandan 31,635.64 puana ve İMKB Ulusal-Hizmetler Endeksi 376.47 puan artışla 13,280.02 puandan 13,656.49 puana yükselirken, İMKB Ulusal-Sanayi Endeksi 30.79 puan düşüşle 20,932.74 puandan 20,901.95 puana geriledi. 
     Böylece, mali grup hisseleri ortalama yüzde 0.26 oranında ve hizmetler grubu hisseler ortalama yüzde 2.83 oranında değer kazanırken, sanayi grubu hisseleri ortalama yüzde 0.15 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 303 hisse senedinden 115'i değer kazanırken, 167 hisse senedi değer yitirdi, 21 hisse senedinin değeri değişmedi. 
     Geçen hafta en yüksek oranlı artış, yüzde 62.25 ile UKİ Konfeksiyon hisselerinde gerçekleşti. Yüzde 46.80'lik artışla Yatırım Finansman Yatırım Ortaklığı hisseleri ikinci ve yüzde 39.71'lik artışla Raks Ev Aletleri hisseleri üçüncü oldu. 
     En yüksek oranlı düşüş ise yüzde 19.13 ile Ceylan Giyim hisselerinde oldu. Yüzde 15.86'lık düşüşle Tümteks hisseleri ikinci ve yüzde 12.99'luk düşüşle de Meges Boya hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 92 milyar 128.0 milyon adet hisse senedi işlem gördü ve karşılığında 3 katrilyon 673.3 milyar liralık işlem hacmi gerçekleşti. 
     
     DÖVİZ 
     Geçen hafta İngiliz Sterlini dışındaki döviz birimleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 1.45 oranında, euro da yüzde 0.16 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 21 bin lira düşerek 1 milyon 424 bin liraya, euronun satış fiyatı da 3 bin lira düşerek 1 milyon 887 bin liraya geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 0.30 yükselerek 2 milyon 698 bin liraya çıkarken, İsviçre Frangı'nın satış fiyatı yüzde 0.08 düşüşle 1 milyon 248 bin liraya indi. 
     Bugün öğle saatlerinde ise İstanbul serbest piyasada ABD Doları 1 milyon 423 bin liradan, euro 1 milyon 893 bin liradan, İngiliz Sterlini 2 milyon 700 bin liradan ve İsviçre Frangı da 1 milyon 250 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 0.24 oranında gerilerken, Cumhuriyet altınının satış fiyatı değişmedi. 
     Külçe altının gram satış fiyatı 20 milyon 700 bin liraya düşerken, Cumhuriyet altınının önceki hafta sonu 140 milyon lira olan satış fiyatı değişmedi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 0.15 oranında düşerek, 20 milyon 640 bin liraya indi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.42 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 2,260 puan artarak 540,807 puandan 543,067 puana çıktı. 
     Geçen haftanın en çok değer kazanan katılma belgeleri, yüzde 4.11'lik artışla İş A Teknoloji Endeks Fon, yüzde 3.41'lik artışla Tekstilbank A Tipi Hisse Fon ve yüzde 2.87'lik artışla da Akbank A Tipi Teknoloji Sektör Fon olarak sıralandılar. 
     Haftanın en çok değer yitiren katılma belgeleri ise yüzde 2.24'lük düşüşle MEKSA A Tipi Değişken Fon, yüzde 1.62'lik düşüşle YKY B Tipi Tahvil Bono Fon ve yüzde 1.60'lık düşüşle Garanti A Tipi Yabancı Fon oldu. 
     
     HAZİNE İHALELERİ 
     Hazine geçen hafta, biri bono diğeri de tahvil olmak üzere iki ihale düzenledi. 
     Hazine'nin Çarşamba günü düzenlediği 217 gün vadeli bono ihalesine, 2 katrilyon 506.4 trilyon liralık nominal teklif geldi. Nominal 1 katrilyon 381.1 trilyon lira, net 1 katrilyon 220.6 trilyon liralık satışın yapıldığı ihalede, basit faiz yüzde 22.05, bileşik faiz yüzde 23.01 oldu. Bonoların geri ödemesi 29 Haziran 2005'te yapılacak. 
     Yine aynı gün yapılan 546 gün vadeli Türk Lirası cinsinden iskontolu tahvil ihalesinde ise 3 katrilyon 965.3 trilyon liralık teklife karşın, nominal 2 katrilyon 70.4 trilyon lira, net 1 katrilyon 513.3 trilyon liralık satış yapıldı. İhalede basit yıllık faiz yüzde 24.54, bileşik faiz yüzde 23.24 oldu. Söz konusu tahvillerin geri ödemesi 24 Mayıs 2006'da yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.28 ile yüzde 0.47 arasında gerçekleşti. 
     Mevduat faizlerinin ortalamalarında geçen hafta küçük oranlarda düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.34 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 20.3 dolayında bulunan haftalık reponun net getirisi de yüzde 0.29 oldu. 
     
</TEXT>
</DOC>
