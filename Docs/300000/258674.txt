<DOC>
<DOCNO> 258674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/spo02.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetimle konuşmalıydı 
</HEADLINE>
<TEXT>


Aziz Yıldırım, Daum'la yaptıkları toplantıda bazı yanlışlara işaret ettiklerini söyledi, "Katılmadığı konular olabilir. Ama bunu anlatacağı yer medya değil yönetimdir" dedi 


"Hakaret yazısı" 
BAŞKAN Aziz Yıldırım dün düzenlediği basın toplantısına, MİLLİYET'te yer alan ve Daum - Murat Özaydınlı tartışmasını yansıtan haberle başladı. Ancak Yıldırım'ın, haberin doğru ya da yanlışlığı konusunda yorum yapmadığı, sadece "Yönetimdeki herkes Başkan değerindedir. Basın bu insanlar hakkında hakaret edici yazı koyamaz. Bu haberi yapanları, yaptıranları kınıyoruz. Böyle bir haber yayınlandığı için çok üzgünüz" dedi. Başkan, Almanya kampına gitmeden önce Daum'la bir toplantı yaptıklarını da doğruladı. 

"Yönetim çözer" 
YILDIRIM, Daum'a, Fenerbahçe'nin geleceği ile ilgili, doğru ve yanlış gördüklerini anlattıklarını ifade etti. Başkan, "Kendisine göre doğru olmayan konular olabilir. Ama bunların anlatılacağı mercii Fenerbahçe Yönetim Kurulu ve başkanıdır. Bunu medya aracılığıyla veremezsiniz. Medya aracılığıyla Fenerbahçe idare edilemez. İşlevler haklı da olsa, yerine getirilmez. Bu sorunları çözmek, Fenerbahçe Yönetim Kurulu'nda yapılacak konuşmalar sonrası alınacak kararlarla olabilir" diye konuştu. 

"Daum işçidir" 
DAUM'UN, Fenerbahçe'nin işçisi olduğunu hatırlatan Aziz Yıldırım şöyle devam etti "İşveren pozisyonunda olan insanları istemiyoruz diyemezsiniz. Yarın bugün 11.00'de Daum'la görüşeceğiz. Bu toplantıdaki konuşmalarımızın tümünü kamuoyuna açıklayacağım. Biz, Fenerbahçe'yi yöneten insanlar olarak, kulübün menfaatleri doğrultusunda çalışmaya mecburuz. Lütfen insanları karalayacak yazılar yazılmasın. Bu Daum için de geçerli. Bir gün daha bekleyin, karşılıklı yapılan görüşme sonucunu burada beraber açıklayacağız" 

Cavallero Fener'de 

MEHMET ÇİFTÇİ 

Basquez açıkladı 
İSPANYA 2. ligi'ne düşen Celta Vigo'nun Teknik Direktörü Fernando Bazquez dün düzenlediği basın toplantısında, Arjantinli kalecileri Pablo Cavallero'nun, Fenerbahçe ile anlaştığını açıkladı. Bazquez, Sarı - Lacivertli yönetimin geçtiğimiz günlerde yıldız file bekçisiyle gizlice üç yıllık sözleşme imzaladığını, bu oyuncunun önümüzdeki hafta İstanbul'a gideceğini söyledi. 

Fiyat 1 milyon Euro 
FENERBAHÇE'NİN, Cavallero için Celta Vigo'ya 1 milyon Euro ödediğini bildiren Celta Vigo'nun hocası, böyle kaliteli bir kalecinin, 2. lig'de oynamasına gönlü el vermediği için transfere izin verdiğini de ifade etti. Amerika Kupası nedeniyle bir hafta tatile çıkan Cavallero da, sözleşmeyi doğruladı ve kendisinin bu tatil sonrası Türkiye'ye gideceğini açıkladı. 

FENERBAHÇE GÜNLÜĞÜ 
Luxemburgo iddiası 
MEDYAYA verdiği demeçler nedeniyle şimşekleri üzerine çeken Daum dün eşi ve çocuğu ile birlikte İstanbul'a döndü. Tercümanı Murat Kuş tarafından karşılanan Alman hoca herhangi bir açıklama yapmadı. Daum'la bugün yapılacak toplantı sonrası iplerin koparması durumunda Fenerbahçe'nin Alex ve Nobre'nin hocası olan Brezilyalı Luxemburgo'yu takımın başına getireceği ileri sürüldü. 

İzmir'de maç 
merhum Büyükşehir Belediye Başkanı Ahmet Piriştina anısına, hafta sonunda İzmir'de özel maç yapılacak. İzmir Karması dışında, her türlü anlaşmaya varılan, ancak uçak sorunu aşılamayan Juventus'u da konuk etmesi beklenen Sarı - Lacivertliler, gelirin büyük bölümünü Piriştina Vakfı'na bağışlayacak. 

Sakatlık paniği 
ALMANYA'DAN, Kemal'e, dört sakat Nobre, Deniz, Serkan ve Mehmet Yozgatlı'yı ekleyerek dönen Sarı - Lacivertliler sıkıntı yaşıyor. Nobre ile Deniz'in, Rizespor deplasmanında forma giymesinin zor olduğu bildiriliyor. 


</TEXT>
</DOC>
