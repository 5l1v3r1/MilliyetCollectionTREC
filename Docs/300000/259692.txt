<DOC>
<DOCNO> 259692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/spo15.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Litvanya'yı da devirdik 

BAYAN Basketbol Milli Takımımız Uluslararası Ankara Turnuvası'nda Litvanya'yı 96 - 89 yenerek üçüncü galibiyetini elde etti. Günün diğer karşılaşmalarında ise Yeni Zelanda, Nijerya'yı 87 - 68, Almanya da Romanya'yı 66 - 54 mağlup etmeyi başardı. 

Uslu da barajı geçti 

BELÇİKA'DA yapılan KBC Night of Atlhletics Grand Prix Turnuvası'nda Binnaz Uslu olimpiyat barajını geçerek Atina'ya gitme hakkı kazandı. 800 metrede 2.00.94'lik bir derece elde eden Uslu B barajını geçerek olimpiyatlara gitmeyi garantiledi. 

Klinsmann'a dev prim 

ALMANYA Milli Takımı'nın yeni teknik direktörü Klinsmann'ın, 2006 yılında ekibinin Dünya Şampiyonu olması durumunda, 1 milyon Euro prim alacağı bildirildi. Bild gazetesindeki habere göre Klinsmann'ın ayrıca her yıl 2.5 milyon Euro alacağı iddia edildi. 

Hakemler sezon açıyor 

İSTANBULLU futbol hakemleri, 2004-2005 sezonunu bugün yapacakları törenle açacak. Tören, Burhan Felek Spor Kompleksi Ekrem Koçak Atletizm Pisti'nde saat 18.00'de başlayacak. 

Yıldızlar sekiz altınla dönüyor 

NORVEÇ'İN Stavanger kentinde düzenlenen 14. Avrupa Yıldızlar Halter Şampiyonası'nın son iki gününde, Türk sporcuları dereceye giremedi. Türkiye, böylece şampiyonayı bayanlarda 5 altın, 2 gümüş ve 4 bronz, erkeklerde de 3 altın, 2 gümüş ve 1 bronz madalyayla tamamladı. 

Golfçülerden tarihi başarı 

SLOVENYA'DA yapılan 1. Avrupa Golf Birliği EGA 18 Yaşaltı Genç Erkekler Takım Şampiyonası'nda, Milli Takımımız şampiyon oldu. Türkiye'nin bu başarısı, milli takımlar bazında uluslararası bir turnuvada kazanılan ilk şampiyonluk olarak tarihe geçti. 


</TEXT>
</DOC>
