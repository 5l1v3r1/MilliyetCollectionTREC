<DOC>
<DOCNO> 275689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo33.html </URL>
<DATE> 2004/09/28/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Athletic Bilbao'da Tiko'nun sakatlığı sürüyor... 
</HEADLINE>
<TEXT>

     UEFA Kupası 1. tur rövanş maçında 30 Eylül Perşembe günü Trabzonspor ile karşılaşacak olan İspanya'nın Athletic Bilbao takımında, Tiko'nun sakatlığının sürdüğü belirtildi. 
     Real Madrid ile geçen cumartesi oynanan lig maçında sakatlanan ''Tiko'' lakaplı Roberto Martinez Ripodas'in, Trabzonspor maçına yetişme olasılığının çok düşük olduğu ifade ediliyor. 
     Athletic Bilbao'nun basına kapalı yaptığı antrenman sonrası gazetecilere açıklama yapan Tiko, ''Bugün koşmaya başladım ama henüz topa dokunamadım. Sadece düz koşu yaptım. İyi geçti ancak takımla birlikte çalışmam için daha iyi duruma gelmem gerek'' dedi. 
     Trabzonspor maçı öncesinde sakat olmasından dolayı çok üzüntü duyduğunu kaydeden Tiko, ''Her maç önemli ama geçen yıl boyunca yaptıklarımızdan sonra perşembe günü oynayacağımız maç daha önemli. Böylesine önemli bir maçı kaçırmak benim için bir ceza. Eğer kadroya çağırılmazsam bir taraftar gibi takımımın yanında olacağım'' açıklamasında bulundu. 
     Öte yandan İspanyol gazeteciler, Trabzonspor'un perşembe günkü maçta en büyük kozunun Gineli Yattara olacağını savundu. 
     
</TEXT>
</DOC>
