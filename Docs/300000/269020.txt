<DOC>
<DOCNO> 269020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy12.html </URL>
<DATE> 2004/09/04/ </DATE>
<TIME> 18.12 </TIME>
<AUTHOR>  </AUTHOR>
<HEADLINE>
Gül "Zina tartışmasında Türkiye'ye haksızlık ediliyor" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'de iki yılda sivil devrim niteliğinde sayılabilecek reform çalışmalarını zina konusunu öngören bir yasa maddesi gerekçe gösterilerek dışlamanın, Türkiye'ye yapılabilecek en büyük haksızlık olacağını söyledi. 
     Gül, Kuzey Kıbrıs Türk Cumhuriyeti'ne ticari ambargonun kaldırılması konusunda, Avrupa Birliği'nin kendi saygınlığını koruyacak bir karar alacağını umduğunu bildirdi. 
     Gül, Maastricht kentinde AB dönem başkanı Hollanda tarafından düzenlenen gayri resmi dışişleri bakanları toplantısında üye ülke bakanlarıyla bugün çalışma yemeğinde biraraya geldi. 
     Çalışma yemeğinden sonra gazetecilerin sorularını yanıtlayan Dışişleri Bakanı Gül, kısa sürede Türkiye'de önemli işler başarıldığını belirtti ve yapılan bu başarılı bu çalışmaların zina ile ilgili bir yasa maddesiyle gölgelenmek istenmesinin doğru olmadığını anlattı. 
     Türkiye halkının bu reform çalışmalarına layık olduğu için bunların gerçekleştirildiğini belirten Gül, şöyle dedi 
     ''Hükümetimiz, yaptığı başarılı çalışmalardan pişman değildir. Altı ay önce sorun olarak ortada duran birçok konu bugün çoktan geride kalmıştır. AB ile üyelik görüşmelerine başlarsak da biz bu çalışmaları sürdüreceğiz. Gündemde olan Türk Ceza Yasası'nı da bu çerçevede görmek gerekir. Yüzlerce, binlerce maddesi olan, üstelik reform niteliğinde değişiklikleri öngören bir yasayı bir maddeye indirgeyerek yargıya varmak çok yanlış. Herkes fikrini söyleyebilir. Ama yapılan tüm reform çalışmalarını bir madde ile gölgelemek ve bu yönde yayın yapmak çok yanlış ve abartılı. Madde olduğundan farklı sunulursa bu da yanlış. Ortada somut bir metin bile söz konusu değil, Kaldı ki, TBMM açılınca nasıl hareket edecek onu da bilmiyoruz.'' 
     
     ''AB KIBRIS KONUSUNDA ONURUNU KORUMALIDIR'' 
     Dışişleri Bakanı ve Başbakan Yardımcısı Abdullah Gül, Avrupa Birliği'nin Kuzey Kıbrıs Türk Cumhuriyeti'ne uygulanan ticari ambargonun kaldırılması konusunda gereğini yapacağına ve bu konuda saygınlığını koruyacak bir tavır sergileyeceğine inandığını bildirdi. 
     Kıbrıs sorununun çözümü konusunda AB'nin, Birleşmiş Milletler ile birlikte hareket ettiğini ve her iki tarafa da ortak çağrıda bulunduğunu anımsatan Gül, Türk tarafının AB'nin çağrısına uyarak evet dediğini Rum tarafınınsa hayır diyerek AB'ye tavır koyduğunu belirtti. 
     ''Evet diyen tarafın cezalandırılması, hayır diyen tarafınsa onurlandırılması olamaz. AB, burada saygınlığını korumak zorundadır'' diyen Abdullah Gül, Avrupa Birliği'nin Türk tarafının sesine kulak vereceği inancını taşıdığını kaydetti. 
     Dışişleri Bakanı Abdullah Gül, çalışma yemeği çerçevesinde Bulgaristan ve Yunanistan dışişleri bakanları ve diğer bazı denkleriyle de ikili temaslarda bulunduğunu ve temaslarının oldukça yararlı geçtiğini söyledi. Gül, Yunan dengi Petros Molivyatis ile iki ülke arasında gündemde olan konuları gözden geçirdiklerini ve yararlı bir görüşme yaptığını belirtti. 
     Gül, çalışma yemeğinde Türkiye'nin Irak, İran, Ortadoğu ve Kafkaslardaki gelişmelerle ilgili görüşlerini de aktardığını belirtti. 
     Avrupa Birliği'nin Türkiye ile genişlemesinin ardından sınırlarının bu ülkeleri kapsayacağına işaret eden Bakan Gül, bu nedenle Türkiye'nin bu konulardaki görüşlerinin giderek önem kazandığını vurguladı. 
     Abdullah Gül, Irak'ta giderek artan sivil kayıplara dikkati çektiğini, bu konuda bütün ülkelerin birbirlerine yardımcı olması gerektiğini, Türkiye'nin bu anlayışın gereklerini yerine getirdiğini kaydetti. 
     Gül, Kuzey Osetya'daki rehin olma olayıyla ilgili bir soruya verdiği yanıtta, ''bu olayın barışçı bir şekilde sonuçlandırılmasını arzu ederdik'' dedi. 
     Maastricht kentinde dün başlayan ve bugün sona eren Avrupa Birliği'nin dış politikasıyla güvenlik konularının gözden geçirildiği gayri resmi toplantının bugünkü bölümüne katılan Dışişleri Bakanı ve Başbakan Yardımcısı Abdullah Gül'ün, akşam saatlerinde Ankara'ya dönmesi bekleniyor. 
     
</TEXT>
</DOC>
