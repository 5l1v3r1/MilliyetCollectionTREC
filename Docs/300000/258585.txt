<DOC>
<DOCNO> 258585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur25.html </URL>
<DATE> 2004/07/27/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
THY RJ uçakları güvenli 
</HEADLINE>
<TEXT>

     Türk Hava Yolları THY , tartışma konusu yapılan RJ uçaklarının güvenli olduğunu bildirdi. 
     THY'den yapılan yazılı açıklamada, bir süre önce filodaki RJ tipi uçakların korozyon probleminden dolayı uçuştan alındığı hatırlatılarak, ''Söz konusu korozyon problemi, ilk defa uçaklardan birinin ağır bakımı sırasında tespit edilmiştir. Daha sonra bakıma giren 3 uçakta daha aynı sorunla karşılaşılmış ve THY durumu 16 Nisan 2004 tarihli bir yazı ile Sivil Havacılık Genel Müdürlüğü'ne SHGM bildirmiştir'' denildi. 
     Bir havayolu işletmecisi ve bakım merkezi olarak yapısal analiz yapmak için gerekli tasarım verilerinden mahrum olan THY'nin, SHGM ve İngiliz Sivil Havacılık Otoritesi CAA aracılığı ile üretici firma BAE Systems'dan bu sorunun uçakların yapısal emniyeti ve dolayısıyla uçuşa elverişliliği üzerindeki etkisinin belirlenmesini talep ettiği bildirilen açıklamada, THY'nin de konu netleşinceye kadar tüm RJ uçaklarını seferden almaya karar verdiği ve bunu yapılan açıklamalarda da vurguladığı kaydedildi. 
     THY'nin düşük sezonlardaki gelir azlığını telafi edebileceği bir dönemde elindeki uçakları ticari operasyondan çekmesinin tek nedeninin, bu uçaklar üzerinde uçuşa elverişlilik bağlamında oluşmuş bulunan belirsizliğin hiçbir şüpheye mahal bırakmayacak bir biçimde giderilmesinden başka bir şey olmadığı ifade edilen açıklamada, şöyle denildi 
     ''THY'nin 2 ay zarfında 1000'e yakın uçuşunu iptal etmesini eleştirmek, THY'nin uçuş emniyetini hiçe saymasına ve ticari kazanç uğruna risk almasına dolaylı olarak cevaz vermek anlamına gelecektir ki THY yönetimi, eleştiri sahiplerinin maksadının bu olamayacağından emindir. Geçen zaman içerisinde uçağın imalatçısı BAE Systems, uçakların incelenmesi için THY Bakım Merkezi'ne uzman bir heyet göndermiş, gerekli muayeneleri yapmış ve bu arada THY de uçakların ön bakımını gerçekleştirmiştir. BAE Systems, uzman heyetin verdiği rapora istinaden gerekli yapısal analiz ve hesaplamaları gerçekleştirmiş ve uçaklardaki korozyon seviyesinin uçakların uçuş emniyetini etkileyecek derecede büyük olmadığı sonucuna varmış ve bunu İngiliz Sivil Havacılık Otoritesi CAA'ye bildirmiştir. Bu bilgiyi İngiliz Sivil Havacılık Otoritesi CAA'den alan Sivil Havacılık Genel Müdürlüğü'nün, durumu THY'ye bildirip uçakların uçuşa elverişli olduğunu ve sefere verilebileceğini ifade etmesi üzerine, THY, uçakları sefere koymuş ve 9 Temmuz 2004 tarihinde konu ile ilgili olarak kamuoyunu bilgilendirmiştir.'' Pamukova'daki müessif tren kazası sonrasında seyrüsefer emniyeti konusunun tekrardan enine boyuna tartışılır olması ile RJ uçaklarının güvenilirliği konusunun da tekrardan gündeme taşınmasının anlayışla karşılanabileceği ifade edilen açıklamada, şu görüşlere yer verildi 
     ''Ancak, bugüne kadar THY tarafından yapılan açıklamaların dikkatlerden kaçmış olmasını, asgariden bu konuda görüş beyan eden yazarlar açısından anlayışla karşılamanın zor olduğu da ortadadır. Türkiye'nin gözbebeği kuruluşlarından olan THY'nin, takdir edilmesi gereken bir tasarrufu dolayısıyla hırpalanması, insaf ölçülerine sığmamaktadır. Özetle THY, RJ uçakları ile ilgili üzerine düşen tüm vazifeleri yapmış, gerekli süreçleri izlemiş ve uçmasında hiçbir sakınca bulunmadığı tespit edilen RJ uçaklarını tekrardan sefere koymuştur.'' 

     
</TEXT>
</DOC>
