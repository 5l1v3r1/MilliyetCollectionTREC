<DOC>
<DOCNO> 281511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko12.html </URL>
<DATE> 2004/10/19/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Stanley Türkiye, hakettiğinin altında doğrudan yabancı sermaye çekiyor 
</HEADLINE>
<TEXT>

     Uluslararası yatırım bankası Morgan Stanley, Türkiye'nin, 'hakettiğinin çok altında' doğrudan yabancı sermaye çektiğini bildirdi. 
     Morgan Stanley raporunda, önümüzdeki döneme ilişkin ise ''AB'ye giriş süreci, yalnızca doğrudan yabancı sermaye değil, yurtdışına çıkan yerli sermayenin de Türkiye'ye dönmesine neden olacak'' denildi. 
     A.A muhabirinin, Morgan Stanley'in raporundan derlediği bilgiye göre, Türkiye'ye şimdiye kadar yeterli oranda doğrudan yabancı sermaye girmeyişinin bir nedeni makro ekonomik istikrarsızlık, diğer nedeni de uygun yabancı sermaye ortamının bulunmaması. Rapora göre, Türkiye'ye son 20 yılda giren doğrudan yabancı sermayenin Gayrı Safi Yurtiçi Hasıla'ya GSYİH oranı da, sadece yüzde 0.4 oranında kaldı. 
     Raporda buna karşılık, Türkiye'nin son iki yıl içinde, makro ekonomik istikrar kazanarak, yatırım dostu bir yatırım iklimine doğru ilerlediği, bunun sonucu olarak bu yılın sekiz ayında, doğrudan yabancı sermaye girişinin, bir önceki döneme göre yüzde 134.8 artış göstererek, net 1 milyar 970 milyon dolara ulaştığı vurgulandı. 
     
     YERLİ SERMAYE DE TÜRKİYE'YE DÖNECEK... 
     Türkiye'nin artık dogrudan yabancı sermaye çekmeye kararlığı olduğunu gösterdiği belirtilirken, Avrupa Birliği'ne AB giriş sürecinde, yalnızca doğrudan yabancı sermayenin değil, yurtdışına çıkan yerli sermayenin de Türkiye'ye dönmesine neden olacağı ifade edildi. 
     
     ''TÜRKİYE'DE ENFLASYONUN YAKLAŞAN ÖLÜMÜ...''' 
     Morgan Stanley raporunda, Türkiye'nin uzun yıllardan bu yana ilk kez tek haneli enflasyon rakamlarını görmeye başladığı, 12 aylık enflasyonun yüzde 9'ları gördüğü de belirtildi. Raporda, tek haneli düzeye gerileyen enflasyon için, ''Türkiye'de enflasyonun yaklaşan ölümü'' ifadesi kullanıldı. 
     Enflasyonda, hizmetler sektöründeki ataletin fiyat istikrarını tehdit edebileceğine dikkat çekildiği raporda, petrol fiyatlarındaki artışın, gelecek yıl fiyat istikrarı, dolayısıyla enflasyonla mücadeleyi biraz zorlaştırabileceği de kaydedildi. 
     Raporda, petrol fiyatlarındaki yükselişe rağmen, enflasyonun yine de düşmeye devam ettiği belirtilirken, ancak petrol fiyatlarındaki aşırı yükselişin, ekonomik büyümeyi azaltabileceği vurgulandı. 
     
     YÜKSELEN PETROL FATURASI VE AZALAN BÜYÜME... 
     Hidrokarbon petrol ve doğalgaz kaynaklı enerji kaynaklarının, Türk sanayiinin girdi olarak yüzde 60'ını oluşturduğu ifade edilen Morgan Stanley raporunda, Türkiye'nin petrol faturasının normalde 2.5-3 milyar dolar düzeyinde bulunduğu, fakat bu faturanın daha da artacağı ifade edildi. 
     Raporda, petrol fiyatlarındaki artış nedeniyle, bu yılın son çeyreği ve gelecek yılki ekonomik büyümenin biraz azalacağı, bu çerçevede, bu yıl için yüzde 10'luk ekonomik büyüme tahmininin halen geçerli olduğu, fakat gelecek yılki büyüme tahmininin ise yüzde 8'den yüzde 7.5'e çekildiği vurgulandı. 
     
</TEXT>
</DOC>
