<DOC>
<DOCNO> 267524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun08.html </URL>
<DATE> 2004/08/30/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çinliler tartışıyor Yasak kentte Türk hamamı var mı 
</HEADLINE>
<TEXT>

     Çin'in başkenti Pekin'in merkezinde bulunan, Yasak Kent diye bilinen İmparatorluk Sarayı'nda Türk hamamı bulunduğu ileri sürüldü. 
     Bazı Çinli tarihçiler, Yasak Kent'in güneybatısında daha önce ressamların yaşadığı bölümde Türk hamamı tarzında bir yapı olduğunu, buranın 13. yüzyılda bir saray görevlisi tarafından kaleme alınan belgede hamam olarak belirtildiğini söylediler. 
     Yapının kubbesi ve yanındaki kuyudan su çekme yöntemleri, buranın Türk hamamı olduğu tezini kuvvetlendiriyor. Tarihçiler, bu bölümün Yasak Kent'in inşa edilmesinden önce de resmi makamlar tarafından kullanıldığını kaydettiler. 
     Bu görüşe karşı çıkan tarihçiler de, 15 metrekare genişliğindeki bölümün daha önce baskı işleri sırasında buhar odası olarak kullanıldığı görüşünü dile getirdiler. 
     Söz konusu yapının bulunduğu bölüm Qing hanedanı döneminde yangında hasar gördü. Yetkililer, bu bölümün onarımının sürdüğünü ve büyük olasılıkla gelecek yıl ziyarete açılacağını belirttiler. 
     Yasak Kent, tarihte Çin'in Ming 1368-1644 ve Qing 1616-1911 hanedanlarının 24 imparatoruna ev sahipliği yaptı. Yasak Kent'in 1406 yılında başlayan ve 1420'de tamamlanan yapımında 1 milyon işçi ve 100 bin sanatçı çalıştı. Sarayın toplam alanı 720 bin metrekareyi buluyor. Son İmparator Puyi, Yasak Kent'ten 1924 yılında ayrıldı. 
     
</TEXT>
</DOC>
