<DOC>
<DOCNO> 251111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sontur08.html </URL>
<DATE> 2004/06/26/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bomba söylentileri hem paniğe neden oluyor hem trafiği kilitliyor 
</HEADLINE>
<TEXT>

     İstanbul ve Ankara'da önceki gün patlayan bombalardan sonra polise yurdun her yerinde 'şüpheli paket' ihbarları yağıyor. 
     İstanbul'da dün Zincirlikuyu ve Kadıköy'deki ihbarlar yüzünden trafik kilitlenirken akşam da 'bomba yüklü araç ele geçirildi' söylentisi heyecan yarattı. Ancak söylenti Vali tarafından kesin bir dille yalanlandı. Gelişmelere kısaca göz atalım... 
     
     HAVAALANINDA PANİK 

     Başbakan Recep Tayyip Erdoğan'ın gelişi sırasında, Atatürk Havalimanı işletmecisi TAV firmasına ait yedi bin araç kapasiteli otoparktaki bir aracın altında farkedilen şüpheli paket, panik yaşanmasına sebep oldu. 
     Alınan bilgiye göre, havalimanı otoparkının dördüncü katındaki Tepe Güvenlik firmasındaki bir görevli 4E 8 bölümünde, park halindeki özel bir otomobilin altında şüpheli siyah bir paket farketti. 
     Bilgi verilmesi üzerine otomobilin yakınında polis geniş güvenlik çemberi oluşturdu. Yolcular otoparka sokulmadı. Çelik yelekli bomba uzmanı ekibin müdahalesi sonucu pakette herhangi patlayıcıya rastlanmadı. 
     Yolcular, yaklaşık 1.5 saat otopark girişinde bekledikten sonra otomobillerine binebildi. Şüpheli paketin bulunduğu otomobilin sahipleri, herhangi bir açıklama yapmadan havalimanından ayrıldı. 
     
     'BOMBA YÜKLÜ ARAÇ ELE GEÇİRİLMİŞ' İDDİASI 

     İstanbul Valisi Muammer Güler, Atatürk Havalimanı'nda bomba yüklü araç ele geçirildiği yönündeki haberin doğru olmadığını bildirdi. 
     Güler, Çırağan Sarayı'nda, gazetecilerin konuya ilişkin soruları üzerine, ''Ne alakası var. Biz bundan çok rahatsız oluyoruz. Medyadan bizim beklediğimiz, abartılı haberlere yer vermemeleridir. Kesinlikle böyle bir şey yok. Bu haberin nereden çıktığını bulmaya çalışıyoruz'' diye konuştu. 
     Emniyet Müdürü Celalettin Cerrah da aynı yöndeki soru üzerine, kesinlikle böyle bir şeyin olmadığını belirterek, ''Zaten öyle bir durum olsa, açıklarız'' dedi. 
     
     ABDİ İPEKÇİ PARKI'NDA ŞÜPHELİ PAKET... 

     Abdi İpekçi Parkı'nda, bombalı görünümü verilen şüpheli paket, fünye ile patlatıldı. Paketin içinde gazete kağıdına sarılmış taş olduğu tespit edildi. 
     Abdi İpekçi Parkı'nda kullanılmayan bir simit arabası yanına bırakılan paket, emniyet güçlerince şüpheli bulundu. 
     Bomba imha ekiplerince patlatılan pakete, bombalı görünümü verilmek amacıyla gazete kağıdına sarılı taş konulduğu belirtildi. 
     
     ZONGULDAK'TA BOMBA PANİĞİ 

     Zonguldak'ın merkez ilçeye bağlı Kilimli Beldesi'nde, bir market sahibinin otomobilinin altına bırakılan uzaktan kumandalı patlayıcı, bomba uzmanlarınca etkisiz hale getirildi. 
     A.A muhabirinin aldığı bilgiye göre, Cumhuriyet Caddesi'ndeki Çisil Market'in sahibi Mustafa Köktürk'ün işyerinin önündeki 67 DU 046 plakalı otomobilinin arka sağ tekerliğinin şasesi içerisinde kırmızı bir ışığın yanıp söndüğünü farkeden vatandaşlar, polise haber verdiler. 
     Olay yerine gelen polisin bölgede geniş güvenlik önlemleri almasının ardından, İl Emniyet Müdürlüğü bomba imha uzman ekibi, yaklaşık yarım saat süren çalışma sonucunda patlayıcıyı etkisiz hale getirdi. 
     Patlayıcının etkisiz hale getirilmesinden sonra olay yerinde incelemelerde bulunarak yetkililerden bilgi alan İl Eminyet Müdürü Mustafa Öncül, gazetecilere açıklama yaptı. 
     Öncül, şöyle dedi 
     ''Bomba ihbarını ilk duyduğum zaman, İstanbul'daki NATO Zirvesi ile ilgili olabileceği düşüncesiyle tedirgin oldum. Daha sonra uzman arkadaşlarımın verdiği bilgiler doğrultusunda, bu girişimin, işyeri sahibini korkutmak amacıyla bulunulduğunu tahmin ediyoruz. 40-50 metre uzaktan kumanda edilen ve içinde pil devresi bulunan türünü belirleyemediğimiz patlayıcının düzeneğini, Ankara'da kriminal laboratuvarına göndereceğiz.'' Öncül, işyeri sahibinin alınan ifadesinde verdiği bilgiler dooğrultusunda olayın araştırtırılmasının çok yönlü sürdürüldüğünü kaydetti. 

     
</TEXT>
</DOC>
