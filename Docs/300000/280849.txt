<DOC>
<DOCNO> 280849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/dunya/dun01.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pascal Lamy, Milliyet'e yazdı 
</HEADLINE>
<TEXT>



Avrupa Birliği AB Komisyonu'nun ticaretten sorumlu Fransız üyesi Pascal Lamy, başlangıçta Türkiye karşıtı bir görüntü vermese de 6 Ekim öncesi Komisyon'da Türkiye'yle müzakerelerin başlatılmasına yeşil ışık yakılmasını yokuşa sürmeye çalışan birkaç isimden biri oldu. 
Başka bir deyişle Fransa'da son dönemde h kim olan "Türkiye dostumuz ama evlenmeye gerek yok" mantığının savunucularına paralel bir çizgi izledi. Tavsiye kararının yazım aşamasında genişlemeden sorumlu üye Günter Verheugen'in önüne Türkiye aleyhinde çok sayıda önerge getirdi. Ancak bunların hemen hepsi reddedildi. Lamy, kararın açıklanacağı 6 Ekim'de Komisyon'un 30 üyesi arasında yapılan 4 saatlik tartışmada endişelerini dile getirdiyse de muhalefet tonunu düşük düzeyde tutmayı tercih etti. Lamy'nin bu tutumunun nedenlerini Türk kamuoyuna Milliyet aracılığıyla açıkladığı makalesini yayımlıyoruz 

Hangi Türkiye AB'ye katılacak Türkiye, hangi AB'ye katılacak 

PASCAL LAMY - Avrupa Birliği Komisyonu Üyesi 


Bundan 40 küsur yıl önce, 1963'te, zamanın Avrupa liderleri, Türkiye'ye bir gün Avrupa Birliği'nin bir üyesi olacağına dair söz verdiler. Ben verilen sözlerin tutulması gerektiğine inanan biriyim. Türkiye'nin AB'ye girme istidadı var bunu daha fazla tartışmanın anlamı yok. Geçen hafta diğer Komisyon üyeleri ile yaptığımız tartışmalarda çıkış noktam bu oldu. Ancak, basında yer alan bir takım haberleri gördükten sonra, tutumumla ilgili bazı yanlış ifadeleri aydınlatıp bu tartışmayla ilgili bazı düşüncelerimi paylaşmak istiyorum. 

En siyasi karar 
6 Ekim Çarşamba günü, Avrupa Komisyonu çok önemli bir karara imza atarak, AB ile Türkiye arasında katılım müzakerelerinin başlatılmasını tavsiye etti. Bu karar, Avrupa kamuoyu ve daha büyük bir entegrasyon bağlamında Avrupa projesi üzerinde yaratacağı etki dolayısıyla, benim Komisyon Üyesi olarak görev yaptığım süre boyunca almak zorunda kaldığım kararlar içinde belki de en siyasi karar olma niteliğini taşımaktadır. 
Konuyla ilgili görüşlerimi oluşturabilmek maksadıyla temmuz ayında Türkiye'ye bir ziyarette bulunarak hükümet, muhalefet, iş dünyası, sivil ve dini toplum temsilcileri ile bir araya geldim. Hepsinin söylediği tek bir şey vardı Avrupa adlı bu siyasi projenin bir parçası olmaya hazırdılar. Bunun karşılığında benim onlara söylediğim şey, tavsiyemizin objektif olacağı ve Türkiye'nin özel durumunu yansıtacağı oldu. Zaten yapmış olduğumuz şey de tam olarak budur. 

Türkiye'ye verilen sözler 
Ancak, gelecekte AB üyesi olma beklentisi Türk kamuoyunun büyük bir çoğunluğu tarafından iyi bir şekilde anlaşılmış olsa da sorun, Avrupalıların büyük çoğunluğunun yıllar içinde Türkiye'ye verilen sözler konusunda yeterince bilgili olmamasıdır. Avrupa'nın inşası sürecinde sıklıkla yaşanıldığı üzere, Avrupalı liderler, Avrupalıların bu projeyi "sahiplenmesi"ni sağlamak amacıyla vatandaşlarını bu sürece dahil etmeyi, birtakım konuları onlara açıklamayı, onlarla tartışmayı "unutmuşturlar." İşte bu nedenle, birçok üye ülkede çoğu Avrupalının, AB'nin Türkiye'yi de içine alacak şekilde genişlemesine karşı tavır sergilemesi şaşırılacak bir husus değildir. Bu karşıt görüşler devam ettiği sürece, ister Avrupa Anayasası, isterse Türkiye'nin katılımıyla ilgili yapılacak referandumları kazanmamızın oldukça zor olacağı açıkça görülmektedir. Şayet vatandaşlarımız onlar adına zaten bir karara vardığımız - yani, katılımın önceden garanti edildiği - izlenimini edinirlerse, bu savaşı kazanamayacağımıza inanıyorum. Sürecin ucu açık bir süreç olduğunu vurgulamamız işte bu nedenle önemlidir. 
Komisyon'daki tartışmanın odak noktasını Türkiye'nin Avrupa projesinin temel niteliklerine, yani insan haklarına saygı, demokrasi ve hukukun üstünlüğü gibi değerlere bağlılığı oluşturuyor. Ortak görüşümüz, son yıllarda gerçekleştirdiği reformlar dolayısıyla Türkiye'yi takdir ederken, bir yandan da sendika ve azınlık hakları gibi hem uygulama hem de mevzuat açısından daha yoğun çaba gerektiren konuların altını çizmek yönünde olmuştur. Bunun yanında Türkiye'nin kendi geçmişiyle barışık bir politika izlemesini de teşvik ettik. Bu değerler 60 yılı aşkın bir süredir AB'yi üzerine inşa ettiğimiz, önceki bölünmelerin ötesine geçen, ortak bir kader yaratmak amacına hizmet eden temel değerlerdir. 

Israrlıydım, çünkü... 
Ancak, hangi Türkiye'nin AB'ye katılması gerektiği tartışması önemliyse, Türkiye'nin hangi AB'ye katılacağı tartışması da aynı derecede önemlidir. Türkiye'nin AB'ye katılımı, sosyal ve bölgesel dayanışma, çevre veya sürdürülebilir tarım gibi alanlarda güçlü ortak politikaları olan Avrupa siyasi birliği projesini sulandırmak için bir mazeret olarak kullanılamaz. Öte yandan bu, AB bütçesini budamak için de bir mazeret teşkil edemez. Geçen hafta bu hususta oldukça ısrarlı davrandım çünkü, biz Avrupa Birleşik Devletleri değilsek bile Avrupa Birleşik Milletleri'nden daha fazlasıyız Avrupa entegrasyonunun geleceğiyle ilgili olarak tüm tartışmaların sahne ışıkları altında yapılmasını sağlamalı ve arka kapıdan bir şeyler kaçırıyor gibi görünmemeliyiz. 

Tartışmaya başlayalım 
Entegrasyonun geleceğiyle ilgili model tartışması kimilerine şovenist görünebilir. Buna rağmen, Avrupa'nın bu tartışmalara şimdiden başlaması gerektiğine inanıyorum. Aynı şekilde, Türk dostlarımdan da - ki çok sayıda Türk dostum var - kendilerine, gelecekte ne tür bir Avrupa Birliği'ne katılmak istediklerini sormalarını isterim. Eminim ki, bu konuda Türkiye'nin de söyleyeceği çok şey vardır. 




</TEXT>
</DOC>
