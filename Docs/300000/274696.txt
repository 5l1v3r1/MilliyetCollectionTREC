<DOC>
<DOCNO> 274696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas21.html </URL>
<DATE> 2004/09/24/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Bilimsel olarak kanıtlandı Medyumlar gaipten ses alamıyor 
</HEADLINE>
<TEXT>

     Medyumlar, tutma olasılığı yüksek ifadeleri tercih ediyor İngiliz bilim adamları bir 'tecrit' deneyi uygulayarak medyumların hiçbirinin kesin bilgiler veremediklerini ve gaipten haber alamadıklarını ispat etti. 
     İngiliz bilim adamları, ruhlar alemiyle irtibat kurduklarını iddia eden medyumları ve medyumluğu araştırdı. Hertfordshire Üniversitesi'nden Prof. Richard Wiseman ve ekibi, hayatını medyumlukla kazanan beş kişiyi sırayla bir odaya koydu. 
     Beş tane gönüllüyü de onları göremeyeceği ve duyamayacağı ayrı bir odada bekletti. Medyumlar, her bir gönüllünün ölmüş yakını ile ilgili verdi. Anlatılanlar karşılaştırıldığında hiçbirinin kesin bilgiler veremediği ortaya çıktı. 
     
     Şans oyunu gibi 
     Sonuçlar değerlendirildiğinde, ölülerle konuştuklarını ve onlardan bilgi aldıklarını iddia eden medyumların, bu insanlar hakkında verdikleri bilgilerin çoğunluğunun doğru olmadığı görüldü. 
     Uzmanlar, tutan bilgilerin oranının, herhangi bir şans oyununda bilgilerin tutma olasılığı kadar olduğunu söyledi. 
     
     'Önceden bilgi alıyorlar' 
     "Araştırma gösterdi ki, medyumlar deney koşulları altında çalışamıyor" diyen Wiseman, medyumların bilerek veya bilmeyerek birtakım psikolojik oyunlarla kendilerine başvuran kişilerden bilgi aldıklarını savundu. 
     
     Yuvarlak ifadeler kullanıyorlar 
     Medyumların bu bilgileri süsleyip ölülerle konuştuklarının kanıtı olarak sunduklarına dikkat çeken Wiseman, ayrıca medyumların 'Sizde kaybettiğiniz yakınınızın bir fotoğrafı var, sürekli ona bakıyorsunuz' veya 'Sağ dizinizde yara izi var' gibi tutma olasılığı yüksek ifadeler kullandıklarını belirtti. 
     
     Kurbanlar zaten şartlanmış 
     Wiseman'a göre kaybettikleri yakınlarıyla temas için medyumlara giden kişiler de genelde hassas ve stres altında, medyumun ağzından çıkacak sözlerin doğruluğuna inanmaya kendilerini şartlamış oluyor. 
     
</TEXT>
</DOC>
