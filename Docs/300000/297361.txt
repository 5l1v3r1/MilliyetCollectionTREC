<DOC>
<DOCNO> 297361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur31.html </URL>
<DATE> 2004/12/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Cem Uzan'ın eşi ziyaret amacıyla şubeye geldi 
</HEADLINE>
<TEXT>

     İstanbul'da dün gece gözaltına alınan Genç Parti GP Genel Başkanı Cem Uzan'ı, eşi Alara Koçibey Uzan ziyarete geldi. 
     Vatan Caddesi'ndeki emniyet müdürlüğü binasına GP Basın ve Propaganda İşleri Başkanı Ufuk İlkiz ve korumalarıyla akşam saatlerinde gelen Alara Koçibey Uzan, basın mensuplarının soruları üzerine, eşi için, ''Davet etselerdi, zaten gelirdi'' dedi. 
     Alara Koçibey Uzan, ''eşi Cem Uzan'ın İmar Bankası'yla bir ilgisinin de bulunmadığını'' savunarak, ''sık sık evlerine baskınlar yapıldığını'' öne sürdü. Uzan, ''Babasının oğlu olması nedeniyle gözaltına alındı. Neden bu şekilde gözaltına alındı, anlamıyorum'' diye konuştu. 
     Elinde beyaz bir gül ve eşinin ilaçlarının bulunduğu bir poşet ile şubeye gelen Alara Koçibey Uzan'ın, Cem Uzan ile görüşmesine izin verilmediği öğrenildi. 
     Gülü ve ilaç poşetini eşine ulaştırılması için görevli memurlara veren Uzan ve beraberindekiler, daha sonra emniyet kafeteryasında gelişmeleri beklemeye başladı. 
     
     ADLİYEDE CEM UZAN HAZIRLIĞI 
     Bu arada, olayla ilgili soruşturmanın yürütüldüğü Şişli Adliyesi'nde, bütün katlar boşaltılmaya başlandı. 
     Cem Uzan ile gözaltında bulunan diğer 10 kişinin adliyeye sevk edilmesini bekleyen gazeteciler de adliye binasının dışına çıkarıldı. 
     Uzan ile diğer kişilerin şubedeki sorgularının ve evrakın tamamlandığı, soruşturmayı yürüten Cumhuriyet Savcısı'nın istemesi halinde adliyeye sevk edilebilecekleri öğrenildi. 
     
</TEXT>
</DOC>
