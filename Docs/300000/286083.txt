<DOC>
<DOCNO> 286083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy11.html </URL>
<DATE> 2004/11/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Baykal "Pamukta prim uygulanlamasına mutlaka geçilmeli" 
</HEADLINE>
<TEXT>

     CHP Genel Başkanı Deniz Baykal, ''Türkiye'de 35 milyon çiftçinin adı yoktur, kimliği yoktur. Bu insanlar son iktidarlar tarafından kendi kaderine bırakılmış, bir kenara itilmiştir'' dedi. 
     İzmir'in Torbalı İlçesi'nde tarım örgütleri, sivil toplum kuruluşları tarafından düzenlenen, CHP tarafından da desteklenen ''Pamuk Mitingi''nde üreticiler, önce üzerlerinde ''İncir'', ''Üzüm'', ''Pamuk'' ve ''Zeytin'' yazılı 4 tabut dolaştırdı, sembolik olarak da ''cenaze namazı'' kıldı. 
     Mitingde yaptığı konuşmada, Türkiye nüfusunun yüzde 40'ını oluşturan çiftçilerin aynı kaderi paylaştığını belirten Baykal, ''Türkiye'de 35 milyon çiftçinin adı yoktur, kimliği yok. 35 milyon insan son iktidarlar tarafından kendi kaderine terk edilmiş, bir tarafa itilmiş, ayak bağı, yük, sırtta kambur ve engelmiş gibi muamele görmekte'' diye konuştu. 
     Önceki dönemlerde çiftçilerin hava koşulları başta olmak üzere çeşitli sebeplerle bir yılı kötü geçirirse, ertesi yıl mutlaka yüzünün güldüğünü ve kendini toparlayabildiğini söyleyen Baykal, son 5 yıldır ise çiftçinin darbe üzerine darbe gördüğünü, çiftçiye destek veren kuruluşların kapatıldığını, ürün fiyatlarının aşağıya düştüğünü, girdi fiyatlarının ise sürekli yükseldiğini kaydetti. 
     Baykal, ''Türkiye'de bir zulüm, facia, bir büyük haksızlık yaşanıyor. Buna karşı kimse sesini çıkaramıyor'' dedi. 
     Çiftçinin ''milletin efendisi'' olma alışkanlığıyla hareket ettiğini, ancak iktidarın bunu anlamamakta direndiğini ileri süren Baykal, geçen yıl pamuğa 1 milyon lira verilmesine rağmen bu yıl fiyatın 850 bin liraya düştüğünü, ancak mazotun 1 milyon 200 bin lira olan fiyatının, bu yıl 1 milyon 800 bin liraya çıktığını, gübredeki artışın yüzde 50'yi geçtiğini, çiftçinin yüzde 25 faizle borç aldığını söyledi. Bankaların içini boşaltanların ise 37 milyar dolar götürdüğünü kaydeden Baykal, buna sessiz kalınmamasını istedi. 
     Sadece pamukçunun değil tüm tarım ürünlerinde büyük sıkıntılar yaşandığını, tarımda dışa bağımlılığın giderek arttığını belirten Baykal, şöyle konuştu 
     ''Yunan hükümeti, pamukçuya 960 bin lira prim veriyor. Sen 90 bin lira prim veriyorsun, onu da çiftçi tahsil edemiyor. Bu topraklarda pamuk ekmeyeceğiz de ne ekeceğiz Buğday, domates, patates, zeytin, soğan yetiştirmeyeceğiz de ne yetiştireceğiz Bu toprakları biz niye fethettik Allah aşkına Milli Mücadeleyi niye yaptık Allah aşkına Bu toprağın hakkını vermeyeceksek, ekip biçmeyeceksek, sahip olamayacaksak bu toprakları biz satmak için mi aldık Satacağız da sonra ne olacak Hükümet, Türk üreticisi pamuk ekmezse dışarıdan ithal ederiz diyor. Dışarıdan neyle ithal edeceksin, dövizle. Dövizi neyle bulacaksın, dışarıdan faizle borçlanarak.'' Türkiye'de bütçenin yüzde 45'inin faize gittiğini, buna karşılık tarıma ayrılan payın binde 7 olduğunu belirten Baykal, yanlış gidişin durdurulması gerektiğini söyledi. 
     
     PRİM UYGULAMASI ŞART 

     Baykal, ''Pamukçuya 800-900 bin liralık avans alımı yapılıyor. Ama, sadece masrafı, 1 milyon lira. Pamukta prim uygulamasına mutlaka geçilmeli. Prim uygulaması olmadan pamuğu kurtarmanın olanağı yok'' dedi. 
     Pamukçuya bu yıl mutlaka 400-500 bin liralık prim uygulanmasını isteyen Baykal, bu uygulama ile Türkiye'de kayıt dışı ekonominin de önlenebileceğini, verginin tabana yayılabileceğini, böylelikle prim maliyetinin karşılanabileceğini söyledi. Baykal, girdi fiyatlarında da ciddi desteğe ihtiyaç bulunduğunu bildirdi. 
     Hükümetin tarımda yanlış politika izlediğini öne süren Deniz Baykal, ''Bu gidişi biz daha önce yaşadık. Bu filmi bir daha çevirmek isteyen 3 parti parlamento dışına atıldı. Bunların gereğini de yapacaksınız. Gün geldiğinde bunları da atacaksınız'' diye konuştu. 
     
     3 KİLOGRAM PAMUK, 1 LİTRE MAZOTA DENK 

     CHP Genel Başkanı Baykal, 3 kilogram pamukla 1 litre mazot satın alınabildiğini, bunun dünyanın hiçbir yerinde görülmemiş bir uygulama olduğunu belirterek, çiftçi temsilcilerinin 2 yıldır Başbakan ile görüşmek için randevu alamadıklarını kaydetti. 
     Deniz Baykal, ''Toprak cezalandırılıyor, toprağın intikamı, cevabı önümüzdeki günlerde verilecek. Aman önümüzdeki seçimlerde hata yapmayın. Çiftçi sandıkta kendini aldatanlara cevabını çok iyi gösterecek'' dedi. 
     Baykal, daha sonra beraberinde Genel Sekreter Yardımcıları Mehmet Sevigen ve Oğuz Oyan, milletvekilleri, belediye başkanları ile Menderes ve Torbalı'nın Yazıbaşı Beldesi belediye başkanlarını ziyaret etti, sorunlarıyla ilgili bilgi aldı. 
     
</TEXT>
</DOC>
