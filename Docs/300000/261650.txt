<DOC>
<DOCNO> 261650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/guncel/gun01.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel güvenlikçiler de gözaltına alabilecek 
</HEADLINE>
<TEXT>


Yeni yasaya göre, özel güvenlik görevlileri en az lise mezunu olmak zorunda. Özel güvenlikçi üst arayabilecek, polis gibi gözaltına alabilecek 

SERHAT OĞUZ İstanbul 

TBMM'de kabul edilerek yürürlüğe giren Özel Güvenlik Hizmetleri Yasası, yaklaşık 50 bin kişiden oluşan özel güvenlik ordusunda köklü değişikliklere neden olacak. Yeni yasaya göre, lise mezunu olmayan güvenlik görevlileri 1 Nisan 2005 tarihinden sonra çalışamayacak. Yani ilkokul mezunu 15 bini aşkın güvenlik görevlisi, işsiz kalacak. 
Güvenlik Sistemleri ve Gözetim Organizasyonları Derneği Yönetim Kurulu Üyesi Oryal Ünver, yasanın birkaç olumsuzluğun dışında sektörün taleplerini karşıladığını söyledi. Yasanın hazırlanması sırasında güvenlik görevlilerine asgari ücretin üzerinde bir ücretlendirme yapılmasını istediklerini ancak bunun yasada yer almadığını belirten Ünver, "Yasa uygulanabilir, esnek ve Avrupa standardında bir düzenlemeyle köklü değişiklikler getirdi. Bundan sonra, güvenlik hizmetleri daha ciddi, daha profesyonel olacak. İçişleri Bakanlığı'ndan ruhsat almadan güvenlik şirketi kurulamayacak, sertifika almayan güvenlik görevlisi olamayacak" dedi. 
Yasa, silahlı veya silahsız hizmet veren tüm güvenlik görevlilerini kapsıyor. Sitelerdeki güvenlik görevlisinden işyerlerindeki silahlı görevlilere kadar tüm güvenlik personeli için yasa maddeleri geçerli. 

Resmi koruma dönemi bitti 

Yasanın getirdiği bazı değişiklikler şunlar 
Güvenlik görevlisi olmak için en az lise mezunu olma şartı aranacak. Ayrıca 120 saatlik bir eğitimin ardından sınava girip valiliklerden sertifika almayanlar çalışamayacak. Sadece askerlik ya da polislik görevinden ayrıldıktan sonra özel güvenlik görevlisi olanlar beş yıl bu kapsam dışında tutulacak.Özel güvenlikle ilgili kararları, valililik ya da kaymakamlık temsilcisi, özel sektör ve ticaret odası temsilcilerinin yer aldığı İl Güvenlik Komisyonu verecek. Yani bir şirket, yasadan önce olduğu gibi istediği şekilde güvenlik hizmeti talep edemeyecek, soruna uygun güvenlik çözümünü komisyon belirleyecek.Güvenliği tehdit altında olanlar polis koruması talep edemeyecek. Bu talepleri Valiliğin uygun görmesi halinde özel güvenlik şirketleri sağlayacak ve ücretini korunan kişi ödeyecek.Özel güvenlik görevlilerinin en çok karşılaştığı itirazlardan biri olan 'Üst arama yetkiniz yok' cümlesi, yasada verilen yetkiyle tarih oldu.Özel güvenlik görevlisi, olay yerine polis gelene kadar gerekli gördüğü kişileri gözaltına alabilecek.Bankaların kendi elemanlarıyla yaptığı para nakliyesi, artık özel güvenlik şirketleri tarafından sağlanabilecek.Özel güvenlik görevlileri grev yapamayacak. 

</TEXT>
</DOC>
