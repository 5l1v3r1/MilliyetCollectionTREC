<DOC>
<DOCNO> 279796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur04.html </URL>
<DATE> 2004/10/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Doktor önlüklü tacizci 
</HEADLINE>
<TEXT>

     Soner KOCAER ANTALYA, DHA 

ANTALYA Devlet Hastanesi'nde çalışan kadın doktor ve hemşirelere cinsel içerikli mektup yazan 34 yaşındaki Akın Eroğlu, önceki gün çamaşırhaneden aldığı doktor önlüğüyle ameliyathaneye girmek isterken yakalandı. Eroğlu, "Hep doktor olmayı istemiştim. Cinsel içerikli mektupları ise porno dergilerden öğrendim'' dedi. 
     Geçtiğimiz aylarda hastanenin bütün çalışanları kadın olan Kanser Tarama ve Eğitim Merkezi'ne giren kimliği belirsiz bir kişi, buranın yedek anahtarını çalmış ve mektup bırakarak kaçmıştı. Ardından başka bir gece yine bu merkeze giren kişi, doktor ve hemşirelere yönelik Sizi seviyorum, bacaklarınız çok güzel' gibi ifadelerin bulunduğu cinsel içerikli mektup yazdı ve personele ait yemekleri yiyip çıktı. 
     Hastanedeki kadınları taciz eden kişi aranırken, önceki gün birinci kattaki ameliyathaneye girmek isteyen doktor önlüklü yabancı dikkat çekti. Burada çalışan bir temizlik personelinin şüphelenmesi üzerine hastane polisine bildirildi. Yakalanan Akın Eroğlu, Asayiş Şube Müdürlüğü Cinayet Büro Amirliği ekiplerine teslim edildi. 
     İzmir polisi tarafından 3 okuldan Türk Bayrağı çaldığı gerekçesiyle de arandığı anlaşılan Eroğlu, sorgusunda suçunu itiraf etti. Eroğlu, "Hep doktor olmayı istemiştim. Ama olamadım. Bana hastanede Üzerindekiler kirli, git çamaşırhaneden üzerine birşeyler giy dediler, ben de çamaşırhaneye giderek doktor önlüğü giydim. Cinsel içerikli mektupları ise porno dergilerden öğrendim. Orada çıplak kadın resimleri gördüm ve o yüzden yazdım'' dedi. 
     Zanlı Eroğlu, çıkarıldığı mahkeme tarafından tutuksuz yargılanmak üzere serbest bırakıldı. 
     
</TEXT>
</DOC>
