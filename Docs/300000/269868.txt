<DOC>
<DOCNO> 269868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonyas09.html </URL>
<DATE> 2004/09/07/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Monica Lewinsky'nin Clinton kitabı Çin'de 
</HEADLINE>
<TEXT>

     ABD'de eski Beyaz Saray stajyeri Monica Lewinsky, eski Başkan Bill Clinton'la Oval Ofis'te yaşadığı aşk macerasını kaleme aldığı kitabı Çin'de de satışa sunuyor. 
     Resmi Xinhua ajansıyla birlikte yarı resmi Çin internet sitesi Cninanews.com'un bildirdiğine göre, Beyaz Saray stajyeri Lewinsky, ''Clinton'ın ensesinde'' kitabını tanıtmak için birkaç gün içinde Pekin'e gelecek. 
     Dünyayı ayağa kaldıran ve 7 Kasım 2000 tarihinde 5 haftalığına kilitlenen ABD başkanlık seçiminde Clinton'ın Demokrat Partisi'ne bugünkü Başkan George Bush'un Cumhuriyetçi Partisi karşısında oy kaybettiren Lewinsky skandalının kitap ticareti, Çin'de de furyasını sürdürüyor. 
     Eski ''Göksel İmparatorluk''un başkenti Pekin'de Clinton'ın hayat hikayesi kitabının da ''best seller'' olmaya hazırlandığı bir dönemde, Lewinsky'in birkaç gün içinde Çin'de olması bekleniyor. 
     Clinton'ın ''Hayatım'' adlı kitabı, haziranda ABD'de satışa sunuldu. Ağustosta da Pekin devlet yayınevi Yilin Press, kitabın telif hakkı için milyonlarca dolar ödedi. 
     Monica Lewinsky de, Clinton'ın kitabına yetişmek için ''Monica'nın Hikayesi'' isimli kitabını tanıtmaya geliyor. Lewinsky, dolaylı olarak 2000 ABD başkanlık seçimini 5 hafta kilitleyen ilişkisinin kitabını tanıtmak için 5 Çin şehrinde tur atacak. 
     Devlet yayınevi Yilin Press'in genel yayın müdür yardımcısı Liu Fıng, Clinton'ın kitabıyla ilgili şunları söyledi 
     ''Amerikan edebiyatı ve ABD konularında birçok uzman, çevirinin tam olması için en titiz biçimde çalıştı. Kitabın içeriğine tamamen sadık kalınacaktır.'' Ancak, Clinton'ın avukatı Robert Barnett, ''Kendi yaşamını anlatan kitabının Çince çevirisi yayımlanmadan önce Sayın Clinton'ın gözden geçirme ve itiraz hakkı saklı kalacaktır'' dedi. 
     
     HILLARY 
     ''Lewinsky rezaleti''nde kenarda duran Clinton'ın eşi Hillary Rodham Clinton'ın kitabı da Çin'e yetişti. Ancak bu kitap, makaslanarak yayımlandı. 
     Çin'de, geçen yıl çıkan Hillary Clinton'ın kitabı ''Tarihi Yaşamak'', Çin Komünist Partisi'nin ÇKP sansürüne uğradı Pekin hükümetinin insan hakları uygulamaları ve Bill Clinton'ın Çin ziyareti hakkındaki düşünceleri toplam 10 sayfa olarak kitaptan çıkarıldı. Hillary Clinton'ın 1995 sonbaharında Pekin'de yapılan BM dünya kadın hakları toplantısında sarf ettiği, Çin'in aile planlaması ve tek çocuk politikasına karşıt görüşü de ÇKP'nin sansürüyle karşılaşmıştı. 
     Resmi yeni Çin Haber Ajansı Xinhua, ''Clinton'ın Çin'de hala sevilen bir lider olduğunu'' vurgulamaktan da geri durmadı. 
     
     MONİCA'NIN SİTEMİ 
     Monica Lewinsky, Clinton'ın ''Hayatım'' kitabı haziranda çıktığında, eski başkana şu sözle sitem etmişti 
     ''Clinton'ın Hayatım kitabından hayal kırıklığına uğradım. İsterdim ki Başkanlık makamını korumaya gayret eden Başkan, makamındaki yardımcıları ve soruşturma amaçlı Ulusal Demokrat Komite'de sarf edilen yanlış, sahte, yersiz beyanatları açıklamış ve düzeltmiş olsun. Hayır, bunu göremedim.'' Clinton, kitabında Monica'nın hissiyatına ters düşebilecek biçimde, '' Oval Ofis'te İlişkimiz münasebetsiz bir ilişki idi'' diyor. Lewinsky, Clinton'ın uzun özyaşamöyküsünde Monica macerasına ''sadece'' 16 sayfa ayırmasını hazmedemediğini ifade ediyor. 
     ÇKP'nin resmi veya yarı resmi yayın organları, bütün bu olup bitenleri medyatik tarzda reklama sokuyor 
     ''Clinton'ın kitabıyla beraber Lewinsky'nin bizzat Çin'i ziyaret edecek olması, Lewinsky hadisesine yepyeni bir merak merhalesi açıyor.'' 
     
</TEXT>
</DOC>
