<DOC>
<DOCNO> 296851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo19.html </URL>
<DATE> 2004/12/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Futbolda "Şampiyonlar Şampiyonu" yarın belli oluyor... 
</HEADLINE>
<TEXT>

     Futbolda Avrupa ve Güney Amerika Şampiyonu takımları karşı karşıya getiren kıtalararası kulüpler dünya şampiyonluğu maçında FC Porto, Kolombiya'dan Once Caldas ile yarın Japonya'da karşı karşıya gelecek. 
     2002 yılındaki Dünya Kupası final maçının yapıldığı Yokohama Uluslararası Stadı'nda bu yıl 43.sü düzenlenecek organizasyonda, geçen yıl Avrupa Şampiyonlar Ligi'nde şampiyon olan Portekiz'in FC Porto takımıyla, Güney Amerika Kupası Şampiyonu Once Caldas TSİ 12.00'de mücadele edecek. 
     Güney Amerika takımlarının bugüne dek 22 kez kazandığı şampiyonadan Avrupa takımları da 20 kez başarıyla ayrıldı. Yarın son kez 2 takımlı statüyle düzenlenecek kupa finallerinde şimdiye kadar 150 gol atılırken, Güney Amerika takımlarının 76-74'lük gol üstünlüğü bulunuyor. 
     AC Milan takımının 7 kez katıldığı kupa mücadelesinde, Avrupa'dan İtalyan takımları 12, Güney Amerika'dan da Arjantin takımları 18 kez finallerde yer alarak rekor kırdı. 
     AC Milan İtalya , Real Madrid İspanya , Boca Juniors Arjantin , Penarol ve Nacional Uruguay 3'er kez kupayı kaldırma başarısı gösterdi. 
     Kıtalararası kupa organizasyonu, gelecek yıldan itibaren 6 kıtanın şampiyonunun katılacağı, 3'erli takımlar halinde 2 grup olarak düzenlenecek. Avrupa ve Güney Amerika takımları seribaşı olarak kabul edileceği için final öncesi karşılaşamayacak. 
     
</TEXT>
</DOC>
