<DOC>
<DOCNO> 282279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas01.html </URL>
<DATE> 2004/10/21/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Sürücülerin yarısı direksiyon başında uyuyor 
</HEADLINE>
<TEXT>

     Amerikalı sürücülerin yarıdan fazlasının, hayatlarında en az bir kez direksiyon başındayken uyudukları bildirildi. 
     ABD Ulusal Uyku Vakfı tarafından gerçekleştirilen bir araştırmanın sonuçlarına göre, Amerikalı sürücülerin yüzde 51'i direksiyon başındayken uyuduklarını kabul ederken, direksiyon başında uyumanın ABD'de trafik kazasına yol açan iki önemli sebepten biri olduğuna dikkat çekildi. 
     CBS News televizyon kanalında yer alan bir habere göre, ABD Ulusal Uyku Vakfı'nın araştırması, 2002 yılında sürücülerin yüzde 20'sinin, yani 32 milyon insanın, araba kullanırken uyuduklarını ortaya koydu. Haberde, bu sürücülerden önemli bir kısmının direksiyonda uyumanın bedelini kazaya sebep olmak suretiyle ödediği de kaydedildi. 
     ABD Ulusal Otoban Trafik Güvenliği İdaresi verilerine göre ise, direksiyon başında uykuya dalma yüzünden ABD'de her yıl 100 binden fazla trafik kazası meydana geliyor. Bu kazalarda 1500'den fazla kişi hayatını kaybederken, en az 70 bin kişi de yaralanıyor. 
     Bu rakamların gerçeği yansıtmaktan uzak olduğunu ileri süren Ulusal Uyku Vakfı'ndan Darrel Drobnich ise, gerçek rakamların bunun en az 3 ya da 4 katı olduğunu savunuyor. Drobnich, 24 saat uyumayan bir insanın ABD'nin 50 eyaletinde kanunen sarhoş kabul edilen sürücülerle aynı oranda dikkatinin dağıldığını ifade ediyor. 
     
</TEXT>
</DOC>
