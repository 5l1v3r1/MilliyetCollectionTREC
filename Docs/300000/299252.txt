<DOC>
<DOCNO> 299252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur16.html </URL>
<DATE> 2004/12/20/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Patrik Bartholomeos beraat etti 
</HEADLINE>
<TEXT>

     Fener Rum Patriği Dimitri Bartholomeos Arhondoni ile dönemin Sen Sinod Meclisi'nin 11 üyesi, ''dinlerden birine ait dini işleri, ibadet veya ayinin yapılmasını men etmek'' suçundan yargılandıkları davada beraat etti. 
     Fatih 3. Asliye Ceza Mahkemesi'ndeki duruşmaya katılmayan tutuksuz sanıklar Fener Rum Patriği Dimitri Bartholomeos Arhondoni, Fener Rum Patrik Vekili İakovos Fenerli ile olay tarihinde Sen Sinod Meclisi'nin üyesi olan Hrisostomos Emilyos Konstantinidis, Dimitri Savaidis, Dimitro Komatas, Yanaki Atanasyadis, Apostal Danilidis, Kostandinos Harisiyai, Hrisostomo Kalaycı, Yorgo Dragun, Vasil Yuanidis ve Haralambos Sofroniadis'i, avukat Kezban Hatemi temsil etti. 
     Müdahil Bojidar Çipof ve avukatı Haluk Perk'in hazır bulunduğu duruşmada, Fatih Cumhuriyet Savcısı Ali Yılmaz'ın hazırladığı mütalaanın birer örneği taraf avukatlarına verildi. 
     Savcı Yılmaz'ın mütalaasında, tüm sanıkların, ''dinlerden birine ait dini işleri, ibadet veya ayinin yapılmasını men etmek'' suçundan 6 ay ile 1'er yıl arasında hapis cezasına çarptırılmalarını istediği bildirildi. 
     Savcılık görüşüne karşı diyecekleri sorulan taraf avukatlarından Haluk Perk, mütalaaya katıldıklarını belirterek, ''Bulgar Kilisesi, Rum Patriği'ne bağlı değildir. Bu nedenle Sen Sinod Meclisi'nin görevden alma yetkisi yoktur'' dedi. 
     Sanıkların avukatı Kezban Hatemi ise suçun unsurlarının oluşmadığını savunarak, ''Dinin belli ritüelleri ve kuralları vardır. Bu ritüel ve kurallara müdahale edilmesi, laik bir devletin yapmaması gereken bir husustur'' diye konuştu. 
     Avukat Hatemi, tüm sanıkların beraatlerine karar verilmesini istedi. 
     Kararı açıklayan hakim, Fener Rum Patriği Dimitri Bartholomeos Arhondoni ile dönemin Sen Sinod Meclisi'nin 11 üyesinin ''suçun unsurları oluşmadığı'' gerekçesiyle beraatlerine, yargılama aşamasında ölen Mihal Roka hakkındaki davanın ise düşürülmesine karar verdi. 
     
     MÜDAHİL TARAF TEMYİZ EDECEK 
     Duruşma sonrası basın mensuplarının sorularını cevaplandıran müdahil avukatı Haluk Perk, kararı temyiz edeceklerini belirterek, ''Laik sistemde, inanç sisteminin serbest olmasını istiyoruz. Patrik Bartholomeos din adamıdır. Dini hakkı ve haddi olmadığı halde müdahaleye göz yumulmuştur'' dedi. 
     Sanıkların avukatı Kezban Hatemi ise Bulgar Kilisesi eski Başpapazı Konstantin Kostov'un görevden alınmasıyla Sen Sinod Meclisi üyelerinin verdiği kararın ilgisi bulunmadığını savunarak, Bulgaristan'daki Bulgar Kilisesi'nin İstanbul'daki atamalar için Fener Rum Patrikanesi'nden onay aldığını söyledi. 
     Hatemi, Bulgar Kilisesi'nin uygulamada Fener Rum Patrikanesi'ne bağlı olduğunu ifade ederek, Türkiye gibi laik bir ülkede din ritüellerine müdahale edilmesinin laikliğe uygun olmadığını savundu. 
     
     İDDİANAMEDEKİ SUÇLAMA 
     Fatih Cumhuriyet Başsavcılığı'nca hazırlanan iddianamede, sanıkların, 2002 yılında verdikleri ve tüm dini cemaatlere yayınladıkları bir kararla, Bulgar Kilisesi Başpapazı Konstantin Kostov'un ruhani yetkilerini elinden aldıkları ve hiçbir kilisede ayin yapamayacağını bildirdikleri anlatılıyordu. 
     İddianamede, bu eylemin, TCK'nın 175. maddesinin 1. fıkrasında düzenlenen ''dinlerden birine ait dini işleri, ibadet veya ayinin yapılmasını men etmek'' suçunu oluşturduğu ifade ediliyordu. 
     
</TEXT>
</DOC>
