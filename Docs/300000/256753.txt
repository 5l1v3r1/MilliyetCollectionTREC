<DOC>
<DOCNO> 256753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun24.html </URL>
<DATE> 2004/07/20/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Erdoğan-Chirac zirvesi başladı... 
</HEADLINE>
<TEXT>

     Resmi ziyaret için Paris'te bulunan Başbakan Recep Tayyip Erdoğan'ın Fransa Cumhurbaşkanı Jacques Chirac ile görüşmesi başladı. 
     Chirac, Başbakan Erdoğan'ı Cumhurbaşkanlığı Sarayı merdivenlerinde karşıladı. İki lider, basına poz verdikten sonra saraya girerek görüşmelere başladı. 
     Chirac, görüşmelerden sonra Erdoğan ve beraberindeki heyete Cumhurbaşkanlığı sarayında çalışma yemeği verecek. 
     Cumhurbaşkanlığı sarayındaki görüşmelere, yurtdışındaki Türklerden sorumlu Devlet Bakanı Mehmet Aydın, Maliye Bakanı Kemal Unakıtan ve Ulaştırma Bakanı Binali Yıldırım ile Fransa Dışişleri Bakanı Michel Barnier de katılıyor. 
     Görüşmelerde Türkiye'nin Avrupa Birliği üyeliği ile AB Komisyonu'nun ekimde Türkiye ile tam üyelik müzakerelerinin başlayıp başlamayacağı yolundaki raporu öncelikle gündeme gelecek. 
     Görüşmelerde, Türkiye AB ilişkileri dışında, ikili konular ve aralarında Irak, Ortadoğu ve Kafkasya'daki gelişmelerin de bulunduğu bölgesel konular gündeme gelecek. 
     Erdoğan'ın Chirac ile görüşmesinde, enerji, ulaştırma, havacılık ve sanayi alanlarında yapılacak işbirliğinin de ele alınması bekleniyor. 
     
</TEXT>
</DOC>
