<DOC>
<DOCNO> 299511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy06.html </URL>
<DATE> 2004/12/21/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ersümer ve Çakan Yüce Divan'da yargılanıyor... 
</HEADLINE>
<TEXT>

     Eski Enerji ve Tabii Kaynaklar Bakanları Zeki Çakan ve Cumhur Ersümer'in, Yüce Divan'da yargılanmalarına devam ediliyor. 
     Davanın 3. duruşmasına, sanıklar Ersümer ve Çakan ile avukatları katıldı. 
     İddia makamında, Yargıtay Cumhuriyet Başsavcısı Nuri Ok, Başsavcı Vekili Abdurrahman Yalçınkaya ve Yargıtay Cumhuriyet Savcısı Zafer Ediş yer aldı. 
     Yüce Divan Başkanı Mustafa Bumin, duruşmanın başında, Ersümer'in avukatı Bülent Acar'ın daha önce verdiği iki dilekçe bulunduğunu belirterek, bu konuda Başsavcı Nuri Ok'tan görüşünü sordu. Bumin, sanık avukatı Acar'ın usule ilişkin bu istemleri yerine getirilmediği takdirde esasa ilişkin savunma yapmayacaklarını da dilekçelerinde belirttiğini kaydetti. 
     Başsavcı Ok, sanık Ersümer'in avukatı Acar'ın verdiği 2 dilekçede daha önce Yüce Divan tarafından verilen ara karar gerekçelerinin taraflarına bildirilmesi ve yargılama dışında bırakılan eylemlerin tespit ve değerlendirilmesini istediğini belirtti. Ara kararların, iddia makamını ve savunmayı bağlayacağını, kesin olduğunu, ancak mahkemeyi bağlamayacağını belirten Ok, bu kararların değiştirilebileceğine işaret etti. Başsavcı Ok, soruşturma raporundaki fiillerin tespitinde Yüce Divan'ın vereceği kararın esas olacağını kaydetti. 
     Başsavcı Ok, Yüce Divan'ın vereceği ara kararların ve nihai karara karşı bir itiraz yolu bulunmadığını, bu nedenle usule ilişkin herhangi bir eksiklik olmadığını ifade ederek, sanık Ersümer'in avukatı Acar'ın istemlerinin reddini talep etti. 
     Mustafa Bumin, itirazlara ilişkin ara kararı açıklamak üzere duruşmaya bir süre ara verdi. 
     Bu arada, duruşmanın başında basın mensuplarının kısa süreli görüntü almasına izin verildi. Bazı eski ANAP'lı milletvekilleri de duruşmayı izliyor. 
     
</TEXT>
</DOC>
