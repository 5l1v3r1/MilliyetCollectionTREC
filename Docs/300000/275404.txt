<DOC>
<DOCNO> 275404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur32.html </URL>
<DATE> 2004/09/27/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
TCDD ''Ankara'da açılan davanın tren kazalarıyla ilgisi yok" 
</HEADLINE>
<TEXT>

     TCDD Genel Müdürlüğü, ''Ankara'da açılan davanın tren kazalarıyla hiçbir ilgisinin bulunmadığını'' bildirdi. 
     TCDD'den yapılan yazılı açıklamada, bugün bazı medya organlarında TCDD bürokratlarının Ankara'da yargılandığına ilişkin haberlerin yer aldığı anımsatılarak, söz konusu davanın tren kazaları ile bir ilgisinin bulunmadığı kaydedildi. 
     Açıklamada şu bilgilere yer verildi 
     ''Bugün Ankara 8. Ağır Ceza Mahkemesi'nde, TCDD bürokratları Süleyman Karaman, Ali Kemal Ergüleç, İsmet Salihoğlu ve Şinasi Kazancıoğlu hakkında açılan davanın ilk duruşması yapılmıştır. Bu dava, bir TCDD personelinin özlük haklarıyla ilgili yaptığı asılsız şikayet başvurusu üzerine açılmış olup, mahkeme, ilk davada görevsizlik kararı vermiştir. 
     Basında iddia edildiğinin aksine söz konusu davanın tren kazalarıyla hiçbir ilgisi bulunmamaktadır. Bazı haber sitelerinde konunun çarptırıldığı görülmektedir. 
     Tren kazalarıyla ilgili başlatılan yargılamalar, Sakarya ve Gebze mahkemelerinde görülmekte olup bu konuyla ilgili Ankara mahkemelerinde açılan herhangi bir dava bulunmamaktadır. TCDD bürokratları hakkında tren kazalarıyla ilgili olarak açılmış bir dava bulunmamaktadır. 
     Demiryollarına olan güveni sarsıcı nitelikte yapılan yayınlara karşı kuruluşumuzun her türlü yasal hakkı saklıdır.'' 
     
</TEXT>
</DOC>
