<DOC>
<DOCNO> 280290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun15.html </URL>
<DATE> 2004/10/15/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Fransız basını Türkiye tartışması bitmedi... 
</HEADLINE>
<TEXT>

     BBC 

Fransız gazeteleri, parlamentoda dün yapılan Türkiye tartışmasına geniş yer verirken, Le Monde, tartışmada konuşan milletvekillerinin çoğunun Türkiye'nin Avrupa Birliği'ne üye olmaya hazır olmadığını kabul ettiklerini, bunlar arasında Başbakan Raffarin'in de bulunduğunu belirtiyor. 
     Gazete tartışmanın, Cumhurbaşkanı Jacques Chirac'la onu destekleyen partilerin Türkiye konusunda 'derin bir görüş ayrılığı' içinde oldukları bir dönemde yapılmasına dikkat çekiyor. 
     Le Figaro ise Fransa'da Türkiye'yle ilgili tartışmaların kısa sürede son bulmasını beklemiyor. Zira gazeteye göre, "Fransa Parlamentosu'ndaki tartışma, Türkiye'yle ilgili tartışmayı bitirmedi". 
     Le Figaro konunun, Fransa sağı ve solundaki görüş ayrılıklarının gözler önüne serdiğini vurguluyor. 
     Liberation ise tartışmaya daha farklı bir açıdan yaklaşmış. Gazete Fransa'nın bu günlerde değerlerine yönelik şüpheler içinde olduğunu söylüyor. 
     Gazeteye göre Fransa, Türkiye'yle tam üyelik görüşmelerine başlanması halinde, ruhunu kaybetmekten korkuyor. Liberation'daki başyazı şöyle sürüyor 
     "İslamın alelacele terörizmle ilişkilendirildiği bir dönemde, Avrupa'nın artık sadece Musevilik ve Hristiyanlıktan ibaret olmadığı gerçeği, Fransa'nın endişelerini artırıyor. İşte bu nedenle Türkiye sorunu, Fransa'nın kaygılarından oluşan patlayıcı kokteyli, belirginleştiriyor." 
     
</TEXT>
</DOC>
