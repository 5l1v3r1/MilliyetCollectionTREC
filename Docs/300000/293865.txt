<DOC>
<DOCNO> 293865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo22.html </URL>
<DATE> 2004/12/01/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Olimpiyat Stadı'ndaki Devler Ligi finalinin logo ve biletleri hazır... 
</HEADLINE>
<TEXT>

     İstanbul'da Atatürk Olimpiyat Stadı'nda 25 Mayıs 2005 tarihinde yapılacak Avrupa Şampiyonlar Ligi Finali'nin logo ve bilet tanıtımı yapıldı. 
     Atatürk Olimpiyat Stadı'nda yapılan tanıtım toplantısına UEFA Birinci Asbaşkanı Şenes Erzik, Futbol Federasyonu Başkanı Levent Bıçakçı, A Milli Takım Menajeri Can Çobanoğlu, Ümit Milli Takım Teknik Direktörü Raşit Çetiner, Beşiktaş Kulübü İkinci Başkanı Murat Aksu, Galatasaraylı futbolcu Bülent, Fenerbahçeli oyuncu Mehmet ve İstanbulsporlu Saffet, Eski Milli Takımlar Teknik Direktörü Şenol Güneş, Türkiye Spor Yazarları Derneği Başkanı Onur Belge ile diğer davetliler katıldı. 
     Toplantıda konuşan UEFA Birinci Asbaşkanı Şenes Erzik, 2005 yılının kendileri için çok önemli olduğunu belirterek, ''2005 yılı yalnız İstanbul ve Türk futbolu için değil, tüm dünya futbolu için önemli bir gün. Bu yılda Şampiyonlar Ligi'nin 50. final maçı yapılacak. Bu karşılaşma UEFA'nın amiral gemisi niteliğini taşıyor'' diye konuştu. 
     25 Mayıs 2005 tarihinde milyonlarca seyircinin dikkatinin İstanbul'da olacağını kaydeden Erzik, şunları söyledi 
     ''Futbol Federasyonu buna talip olduğunda çok memnun kalmıştık. Avrupa'nın bu bölgesinde daha önce final maçı yapılmamıştı. Türkiye olarak daha önce bazı organizasyonlara evsahipliği yapmıştık. 12 yıl sonra UEFA'da bir organizasyon Türk futbol sahalarına geri dönüyor. Bu nedenle dönüş muhteşem oldu diyebiliriz. UEFA, ne olursa olsun organizasyonlarda kalite bekler. Uzun yıllar unutulmayacak bir final organizasyonu yapmak UEFA'nın isteği. İşe dahil olan herkesin bu nedenle özenli çalışması önemli.'' UEFA ve organizasyon temsilcilerinin İstanbul ile ilgili olumlu izlenimler edindiğini vurgulayan Şenes Erzik, ''Amacımız İstanbul'un prestijini artırmak ve cazibesine güç katmak'' dedi. 
     Final maçı için hazırlanan logo konusunda da bilgi veren Erzik, ''Logoda Türk bayrağının rengi, Osmanlı İmparatorluğu motifleri, egzotik temalar ve Şampiyonlar Ligi kupası yeralıyor. Artık geri sayım başladı. 181 gün sonra final maçı yapılacak. Top yuvarlanmakta'' diyerek sözlerini tamamladı. 
     Futbol Federasyonu Başkanı Levent Bıçakçı ise Şampiyonlar Ligi'ne evsahipliği yapmanın kendilerine gurur ve heyecan verdiğini ifade ederek, ''Logo ve bilet tanıtımı ilk kez oluyor. UEFA yetkilileri böyle bir talepte bulundu. Hazırlıklarımız sürüyor. En iyi final organizasyonunu yapmak istiyoruz'' dedi. 
     
     FİNAL MAÇININ LOGOSU 
     Toplantıda konuşmaların ardından final maçı için hazırlanan logonun tanıtımı yapıldı. 
     Avrupa Şampiyonlar Ligi Final Proje Müdürü Sami Çölgeçen, UEFA'nın hazırladığı özel logonun aylar süren çalışmalar sonucu belirlendiğini söyledi. 
     Çölgeçen, logoyu hazırlayan ekibin defalarca İstanbul'a gelip kentin motiflerini incelediğini vurgulayarak, şunları söyledi 
     ''Son derece gizli hazırlanan logo, bünyesinde Türk bayrağını, Türk motiflerini, Osmanlı süslemelerini ve Şampiyonlar Ligi'nin dev kupasını barındırıyor. Logo hazırlanırken Türk Bayrağı'nın ay-yıldızı, Şampiyonlar Ligi kupası, Atatürk Olimpiyat Stadı'nın yanı sıra zengin renkler, halılar ve Osmanlı kaligrafisi kullanıldı. Bu motifler biraraya getirilerek 2005 Avrupa Şampiyonlar Ligi Final maçının logosu oluşturuldu. Logonun temasında gurur, özel, dokunaklı ve tutkulu temalar dikkate alındı. Bu logo 25 Mayıs finaline kadar tüm şehir süslemelerinde, biletlerin üstünde, statta ve hatıra eşyalarında kullanılacak.'' 
     
     BİLETLER 
     Final maçı için satılacak biletlerin yapısı da toplantı sırasında tanıtıldı. 
     Yine proje müdürü Sami Çölgeçen'in bilgi verdiği biletlerde, logoda yer alan motiflere yer verildi. 
     Çölgeçen, Atatürk Olimpiyat Stadı'nın kapasitesinin 80 bin olduğunu dile getirerek, ''Bu çeşitli nedenlerle 69 bin kapasiteye düşecek. 20'şer bin bilet final oynayacak takımların taraftarlarına ayrılacak. 7 bin 200 bilet uluslararası seyircilere satılacak. 7 bin 200 bilet ise yerel seyirci için satışa sunulacak. Bunun yanında UEFA futbol ailesi için 14 bin 600 bilet ayrılacak. Biletlerin en ucuzu 20 euro, en yükseği ise 150 euro olacak. Satışa çıkarılan biletler için 6 ve 31 Aralık tarihleri arasında federasyona başvuru yapılabilir. Başvurular federasyonun resmi internet sitesi olan 'www.tff.org'da yapılacak. Biletlerin diğer yarısı ise UEFA'nın resmi sitesi tarafından satılacak. Eğer başvurular bilet sayısından fazla olursa kura çekimi yapılacak.'' Bu arada Futbol Federasyonu Başkanı Levent Bıçakçı, sembolik olarak büyük bir bileti İstanbul takımlarından Galatasaraylı Bülent, Fenerbahçeli Mehmet ve İstanbulsporlu Saffet'e verdi. 
     Öte yandan, Beşiktaş'ın UEFA Kupası'nda bu akşam Standart Liege ile yapacağı maç nedeniyle kampta bulunan siyah-beyazlı futbolculardan toplantıya katılan olmadı. 
     Diğer yandan final maçına 50 bin kişinin gelmesi bekleniyor. Bunların 40 bininin günübirlik İstanbul'da olacağı açıklandı. 
     
     FİNAL MAÇI ÖNCESİ VE SONRASI ORGANİZASYONLAR 
     Final maçı öncesi ve sonrası çeşitli organizasyonlar düzenlenecek. 
     Organizasyon çerçevesinde 21-22 Nisan tarihlerinde Starball Turnuvası organize edilecek. Kupa, geçen sezon şampiyon olan Portekiz'in Porto takımının temsilcisi tarafından İstanbul'a getirilecek ve UEFA'ya teslim edilecek. UEFA yetkilileri de 1 ay süre için kupayı İstanbul Büyükşehir Belediye Başkanı Kadir Topbaş'a teslim edecek. Bu süre içinde İstanbul'daki çeşitli belediyeler etkinlikler düzenleyecek. 
     Ayrıca kupa halkın ziyaretine açılacak ve halkın kupayla fotoğraf çektirmesi sağlanacak. 
     
     30 MİLYON EURO KATKI BEKLENİYOR 
     Final maçının İstanbul'a ekonomik katkısının 30 milyon euro civarında olacağı açıklandı. 
     Avrupa Şampiyonlar Ligi Final Proje Müdürü Sami Çölgeçen, final maçının yöreye katkısının 30 milyon euro olmasını tahmin ettiklerini vurgulayarak, ''Bilet satışlarından da KDV geliri olarak 750 bin Euro bekliyoruz'' dedi. 
     
</TEXT>
</DOC>
