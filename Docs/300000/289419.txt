<DOC>
<DOCNO> 289419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/spor/axspo01.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da uslandı 
</HEADLINE>
<TEXT>


Carew için Norveç Milli Takımı hocası Hareide ile futbolcular, "Son bir yılda çok değişti. O hırçın kişilik gitti, daha iyi bir insan geldi" yorumunu yaptılar 

İRFAN KURTULMUŞ 


'Artık akıllandı' 
NORVEÇ Milli Takımı Teknik Direktörü Aage Hareide ile futbolcular, Beşiktaş'ın yıldız santrforu John Carew'in son bir yıl içinde akıllandığını belirttiler. Ülkenin en büyük gazetelerinden 'VG'de dün "Carew daha iyi bir insan oldu" başlığı ile yayınlanan haberde, öncelerin hırçın çocuğu Carew'in bir yıl içinde çok değiştiği, arkadaşları ile play station bile oynayıp insancıl tavırlarıyla dikkat çektiği yazıldı. 

'Çok olgunlaştı' 
AAGE Hareide, "Carew'in daha önce nasıl olduğunu bilmiyorum. Ama son bir yıl içinde insani yönden inanılmayacak derecede gelişme kaydetti. Kendini öne atıyor ve arkadaş grubuyla çok iyi bir diyalog içinde" dedi. Milli Takım kaptanı Claus Lundekvam, Carew'in çok olgunlaştığını söylerken, daha önce tokat attığı takım arkadaşı Liverpool'lu Riise ise "Eskiden yapmadığı birçok şeyi şimdi yapıyor" diye konuştu. 

Bosque sert çıktı 

İspanyol hoca, Konya beraberliğini h l kabullenemediğini söyledi, futbolcularına "Kalan maçlarda fire istemiyorum" uyarısını yaptı 

ORHAN YILDIRIM 

Futbola tepki 
TEKNİK Direktör Del Bosque dün oyuncularıyla yaptığı toplantıda sert ifadeler kullandı. İspanyol çalıştırıcı, Konya beraberliğini bir türlü unutamadığını söyledi, "Bir daha böyle futbol istemiyorum" diye konuştu. Bosque, "Rakibi hafife almanın bize nasıl pahalıya malolduğunu hep birlikte gördük. Kaybedilen iki puandan çok galibiyet serisinin bozulmasını bir türlü kabullenemiyorum" dedi. 

'Mazeret yok' 
RİZESPOR maçının kendileri açısından son şans olduğuna dikkat çeken İspanyol teknik adam, "Eğer şansınızın devam etmesini istiyorsanız, kalan tüm maçlardan üç puan çıkarmalısınız. Artık bir seri yakalamamız şart. Bunun aksini kimse aklından geçirmesin. Sizden bundan böyle hiçbir mazeret kabul etmeyeceğim. Beşiktaş'a yakışan futbolu sahaya yansıtın. Henüz herşey bitmedi" ifadesini kullandı. 

Madrid kaçamağı 

BAYRAM tatilinden yararlanan Teknik Direktör Del Bosque, Madrid'e giderek, Real Madrid'teki arkadaşları Teknik Direktör Mariano Garcia Remon ve eski teknik adam Jose Antonio Camacho ile yemekte buluştu. İspanyol basını, görüşmeye geniş yer ayırdı, yemeğin hafta sonu oynanacak Barcelona - Real Madrid maçı öncesine denk gelmesini büyük tesadüf olarak nitelendirdi. Gazeteler, Remon'un en iyi taktiği Del Bosque'den alabileceğini belirttiler. 

Rize mesaisi başladı 

İKİ günlük tatili tamamlayan Beşiktaş, Rizespor maçının hazırlıklarına dün başladı. Sağanak yağış altında yapılan çalışmaya milli oyuncuların yanısıra izinli olan Emre Aşık ile Romanya'da bulunan Pancu katılmadı. Ronaldo takımdan ayrı çalışırken, yurt dışında kontrolü yapılan Fatih Sonkaya'nın sonuçlarında ise önemli bir bulguya rastlanmadığını açıkladı. 

Cordoba ağız aradı 

İNGİLİZ Fulham'ın talip olduğu Cordoba, teknik heyet ile özel bir görüşme yaparak durumunu sordu. Tecrübeli kaleciden transferi ocak ayına kadar kafasından çıkarması istendi. Kolombiyalı kaleci, önceki hafta İstanbul'a gelen İngiliz menajere, kulüple görüşmeden yetki belgesi vermemişti. 


</TEXT>
</DOC>
