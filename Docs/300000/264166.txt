<DOC>
<DOCNO> 264166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur13.html </URL>
<DATE> 2004/08/17/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Yağışın zaman zaman şiddetini artırması bekleniyor" 
</HEADLINE>
<TEXT>

     İstanbul Büyükşehir Belediyesi Afet Koordinasyon Merkezi AKOM , ''kenti etkisi altına alan yağışın bugün de ikindi saatlerine kadar sağanak ve gök gürültülü sağanak şeklinde olması, zaman zaman da şiddetini artırmasının beklendiğini'' bildirdi. 
     AKOM'dan yapılan yazılı açıklamada, Devlet Meteoroloji İşleri Genel Müdürlüğü ve AKOM Meteoroloji Birimi'nin hava tahmin raporlarına göre yağışların yarın ilk saatlere kadar genelde mevzi ve aralıklı olarak devam edeceği belirtildi. 
     Açıklamada, ''İstanbul'u etkisi altına alan yağışın bugün ikindi saatlerine kadar sağanak ve gök gürültülü sağanak şeklinde olması, zaman zaman şiddetini artırması, rüzgarın hızının da saatte 50 kilometre olması bekleniyor'' denildi. 
     AKOM ve İstanbul Büyükşehir Belediyesi ekiplerinin, İstanbul'da aralıklarla süren yağmur nedeniyle tüm olumsuzluklara müdahale ettiği vurgulanarak, şunlar kaydedildi 
     ''Saat 09.00 itibariyle İSKİ'ye 2 bin 296, İtfaiye Daire Başkanlığı'na 388, Yol Bakım ve Onarım Müdürlüğü'ne ise 771 müracaat yapıldı. Toplam 3 bin 455 müracaattan 2 bin 91'ine ekipler müdahale ederek çalışmalarını tamamladı. İSKİ'ye yapılan müracaatlar, su baskını, kanal arızası, logar tıkanması ve zemin katlarda kanal taşması olarak intikal etti. Baskınların özellikle dere yatakları bölgelerindeki yapılanmalarda meydana geldiği belirlendi. 
     Yol Bakım ve Onarım Müdürlüğüne yapılan müracaatların ise kot farkından dolayı geçit ve köprü altlarında su birikintisinden olduğu belirlendi. Ekipler gelen tüm ihbarlara müdahale ederek olumsuzlukları gidermeye çalışıyor.'' Açıklamada, 24 saat esasına göre çalışan İSKİ, Yol Bakım ve Onarım Müdürlüğü, İtfaiye Daire Başkanlığı, Acil Yardım ve Cankurtarma Müdürlüğü, Park ve Bahçeler Müdürlüğü, İşletmeler Müdürlüğü'ne bağlı 943 personelin görev yaptığı belirtildi. İtfaiye Daire Başkanlığı ekiplerinin gece boyunca su tahliyesi olayları dışında 42 olaya müdahale ettiği anlatılan açıklamada, Yenibosna'da fuel-oil yüklü tankerin toprak kayması sonucu devrilerek deposundaki akaryakıt park alanına yayıldığı, itfaiyenin de akaryakıta köpük sıkarak muhtemel yangını önlediği bildirildi. 
     Açıklamada, Eyüp Meydanı'nda yolun kısmen çökmesi sonucu bir minibüsün hasar gördüğü, aracın ise itfaiye ve Yol Bakım Onarım Müdürlüğü ekipleri tarafından çekildiği kaydedildi. 
     
</TEXT>
</DOC>
