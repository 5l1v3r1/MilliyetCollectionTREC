<DOC>
<DOCNO> 264989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko10.html </URL>
<DATE> 2004/08/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Temmuz'da kapasite kullanımı arttı... 
</HEADLINE>
<TEXT>

     DİE, imalat sanayiinde üretim değeri ağırlıklı kapasite kullanımının, bu yılın Temmuz ayında yüzde 84.1'e yükseldiğini açıkladı. 
     SÖz konusu oran, geçen yılın Temmuz ayında yüzde 79.8 olarak gerçekleşmişti. 
     DİE, imalat sanayi aylık eğilim anketi Temmuz ayı sonuçlarını açıkladı. 
     Aylık imalat sanayi eğilim anketine cevap veren 752 işyerinden derlenen verilerin Temmuz ayı ilk geçici sonuçlarına göre, 2003 yılı Temmuz ayında yüzde 79.8 olan üretim değeri ağırlıklı kapasite kullanımı, bu yılın Temmuz ayında yüzde 84.1'e yükseldi. 
     Geçen yılın aynı dönemlerine kıyasla Ocak ayında yüzde 77.2, Şubat'ta yüzde 73.4, Mart'ta yüzde 82.3, Nisan'da yüzde 76.5, Mayıs'ta yüzde 84.3 ve Haziran ayında yüzde 84.5 oranlarında olan kapasite kullanım oranı, Temmuz ayında ise Haziran ayına göre 0.4 puan gerileyerek yüzde 84.1'e indi. 
     
     FAALİYET KOLLARINA GÖRE 

     İmalat sanayiinde iktisadi faaliyet kollarına göre Temmuz ayında kapasite kullanımında en fazla artış ise yüzde 94.1 ile kok kömürü rafine edilmiş petrol ürünleri imalatında görüldü. 
     Kapasite kullanım oranları, gıda ürünleri ve içecek imalatında yüzde 66.5, tütün ürünleri imalatında yüzde 68.7, tekstil ürünleri imalatında yüzde 79.3, giyim eşyası imalatında yüzde 85.1, derinin işlenmesi, bavul ve çantada yüzde 63.3, kağıt ve kağıt ürünleri imalatında yüzde 91.5, basım ve yayım imalatı yüzde 89.9 olarak belirlendi. 
     Aynı dönemde kapasite kullanım oranları, kimyasal madde ürünleri imalatı yüzde 75.6, plastik-kauçuk ürünleri imalatı yüzde 82.9, metalik olmayan diğer mineral madde yüzde 88.1, ana metal sanayi yüzde 83.1, metal eşya sanayi yüzde 71.2, makina ve techizat imalatı yüzde 87.8, elektrikli makina cihazları imalatı yüzde 70.9, radyo, TV haberleşme cihazları imalatı yüzde 92, tıbbi, optik hassas aletleri imalatı yüzde 73.9, taşıt araçları ve karoseri imalatı yüzde 83.7, diğer ulaşım araçları imalatı yüzde 59.3, mobilya imalatı yüzde 90.3 oldu. 
     
     TAM KAPASİTE İLE ÇALIŞAMAMA NEDENLERİ 

     Bu arada tam kapasite ile çalışamama nedenleri gözönüne alındığında Temmuz ayında, geçen yılın aynı dönemine göre iç pazarda talep yetersizliğinin payı yüzde 65.6'dan yüzde 56.6'ya gerilerken, mali imkansızlık yüzde 2.0'dan yüzde 3.3'e çıktı. 
     Aynı dönemde dış pazarda talep yetersizliği yüzde 13.7'den yüzde 23'e, yerli mallarda hammadde yetersizliği yüzde 3.1'den yüzde 3.6'ya, işçilerle ilgili meseleler yüzde 2.4'den yüzde 2.6'ya, ithal mallarda hammadde yetersizliği yüzde 1.3'den yüzde 1.4'e çıktı. 
     Tam kapasite çalışamama nedenlerinin 2004 yılı Ocak-Temmuz ortalaması ile geçen yılın aynı dönemi ile karşılaştırıldığında, iç pazarda talep yetersizliği yüzde 67'den yüzde 61.9'a, mali imkansızlık yüzde 2.5'den yüzde 1.8'e, yerli mallarda hammadde yetersizliği yüzde 3.7'den yüzde 3.1'e indi. 
     Aynı dönemde dış pazarda talep yetersizliği yüzde 12.8'den yüzde 16.6'ya, işçilerle ilgili meseleler yüzde 1.6'dan yüzde 3.3'e, ithal mallarda hammadde yetersizliği yüzde 1.2'den yüzde 1.3'e çıktı. 
     
     BEKLENTİLER 

     İşyerlerinin Temmuz ayına ilişkin görüşlerinin ağırlıklı ortalamaları, geçen yılın aynı dönemiyle karşılaştırıldığında, işyerlerinin bu ayda, 2003 yılının Temmuz ayına göre üretim ve yurtiçi satışlarının düştüğü, satış fiyatları ve hammadde fiyatlarının yükseldiği görüşünde olduklarını belirlendi. 
     Yine aynı işyerlerinin Ağustos ayı beklentilerinin ağırlıklı ortalamaları geçen yılın aynı dönemi ile karşılaştırıldığında, işyerlerinin üretimlerinin azalacağı, yurtiçi satışlarının yükseleceği, satış fiyatları ve hammadde fiyatlarında ise artış beklentisinde oldukları görüldü. 

     
</TEXT>
</DOC>
