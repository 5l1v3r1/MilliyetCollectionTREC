<DOC>
<DOCNO> 252657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko11.html </URL>
<DATE> 2004/07/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Şener Muhtemelen yine eksi bir enflasyon görebiliriz... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, bugün açıklanacak enflasyon ile 2004 yılının ilk 6 ayına ait rakamın belirlenmiş olacağını kaydederek, ''Muhtemelen yine eksi bir enflasyon görebiliriz... Hiçbir şey bilgim dahilinde değil. Bunu tahmini olarak söylüyorum'' dedi. 
     Devlet Bakanı ve Başbakan Yardımcısı Abdüllatif Şener, dün gerçekleştirilen ''Ekonomi Koordinasyon Kurulu'' toplantısında ele alınan konular ile ilgili Yeni Başbakanlık binasında bir basın toplantısı düzenledi. Şener, toplantıda gazetecilerin çeşitli konulardaki sorularını da yanıtladı. 
     Bakan Şener bir soru üzerine Haziran ayı enflasyon rakamlarının bugün açıklanacağını böylece 2004 yılının ilk 6 ayına ilişkin rakamın belirlenmiş olacağını ifade ederek, şunları söyledi 
     ''Ne çıkacaktır ortaya. Muhtemelen yine eksi bir enflasyon görebiliriz. Ben bunu yazın diye, yayınlayın diye söylemiyorum. Hiçbir şey de bilgim dahilinde değil. Bunu tahmini olarak söylüyorum. Ama en azından şu var. İlk 5 ayda TÜFE yüzde 3-3,5 arasındaydı. Bu Haziran ayı itibariyle olsa olsa yüzde 4 civarında olur. Yıllık hedef yüzde 12 olduğuna, yıl sonu enflasyon tahminimiz de yüzde 12 olduğuna göre toplam yılın yarısına ait TÜFE rakamına baktığımızda, bu da hükümetin yılbaşında öngörmüş olduğu enflasyon rakamını yıl sonu itibariyle gerçekleştireceğini göstermektedir. 
     Bu çok önemli bir hadise. Geçen sene hangi makro ekonomik hedefi öngördüysek bunlar gerçekleşti.'' Şimdiye kadar hiçbir hükümetin yıl başında verdiği rakamların yıl sonunda gerçekleştiğini görmediğini de belirten Şener, 2003 yılı için öngördükleri makro ekonomik hedefleri gerçekleştirdiklerini, 2004 yılı içinde orta koydukları makro ekonomik hedefleri de gerçekleştireceklerini bildirdi. 
     
     ZAMLAR 

     Bir gazetecinin akaryakıt, doğalgaz, ve köprü geçiş ücretlerine yapılan zamlar ile ilgili sorusuna da verdiği yanıtta bir çok malın fiyatının düştüğünü söyleyen Şener, beyaz eşya ve deterjanda fiyatların düştüğünü, elektriğe iki yıldan bu yana zam yapılmadığını söyledi. Şener, hiç zam yapılmayan ürünleri saymaları halinde daha büyük bir liste oluşturulabileceğine dikkat çekti. 
     Akaryakıt ve doğalgaza yapılan zammın ise doğrudan doğruya dış piyasalardan kaynaklandığını, uluslararası piyasalarda ham petrol fiyatının 24 dolardan başlayıp 40 dolara kadar çıkabildiğini, şu anda ise ham petrol fiyatının 35-36 dolar civarında olduğunu belirten Şener, bunun da söz konusu artışın diğer ülkelere yansıyacağı anlamı taşıdığını bildirdi. 
     Petrol fiyatlarındaki yükselmenin sadece Türkiye ile sınırlı olmadığını, dünyadaki bütün ülkelere yansıdığını belirten Şener, bütün ülkelerin bundan dolayı fiyat ayarlamaları yaptıklarını kaydetti. Türkiye'de de bu ayarlamanın yapıldığını belirten Şener, ''Ancak Türkiye'de yapılan fiyat ayarlamaları yıl sonu enflasyon hedefimizle uyumlu bir şekilde yapılmıştır'' dedi. 
     Yılın ilk 5-6 ayı itibariyle ham petrol fiyatlarının öngörülenden düşük seyrettiğini belirten Şener, bu konuda bir marj bulunduğunu, bundan dolayı enflasyon hedeflerinin geçerli olduğunu söyledi. 
     
     KÖPRÜ GEÇİŞ ÜCRETLERİ 

     Bir tek köprü geçiş ücretlerine yapılan zammın enflasyonun biraz üzerinde belirlendiğini vurgulayan Şener, şöyle dedi 
     ''Aslında bunu Karayolları Genel Müdürlüğü'ne sormak lazım. Bana verilen bilgilere göre daha önceki yıllarda yapılan bir artış yargıda iptal edildiği için geçmişten kalan kaybın telafisi olarak küçük bir miktarın enflasyonun üzerinde belirlendiğini söylediler.'' Bir başka soru üzerine de Bakan Şener, yabancı sermaye, özelleştirme ve bankacılık gibi konularda yargı ile bu kuruluşlar arasında diyalog sağlanması gerektiğini söyleyerek, bunun için bazı ortak çalışmalar, toplantı ve seminerler düzenlenmesinin yararlı olacağını kaydetti. 
     Özellikle bankacılık gibi bir ihtisas alanında eğitim görmemiş yargı mensuplarının bu ve diğer alanlarda alınan kararların yanlış olduğu yönünde kararlar verdiğine dikkat çeken Şener, bundan dolayı yargı mensupları ile bazı ekonomik birimler arasında ortak platformlarda bazı çalışmalar yapılmasının faydalı olacağını söyledi. Şener, böylece bu konularda ortak bir görüşün ortaya çıkabileceğini bildirdi. 
     Bir gazetecinin Maliye ile Adalet Bakanları arasında özel gelir ve ödeneklerin düzenlenmesine ilişkin tasarı konusunda tartışma yaşandığını, bu konudaki sıkıntının devam edip etmediği ve söz konusu tasarının önümüzdeki hafta içerisinde yeniden ele alınıp alınmayacağını sorması üzerine de Şener, ''Ben bir sıkıntı olduğu kanısında değilim. Söylediğiniz konuyu ben de rivayeten duydum. Onun ötesinde herhangi bir bilgim yok'' diye yanıtladı. 
     
     "2004 YILI GSMH İLK ÇEYREK BÜYÜMESİ SON 14 YILIN İLK ÇEYREĞİNİN EN YÜKSEĞİ OLMUŞTUR" 

     Devlet Bakanı ve Başbakan Yardımcısı Abdüllatif Şener, ''2004 yılı GSMH ilk çeyrek büyümesi, son 14 yılın ilk çeyreğinin en yükseği olmuştur'' dedi. 
     Devlet Bakanı ve Başbakan Yardımcısı Abdüllatif Şener, Yeni Başbakanlık binasında düzenlediği basın toplantısında dün yapılan ''Ekonomi Koordinasyon Kurulu'' toplantısında ele alınan konuları açıkladı. 
     Toplantıda öncelikle ekonomideki gelişmelerin değerlendirildiğini belirten Şener, doğrudan yabancı sermaye yatırımlarındaki gelişmeler ile ipoteğe dayalı konut finansmanı konularının da görüşüldüğünü bildirdi. 
     2004 yılının ilk çeyreğinde milli gelirde yüzde 12.4'lük büyük bir artış olduğunu belirten Şener, 2004 yılının ilk çeyreğinde GSMH'daki artışın son 14 yılın en büyük artışı olduğunu bildirdi. 
     İklim koşulları nedeniyle tarımda yüzde 7.5'lik bir katma değer düşüşüne rağmen sanayi ve hizmetler sektöründe sırasıyla yüzde 10.3 ve 10.4 gibi yüksek oranlı büyümenin GSMH'nın artışında en önemli neden olduğunu anlatan Şener, özel sektör sanayi üretiminde de yüzde 14.6'lik bir artış olduğunu hatırlattı. Şener, büyümeye en büyük katkının yüzde 16.3 katma değer artışı ile ticaret sektöründen geldiğini belirtti. 
     Geçen yıllarda işsizlik konusunda iki noktanın ekonomi yorumcuları açısından önem kazandığını belirten Şener, bunlardan birisinin inşaat, diğerinin ise finans sektörü olduğunu kaydetti. 
     Üretim artışına paralel olarak ilave istihdamın ortaya çıkması gerektiğini vurgulayan Şener, istihdam katsayısı en yüksek olan sektörün inşaat olduğu söyledi. İnşaat sektöründeki yüzde 1'lik büyümenin bu sektör ile bağlantılı yüzde 4'lük bir istihdam sağladığını anlatan Şener, son yıllarda inşaat sektörünün sürekli küçüldüğünü vurguladı. 
     İnşaat sektöründe 2003 yılının ilk çeyreğinde yüzde 13.8'lik bir küçülme olduğunu da belirten Şener, bu sektörde 2003 yılının ilk çeyreğinde yaşanan yüzde 1.3'lük büyümenin 2004 yılının ilk çeyreğinde de devam ettiğini söyledi. 
     İstihdam açısından ikinci önemli sektörün mali sektör olduğunu belirten Şener, 2004 yılının ilk çeyreğinde mali sektörün yüzde 0.6 oranında bir katma değer artışı sağladığını bildirdi. Şener bunun istihdam açısından mali sektörde de olumlu bir gelişmenin orta çıktığının göstergesi olduğunu bildirdi. 
     2004 yılının işsizlikle mücadele yılı olacağını söylediklerini de hatırlatan Bakan Şener, ilk çeyrekteki inşaat ve mali kuruluşlardaki büyüme rakamlarının da bu yolda olduklarını gösterdiğini bildirdi. 
     Şener, 2003 yılının ilk çeyreğinde inşaat sektörünün yüzde 13.8 küçülmüşken, bu yılın ilk çeyreğinde yüzde 2.9 büyüdüğünü, geçen yılın ilk çeyreğinde yüzde 8.1 küçülen mali sektörün de bu yılın aynı çeyreğinde yüzde 0.6 büyüdüğünü vurguladı. 
     
     BÜYÜMENİN YÜZDE 50'Sİ KARŞILANDI 

     Yıllandırılmış büyüme hızının yüzde 6.9 olduğunu da belirten Şener ''Yılın ilk çeyreğinde milli gelirin, yıllık milli gelir içindeki payının yüzde 20 civarında olduğu düşünüldüğünde, yıllık büyüme hedefi olan yüzde 5'in yaklaşık yarısının ilk çeyrekten elde edildiği ortaya çıkmaktadır. İlk çeyrekte ortaya çıkan büyüme yıllık hedefimizin yüzde 50'sini karşılamış durumdadır'' dedi. 
     Harcamalar konusunda yurt içi talepte önemli gelişmeler olduğunun görüldüğünü anlatan Şener, şunları kaydetti 
     ''Büyümenin doğrudan doğruya özel sektör kaynaklı olduğunu not ettik. Çünkü kamusal büyüklüklerde eksiler görülmekle beraber bazı alanlarda ilk çeyrekteki büyüme rakamlarında doğrudan özel sektör ağırlığının olduğu görülmektedir. Özel tüketim artışı yüzde 10.6'ya ulaşmıştır. Hatta dayanıklı tüketim harcamalarının yüzde 49.7 oranında arttığı gözlenmiştir. Bunlar önemli rakamlar. Özel yatırım harcamalarındaki artış da devam etmiş ve yüzde 60.6'ya ulaşmıştır. Bir taraftan özel tüketim harcamalarında artış var. Öbür taraftan özel yatırım harcamalarında yüzde 60.6'lık bir artış görülüyor.'' Şener, yurt içi talep artışının yüzde 19.1'e ulaşarak 1990 yılı ikinci çeyreğinden sonraki en yüksek orana ulaştığını da sözlerine ekledi. 
     
     DOĞRUDAN YABANCI SERMAYE YATIRIMLARI 

     Toplantıda, doğrudan yabancı sermaye yatırımlarının da ele alındığını belirten Şener, 1990 ile 2000 yılları arasında dünyadaki yabancı sermaye yatırımlarında sürekli bir artış olduğunu bildirdi. 
     Türkiye'de yabancı sermaye yatırımlarının dalgalı bir seyir izlediğini belirten Şener, şu ana kadar Türkiye'ye 17.9 milyar dolarlık fiili yabancı sermaye girişi olduğunu, Türkiye'deki yabancı firma sayısının da 8 bin 475 olarak belirlendiğini kaydetti. Yabancı sermaye konusunda bazı değişiklikler yaptıklarını bu değişikliklerden önce Türkiye'de bulunan firma sayısının 6 bin 566 olduğunu belirten Şener, yasal düzenlemelerden sonra bu konuda hızlı bir artış gerçekleştiğini kaydetti. 
     Geçen sene yabancı sermaye girişi açısından performansta bir düşme yaşandığını kaydeden Şener, geçen yıl topla 583 milyon dolarlık fiili yabancı sermaye girişi bulunurken, bu yılın ilk 6 ayı itibariyle 467 milyon dolarlık bir yabancı sermaye girişi bulunduğunu ve bunun 2003 yılının tümünü şimdiden aştığını bildirdi. 
     Şener, toplantıda her şeye rağmen Türkiye'ye gelen yabancı sermaye yatırımlarında yeterli artış olmadığı konusunda görüş birliğine varıldığını da kaydetti. 
     
     İPOTEĞE DAYALI KONUT 

     Ekonomi Koordinasyon Kurulu toplantısında, İpoteğe Dayalı Konut finansmanı konusunun da ele alındığını belirten Şener, bu konuda SPK'nın hazırladığı taslağın ele alındığını bildirdi. Şener, vadeli kredilerle vatandaşların konut edinebilmesine imkan sağlanabilmesi için vergi, icra ve iflas kanunlarında bazı değişiklikler yapılması gerektiğini kaydetti. 
     Şener bu projenin uygulamaya girebilmesi için İpoteğe Dayalı Menkul Kıymet Şirketi kurulması gerektiğini, bu şirkette başlangıçta yüzde 50 kamu payının olabileceğini, daha sonra bu payın özel sektöre devredebileceğini bildirdi. 
     Şener, 2005 yılı içinde İpoteğe Dayalı Konut Finansmanı ile ilgili yasal düzenlemelerin yapılmasının planladığını da ifade etti. 
     
</TEXT>
</DOC>
