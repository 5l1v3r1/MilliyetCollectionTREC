<DOC>
<DOCNO> 293434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy07.html </URL>
<DATE> 2004/11/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Zanalar'ın partisi Diyarbakır'da yarışa başlayacak 
</HEADLINE>
<TEXT>

     Kapatılan DEP'in eski milletvekili Leyla Zana, Demokratik Toplum Hareketi adıyla başlattıkları yeni siyasi oluşum için start verdiklerini, bu çerçevede önce Diyarbakır, ardından da İstanbul'da "halkla buluşma" toplantıları yapacaklarını bildirdi. 
     Zana, Demokratik Toplum Hareketi sözcüsü olarak yaptığı açıklamada, yeni bir siyasi oluşum başlatmak istediklerini ilk kez 22 Ekim tarihinde açıkladıklarını hatırlattı. Zana, yeni oluşumun, "Kürt sorununun toprak bütünlüğü içinde barışçıl çözümünden yana olan, AB sürecini ve demokratikleşmeyi destekleyen, sosyal demokrat tabanı da kucaklayan en geniş insan yelpazesinde partileşmeyi ve halkı iktidara taşımayı hedeflediğini" ifade etti. 
     Zana, Bu hedefler çerçevesinde eski milletvekili arkadaşları Hatip Dicle, Orhan Doğan, Selim Sadak'la başlattıkları oluşumun çalışmalarını yürütmek üzere DEHAP Genel Başkanı Tuncer Bakırhan, ÖTP Genel Başkanı Ahmet Turan Demir, DEHAP Genel Başkanı Mehmet Abbasoğlu, HADEP eski Genel Başkanı Murat Bozlak, HEP eski Genel Başkanı Feridun Yazar ve Ahmet Türk, Bağlar'ın eski belediye başkanı Cabbar Leygara, avukatlar Aysel Tuğluk, Doğan Erbaş ve Senanik Öner'in yeraldıkları bir kurul oluşturulduğunu kaydetti. 
     Zana, "Kurul'un yeni oluşumun merkezi düzeydeki çalışmalarını tamamlayarak hareketi Türkiye toplumuna taşıma, toplumsal tartışmaya açma kararı aldığını" bildirdi. 
     Zana, Haraket'in halk, sivil toplum, yerel kanaat önderleri, siyasetçi, aydın ve etelektüel birikimle buluşması ve tartışmaya açılması için geniş toplantılar ve konferanslar düzenleneceğini belirtti. Zana, bu çerçevede 23-25 Aralık tarihlerinde Diyarbakır, 7-9 Ocak tarihlerinde İstanbul'da oluşumun tanıtımına yönelik "halkla buluşma" toplantıları yapılacağını bildirdi. Zana, toplantılar ve konferansların Ankara, İzmir, Mersin, Diyarbakır ve Van'da da bölgesel etkinliklerle süreceğini kaydetti. 
     
</TEXT>
</DOC>
