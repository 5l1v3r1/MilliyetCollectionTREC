<DOC>
<DOCNO> 256348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur10.html </URL>
<DATE> 2004/07/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Emekli Büyükelçi Kamuran Gürün, vefat etti... 
</HEADLINE>
<TEXT>

     Emekli Büyükelçi Kamuran Gürün 70 , bir süredir tedavi gördüğü Marmara Üniversitesi Tıp Fakültesi Hastanesi'nde vefat etti. 
     Gürün'ün cenazesi, 20 Temmuz Salı günü Levent Camii'nde öğleyin kılınacak cenaze namazının ardından Zincirlikuyu Mezarlığı'nda toprağa verilecek. 
     Kamuran Gürün, 1924 yılında Çengelköy'de doğdu. Gürün, Galatasaray Lisesi ve Siyasal Bilgiler Okulu'nda eğitimini tamamladıktan sonra 1948 yılında Dışişleri Bakanlığı'nda çalışmaya başladı. 
     Çeşitli iç ve dış görevlerden sonra 1963 yılında Dışişleri Genel Sekreter Ekonomik Yardımcısı ve Bakanlıklararası Ekonomik Kurul Genel Sekreteri olan Gürün, 1966 yılında Bükreş'e büyükelçi olarak atandı. 
     1970'te OECD Daimi Delegeliği'ne, 1972'de de Atina Büyükelçiliği'ne getirildi. 1976 yılında yüksek müşavir olarak merkeze dönen Gürün, 1978'de CENTO Genel Sekreteri, 1980'de de Dışişleri Genel Sekreteri oldu. 
     1982 yılında Bonn'a büyükelçi olarak atanınca kendi arzusuyla emekliye ayrılan Gürün, 1984-1986 yılları arasında TRT Yüksek Kurulu'nun ilk başkanlığını yaptı. 
     1983-1995 yılları arasında Ankara Üniversitesi Siyasal Bilgiler Fakültesi'nde, sonra da Marmara Üniversitesi Avrupa Topluluğu Enstitüsü'nde öğretim görevlisi olarak ''Türk Dış Politikası'' dersleri veren Gürün, 1986-1994 yılları arasında da önce Güneş, sonra da Hürriyet gazetelerinde dış politika köşe yazarlığı yaptı. 
     Kamuran Gürün, 1967 yılından bu yana tiyatro yönetmeni ve eski milletvekili Gencay Gürün ile evliydi. 
     
</TEXT>
</DOC>
