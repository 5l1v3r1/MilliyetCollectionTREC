<DOC>
<DOCNO> 272170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/guncel/gun01.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi birey, insan ve vatandaş yetişecek 
</HEADLINE>
<TEXT>


Milli Eğitim Bakanlığı, 36 yıl aradan sonra, mevcut eğitim sistemini değiştirmek için harekete geçti. Amaç, ezberci eğitimden uzaklaşmak 


Eğitim alanında son 50 yıldır dünyada esen reform rüzg rlarını yakalayamayan Türkiye'nin araştırmacı ve yaratıcı birey ihtiyacı gün geçtikçe artıyor. Sanayi toplumundan bilgi toplumuna geçişin sancısını çeken Türkiye'nin eğitim sistemindeki aksaklıklar sürekli çoğalıyor. Eğitimciler, bazı programları çeşitli dönemlerde değiştirilen ilköğretim ve ortaöğretim müfredatlarının, felsefe olarak 1940'lardaki anlayışa sahip olduğunu savunuyor. AB'ye üyelik için sıra bekleyen Türkiye'nin, neden-sonuç ilişkisine dayalı ve ezberci eğitim anlayışını, 2000'lerin "herkes için hayat boyu öğrenme"yi esas alan yaklaşımıyla değiştirmesi gerektiği görüşü ağır basıyor. AB ülkeleri, eğitimin her alanında reform yapıyor. Aile yapısı, insan hakları, bilim, teknoloji, siyasal ve toplumsal alanda yaşanan değişimlerin eğitim sistemine aktarılması gerekliliği doğarken, MEB de ilk ve ortaöğretim programlarının yenilenmesi için çalışmalarını sürdürüyor. 

Sorgulayıcı eğitim 
Eğitimin tüm kademelerini kapsayan müfredat değişikliği en son 1968'de yapılırken, MEB 36 yıl aradan sonra bütünsel değişim için harekete geçti. Talim ve Terbiye Kurulu TTK ilköğretimin Hayat Bilgisi, Matematik, Sosyal Bilgiler, Fen ve Teknoloji ile Türkçe programlarını yenilerken, ezberci eğitimden uzaklaşılması amaçlandı. Öğrencilere problem çözme, eleştirel ve yaratıcı düşünme, araştırma-sorgulama, Türkçeyi etkili kullanma, girişimcilik, iletişim becerileri kazandırılması hedeflendi. Yeni müfredat Ankara, Bolu, Hatay, İzmir, Kocaeli, Van, Samsun, Diyarbakır ve İstanbul'da bir yıl pilot olarak uygulanacak. 5 yıl içinde tüm okullarda uygulanması planlanan müfredat için 52 milyon euro'luk hibeyle AB'nin desteklediği Temel Eğitim Projesi'nin kaynaklarından yararlanıldı. "İyi birey, iyi insan, iyi vatandaş" yetiştirme temelindeki müfredatta Atatürk ilke ve inkılapları öğrencilere sadece bilgi olarak değil, yaşatılarak öğretilecek. Örneğin, Türkiye'nin coğrafi bölgeleri ele alınırken, milli mücadele yıllarında bu bölgelerde yaşanan olaylara yer verilecek. Matematik dersinde de Atatürk'ün geometri çalışmaları anlatılacak. Öğretmenin rehberliğinde öğrenciler aktif olacak. 
İlköğretim 4. sınıftan sonra ilgi alanlarına göre öğrenciler seçmeli dersler alacak. Öğrencinin kendini mutlu hissedeceği özellik öne çıkarılacak, başarılı olduğu alana yönlendirilecek. Engelli öğrencilerin derse katılımını sağlamak için okul ve sınıfta tedbirler alınacak. Okul yönetimi ve öğretmenler, öğrencilere yalancı, tembel, güvenilmez bireyler oldukları mesajı veremeyecek. Doğu ve Güneydoğu Anadolu'da ilköğretimi bitiren her öğrencinin Türkçeyi iyi konuşması sağlanacak. Fen alanında kız öğrenciler desteklenecek. 

Öğretmen eğitilecek 

TTK uzmanlarının yeni program anlattığı pilot okullarda görevli 1500 öğretmen nisanda sınavdan geçecek. Öğretmen eğitimi için dijital televizyon, uzaktan öğrenme ortamları ve e-portal'dan yararlanılacak. Dağ köylerindeki öğretmenler de internet aracılığıyla müfredat bilgisine sahip olacak. Öğretmenler için yol gösterici kitaplar hazırlanacak. 


</TEXT>
</DOC>
