<DOC>
<DOCNO> 288732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun17.html </URL>
<DATE> 2004/11/14/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Şaron, Doğu Kudüs'teki Filistinlilerin oy kullanmasına sıcak 
</HEADLINE>
<TEXT>

     İsrail Başbakanı Ariel Şaron, Doğu Kudüs'te yaşayan Filistinlilerin, Filistin seçimlerinde oy kullanmasına sıcak baktığını bildirdi. 
     Şaron, kabine toplantısında yaptığı konuşmada, Doğu Kudüs'teki Filistinlilerin Filistin lideri Yaser Arafat'ın ölümünden sonra yapılacak Filistin seçimlerinde oy kullanmasına izin verilmesini göz ardı etmediğini söyledi. 
     Şaron, 1996 yılındaki Filistin seçimlerinde Kudüs'teki Arapların oy kullandığına dikkati çekti. 
     İsrail kabinesi oy kullanmayla ilgili olarak karar almadı. Yetkililer, konunun daha sonraki toplantılarda görüşüleceğini belirtti. 
     Başta Şaron olmak üzere birçok İsrailli yetkili, geçmişte yaptıkları açıklamalarda, İsrail'in Kudüs kentinin aidiyetiyle ilgili tezlerini zayıflatacağı gerekçesiyle, Doğu Kudüs'teki 228 bin Filistinlinin oy kullanmasına karşı çıkmıştı. 
     İsrail polisi, birkaç ay önce Doğu Kudüs'teki Filistinlilere ait seçim kayıt bürolarına baskın düzenlemiş, Filistinlilerin seçim için kayıt yapmalarını engellemişti. 
     İsrail, Müslümanlar, Hıristiyanlar ve Yahudiler için kutsal mekanların bulunduğu Doğu Kudüs'ü 1967 yılındaki Ortadoğu Arap-İsrail savaşı sırasında ele geçirmişti. 
     İsrail, Kudüs'ün eninde sonunda İsrail'in başkenti olacağını bildirirken, Filistinliler ise Kudüs'ün gelecekteki Filistin devletinin başkenti olacağını belirtiyorlar. 
     
</TEXT>
</DOC>
