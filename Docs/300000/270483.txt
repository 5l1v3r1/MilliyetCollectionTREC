<DOC>
<DOCNO> 270483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur25.html </URL>
<DATE> 2004/09/09/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Avans getirecekti cenazesi geldi... 
</HEADLINE>
<TEXT>

     İzzet Sarı 

Kastamonu'nun Küre İlçesi'ndeki maden ocağında çıkan yangında yaşamını yitiren maden işçisi Murat Karaçam'ın, 8 yaşındaki oğlunun okul masrafları için çalıştığı şirketten dün avans talebinde bulunduğu öğrenildi. 
     AA muhabirinin edindiği bilgiye göre, Küre'de bulunan STFA'ya ait maden ocağında 2 yıldır çalışan 2 çocuk babası Murat Karaçam 32 , Kastamonu'nun İhsangazi İlçesi'nde oturan eşi Fatma Karaçam'la dün sabah erken saatlerde telefonla görüştü. 
     Fatma Karaçam, bu yıl ilköğretim 2. sınıfa devam edecek olan 8 yaşındaki çocukları Fırat'ın okulunun 13 Eylül'de başlayacağını eşine hatırlatarak, okul masrafları için para talebinde bulundu. 
     Karaçam ise eşiyle konuştuktan sonra çalıştığı şirketin muhasebesiyle görüşerek, ''çocuğunun okul masraflarının karşılanmasında kullanmak'' amacıyla avans talebinde bulundu. Talebine olumlu yanıt alan Karaçam, eşini telefonla arayarak, Fırat'ın okul masrafları için şirketten alacağı parayı yarın kendilerine göndereceğini söyledi. 

     
</TEXT>
</DOC>
