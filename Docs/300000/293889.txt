<DOC>
<DOCNO> 293889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur10.html </URL>
<DATE> 2004/12/01/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
'Top' için yaşlı kadının boğazını kesen çocuklara linç girişimi .. 
</HEADLINE>
<TEXT>

     Balıkesir'in Edremit İlçesinde, üç gün önce boğazı kesilerek öldürülen Rasime Kaya'nın çocuk zanlıları 16 yaşındaki S.E., ve 14 yaşındaki G.E., , tatbikat için götürüldükleri mahallelerinde linç edilmek istendi. 
     Darsofa Mahallesi Akçeşme Caddesi 32 numaradaki evinde yalnız yaşayan 78 yaşındaki Rasime Kaya'nın evine yemek ve soba tutuşturmak için çıra götüren yakınları, kapının açılmaması üzerine pencereden içeri girdiklerinde yaşlı kadını darp edilmiş ve boğazından bıçaklanmış halde bulmuştu. Polis, olay yerinden aldığı ayak ve parmak izleri ile geniş çaplı soruşturma başlattı. Ekipler, cinayetten bir gün önce evlerinin penceresinden yoldan geçen canlı hedeflere havalı tüfekle ateş ettikleri için gözaltına alınıp daha sonra salıverilen S.E. ile G.E. kardeşler tarafından işlendiğini belirledi. 
     Evinç kardeşler, dün saat 18.00 sıralarında olayın gerçekleştiği eve tatbikat için götürüldü. Polis ve jandarmanın geniş güvenlik aldığı sokakta toplanan vatandaşlar, Evinç kardeşleri linç etmek istedi. Öğkeli vatandaşları sakinleştirmeye çalışan Savcı Erhan Ünlü, "Biz cinayeti kanı soğumadan çözdük ve suçluları adalete teslim ettik. Sizlerde sakin olup, adalete güvenin. Lütfen taşkınlık yapmadan dağılın'' uyarısında bulundu. Buna rağmen vatandaşlardan bazıları zanlılara saldırı girişiminde bulundu. Tatbikat sırasında zanlılar, eve girişlerini ve cinayeti nasıl işlediklerini, nereden kaçtıklarını anlattı. Tatbikat sırasında soğuk kanlı davranışlarıyla dikkat çeken zanlılar daha sonra adliyeye sevk edildi. 
     
</TEXT>
</DOC>
