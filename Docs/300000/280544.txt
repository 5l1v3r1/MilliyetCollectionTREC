<DOC>
<DOCNO> 280544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/axspo03.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy'dan sert çıkış 
</HEADLINE>
<TEXT>


Cim - Bom'un 2. Başkanı, "Galatasaray'dan teşvik mi aldın " diye saldırıya uğrayan İlhan Cavcav'ın sessiz kalmasını eleştirdi, Gençlerbirliği Başkanı'nın eyyamcılık yaptığını söyledi 

ERHAN TELLİ 


'Yanlış konuşuyor' 
FENERBAHÇE'NİN Gençlerbirliği maçı ve sonrasında yaşananlar, Galatasaray'ı rahatsız etti. Sarı - Kırmızılılar'ın 2. Başkanı Ergün Gürsoy, Daum'un Gençlerbirliği maçı sonrasında yaptığı imalı açıklamalara ve iddialara cevap vermeyen Gençlerbirliği Başkanı İlhan Cavcav'a büyük tepki gösterdi. Alman çalıştırıcının yaptığı açıklamalara "Daum yanlış konuşuyor" diyen Gürsoy, Cavcav için de, "Eyyamcılık yapıyor" yorumunu yaptı. 

'Hakkına sahip çıkmadı' 
GÜRSOY, maç çıkışında Fenerbahçeli taraftarların, "Galatasaray'dan teşvik mi aldın " diyerek saldırıda bulundukları İlhan Cavcav için de sert konuşarak, "Böyle bir şey olamaz. Adamın hakkını gasp etmişler, kendi hakkına sahip çıkmamış. Hakem kusursuzdu demek, ya eyyamcılık ya da futboldan anlamamaktır" ifadesini kullandı. Gürsoy, "Bir pet şişenin atılmasıyla zamanında saha kapanıyorsa, pazar akşamı yaşanan olaylardan dolayı da Fenerbahçe'nin sahasının kapatılması lazım" dedi. 

Cim-Bom Hagi'siz 

FIFA toplantısında 
ASLAN, bir günlük iznin ardından, Ankaraspor maçının hazırlıklarına Hagi'den yoksun başladı. FIFA Futbol Komitesi'nin toplantısına katılan Rumen hocanın yokluğunda, takımı Antrenör Balint çalıştırdı. İstanbulspor maçında 90 dakika oynayan futbolcular kısa bir süre koşu yapmakla yetindi. 

Sakatlar salonda 
NECATİ ve Hakan Yakın, antrenmandaki golleriyle dikkat çekerken, hafif sakatlıkları bulunan Ergün, Cihan ve Orhan Ak ise sahaya çıkmadı, salonda çalıştı. Hakan Şükür ve Hasan Kabze ise kondisyoner Giovanni ile birlikte düz koşu yaptı. İdmana, sakatlığı süren Hakan Ünsal da katılmadı. Sarı - Kırmızılılar, bugünkü çalışmasını Hagi nezaretinde gerçekleştirecek. 

4 yıllık hasret 

Ayhan'dan milli beklenti 
SARI - Kırmızılılar'ın son dönemdeki en formda oyuncusu Ayhan Akman, milli formayı giyeceği günü dört gözle bekliyor. Galatasaray'a geldiği günden bu yana en iyi performansını ortaya koyabilmek için çaba gösterdiğini söyleyen tecrübeli oyuncu, milli davetin kendisine gurur vereceğini ifade etti. Dört yıldır Ay - Yıldızlı formaya hasret kalan oyuncu, görev beklediğini belirtti. 

'Ofansta çok iyiydim' 
GALATASARAY'A katıldığı günden bu yana iyi olduğunu söyleyen Ayhan, "İlk geldiğimde de çok iyi oynadım. O dönemde de şampiyon olduk. Bu niye değerlendirilmiyor" diyerek sitemde bulundu. Ofansa dönük oynadığında, görev yaptığı mevkinin fark etmediğini vurgulayan başarılı oyuncu, milli takımda görev yapmasının kendisi için ayrı bir motivasyon olacağını ifade etti. 

GALATASARAY GÜNLÜĞÜ 
Galatasaray dağılıyor 
CİM-BOM, milli oyuncular nedeniyle gelecek hafta oldukça eksik kalacak. Türk Milli Takımı'nın kadrosu henüz açıklanmazken, Mondragon Kolombiya , Tomas Hırvatistan , Song Kamerun , Hakan Yakın İsviçre ve Ribery Fransa U-21 milli forma giyebilmek için Türkiye'den ayrılacak. 

Futbolcular stres altında 
SARI-Kırmızılı futbolcular, kazanmalarına rağmen bir türlü stresi üzerinden atamıyor. Kendileriyle birlikte Fenerbahçe'nin de galip gelmesiyle farkı bir türlü kapatamayan Galatasaraylılar, Arif ve Hasan'a yapılanların da tüm sıkıntıların üzerine tuz biber ektiğini ifade etti. 

Revivo'ya hapis yolu 
REVİVO'NUN, bir aylık hapis cezası nedeniyle Türkiye'ye gelemediği ifade edildi. Galatasaray'da bulunduğu dönemde, aracının yurt dışına giriş -çıkışını yaptırmayan, süresi geçmesine rağmen kaçak kullanan İsrailli futbolcunun hapis cezasının bulunduğu öğrenildi. 


</TEXT>
</DOC>
