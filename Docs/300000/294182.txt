<DOC>
<DOCNO> 294182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonspo07.html </URL>
<DATE> 2004/12/02/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Fenerbahçe ile Ankaragücü ligde yarın 83. maça çıkıyor 
</HEADLINE>
<TEXT>

     Lig lideri Fenerbahçe ile Ankaragücü, yarın yapacakları karşılaşmayla birlikte, Birinci Futbol Ligi'nde 83. kez karşı karşıya gelecek. 
     İki takım arasında ligde şimdiye dek yapılan 82 maçta, Fenerbahçe'nin galibiyet sayısında 52-6 gibi büyük bir üstünlüğü göze çarpıyor. Renktaşlar, 24 maçta da eşitliği bozamadı. 
     Fenerbahçe'nin ligde attığı toplam 146 gole, başkentin sarı-lacivertli ekibi 50 golle karşılık verebildi. 
     İki takım arasında geçen sezon yapılan maçlarda Fenerbahçe deplasmanda 4-1, kendi evinde de 3-1'lik skorlarla galip gelmişti. 
     
     İSTANBUL'DAKİ MAÇLAR 
     Fenerbahçe ile Ankaragücü, Birinci Lig'de şimdiye dek İstanbul'da 41 kez karşılaştı. 
     Fenerbahçe, genel toplamdaki üstünlüğünü İstanbul'daki maçlarda da göstererek renktaşına galibiyet sayısında 29-2 üstünlük kurdu. Her iki ekip, İstanbul'daki 10 maçta eşitliği bozamazken, Fenerbahçe 85, Ankaragücü ise 25 gol attı. 
     Ankaragücü, Birinci Lig'de Fenerbahçe karşısında İstanbul'da 11 sezondur galip gelemiyor. 
     Başkentin sarı-lacivertli ekibi, İstanbullu renktaşı karşısında deplasmandaki son galibiyetini 1992-93 sezonunda 2-1'lik skorla elde etmişti. 
     
     FARKLI SKORLU GALİBİYETLER 
     Fenerbahçe, Ankaragücü karşısında en farklı skorlu galibiyetlerini 1959-60, 1965-66, 1988-89, 1989-90 ve 2000-2001 sezonlarında aynı skorlarla 5-1, 1992-93 sezonunda da 4-0'lık sonuçla elde etti. 
     Ankaragücü ise Fenerbahçe karşısında ligde şimdiye dek elde ettiği toplam 6 galibiyetini de tek farklı skorlarla aldı. 
     
</TEXT>
</DOC>
