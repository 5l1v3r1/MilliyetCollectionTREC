<DOC>
<DOCNO> 287355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yazar/gunes.html </URL>
<DATE> 2004/11/09/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Ekonomide soğuma eğilimleri başladı 
</HEADLINE>
<TEXT>

Dün açıklanan eylül ayı sanayi kesimi üretim verileri çok önemli bilgileri içeriyor. Malum, 2004 yılında müthiş bir büyüme eğilimi gözleniyor. Özellikle nisan, mayıs ve haziran aylarında inanılmaz bir ısınma hissediliyor ve böylesi bir büyümenin sürmesi durumunda, yılın sonunda yüzde 10'u bir hayli aşan bir büyümenin gerçekleşeceği tahmin ediliyordu. 
Çok kısaca belirtelim Eğer 2004 yılı büyüme hızı yüzde 10 olursa, bu hem bir rekor olacak, hem de 2001 yılına göre ekonomi yüzde 26 büyümüş olacak. 2002 yılındaki büyüme büyük ölçüde ihracattan, ertesi yıl stok tazelemesinden ve ikinci yarıda iç talepten yükselmişti. 2004 yılında ise bu etmenlerin hepsi rol oynadı ama en çok yatırımlardaki canlanma katkıda bulundu. 
Demek ki, piyasalar yaşanan canlanmanın geçici değil, kalıcı olacağına inanıyordu. Ancak dün açıklanan rakamlar iki önemli gerçeğe işaret ediyor Birincisi, nisan - haziran dönemindeki aşırı iç talep baskısı artık azalmış ki son iki, hatta üç aydır büyümede bir yavaşlama gözleniyor. İkincisi, bu yavaşlama olasılıkla sonbaharda da devam edecek, çünkü gerek reel faizlerin geldiği düzey gerek petrol fiyatlarının yarattığı baskıyla sanayide yavaşlamanın süreceği anlaşılıyor. 
2005 yılı büyümesi yüzde 5 olarak öngörüldüğünde genel olarak meslektaşlarımız arasında makul bulunmuştu. Anlaşılan daha şimdiden ekonomide soğuma alametleri baş göstermeye başladı. 
Dün açıklanan verilerde elbette tarım yok. Tarımda bu yıl çok olumsuz rakamlar beklemesek de zaten milli gelir içinde payı düşük. Ancak dün açıklanan verilerde yer alan madencilik kesimi ilk defa eylülde belli bir toparlanma gösteriyor. Bunun ne denli kalıcı olduğu ise zamanla görülecek. Eylül ayı verilerine göre sanayi kesiminde tekstilin kötü gitmesi dikkat çekiyor. Demek ki, bu kesim artık ciddi ve kalıcı bir daralmaya gidiyor. Uzakdoğu'yla rekabet etmesi giderek güçleşen bu sektörün bir ciddi yapılanmayı başlatması da artık şart. Bununla beraber, hazır giyim sektörü çok daha iyi durumda. Keza ana metal sanayii de parlak bir ay geçirmiş. 
Önemli bir gösterge sayılan olan kimya sektörü ise belli bir yavaşlama gösteriyor. Bu da sanayi girdi gereksiniminin azaldığını çok açık biçimde ortaya koyuyor. Eylül ayı sanayi verileri, gerek 2004 yılının büyüme skoru, gerek 2005 yılının olası büyüme düzeyi hakkında öngörüleri kolaylaştırıyor. Buradan hareketle, bu yılın sonunda yüzde 10'u çok aşan bir büyümenin oluşmayacağını ve gelecek yıl daha düşük bir büyüme olacağı daha şimdiden görülüyor. 



</TEXT>
</DOC>
