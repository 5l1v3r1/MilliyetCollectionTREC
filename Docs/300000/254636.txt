<DOC>
<DOCNO> 254636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sontur17.html </URL>
<DATE> 2004/07/11/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hac ön kayıtları, yarın başlıyor... 
</HEADLINE>
<TEXT>

     Hac ön kayıtları, yarın başlıyor. Bu yıl ilk kez engelliler de refakatçileri ile birlikte hacca gidebilecek. 
     Diyanet İşleri Başkanlığı'ndan yapılan yazılı açıklamaya göre, 2005 yılında hacca gitmek isteyenler için ön kayıt işlemleri yarın başlıyor. Hacca gitmek isteyenler, 6 Ağustos 2004'e kadar il ve ilçe müftülüklerinde ön kayıt yaptırabilecekler. 
     Hac kotası uygulamasına devam edileceği düşüncesiyle, ilk defa hacca gidecekler ile daha önce hacca gittiği halde hiç hacca gitmemiş eşine, kızına, kız kardeşine, annesine veya kayınvalidesine refakat edecek olanların müracaatları kabul edilecek. 
     Engelli vatandaşlar da hacca gidebilecek. Bu yıl ilk kez engelli vatandaşların refakatçileriyle birlikte olmak şartıyla hac kayıtları yapılabilecek. 
     Ön kayıt bilgileri bilgisayar ortamına aktarılacak, mükerrer kayıt tespit edilmesi halinde bu kayıtlardan sadece biri esas alınacak. Daha önce hacca gidenlerden, durumu belirtilen şartlara uymayanların kayıtları ise iptal edilecek. 
     Ön kayıt sayısının Türkiye'nin hac kontenjanından fazla olması halinde, 16-17 Ağustos tarihlerinde vali veya vali yardımcısının başkanlığında oluşturulacak komisyon huzurunda il müftülüklerince çekilecek kura ile asıl ve yedek hacı adayları belirlenecek. 
     Kesin kayıtlar, Diyanet İşleri Başkanlığı ve A grubu seyahat acentalarınca 23 Ağustos-10 Eylül tarihleri arasında, kontenjanın dolmaması halinde yedeklerin kayıtları da 13-24 Eylül tarihleri arasında yedek sıra numarasına göre yapılacak. 
     
</TEXT>
</DOC>
