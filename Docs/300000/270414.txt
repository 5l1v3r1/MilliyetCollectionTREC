<DOC>
<DOCNO> 270414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/soneko54.html </URL>
<DATE> 2004/09/09/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
"IMF Heyeti'nin Ekim'den önce Türkiye'ye gelmesi bekleniyor" 
</HEADLINE>
<TEXT>

     Uluslararası Para Fonu'nun IMF Dış İlişkiler Direktörü Tom Dawson, IMF heyetinin görüşmeler için, IMF ve Dünya Bankası'nın Ekim ayı başında Washington'da yapılacak yıllık güz toplantılarından önce Türkiye'ye gelmesinin beklendiğini söyledi. 
     Dawson'ın Washington'daki IMF merkezinde düzenlediği basın toplantısında, IMF heyetinin yeni programın görüşmeleri ve mevcut programın 9'uncu gözden geçirme dönemi için ne zaman Türkiye'ye geleceği soruldu. 
     Türkiye'nin, mevcut programın Şubat 2005'te sona ermesinin ardından başka bir programın başlatılması için IMF'ye istek bildirdiğini ve hükümetin halen bu program önerisinin formülasyonu üzerinde çalışmakta olduğunu hatırlatan Dawson, ''IMF heyetinin, programın tartışılmasına başlamak üzere yıllık güz toplantılarından önce Türkiye'yi ziyaret etmesi kuvvetle muhtemel'' dedi. 
     Dawson, kesin tarih belli olunca hemen kamuoyuna duyurulacağını belirtti. 
     
</TEXT>
</DOC>
