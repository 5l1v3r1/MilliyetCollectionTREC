<DOC>
<DOCNO> 261890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/dunya/axdun01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlı diplomatı Irak mı kaçırttı 
</HEADLINE>
<TEXT>


DIŞ HABERLER SERVİSİ 


İran'ın Kerbela Konsolosu Ferudun Cihani'nin kaçırılmasında İran'ı içişlerine karışmakla suçlayıp birinci düşman ilan eden Irak Geçici Yönetimi'nin parmağı olabileceği ileri sürüldü. 
İngiliz basınındaki iddialara göre, video görüntülerinde Cihani'yi kaçırdığını iddia ederek kendilerini "Irak İslami Ordusu" olarak adlandıran grup, İranlı diplomatı Irak'ta bölücülük yapmakla suçladı. Grup, İran'a Irak'ın içişlerine karışmayın mesajı verdi. Silahlı grubun bu söylemi ise Irak Geçici Yönetimi'nin resmi açıklamalarıyla bire bir örtüşüyor. Geçici Yönetim'in Başbakanı İyad Allavi açıklamalarında hep, kendilerinin komşularının içişlerine karışma niyeti taşımadıklarını, komşularından da aynı tutumu beklediklerini vurgulamıştı. 
Bu arada Irak Savunma Bakanı Hazım Şalan, İran'ı, Şii isyancılara silah yardımı yapmakla suçladı. Şalan, Necef'teki suçluların elinde İran yapımı silahların bulunduğunu, bunların İran sınırından geçirildiğini söyledi. 


</TEXT>
</DOC>
