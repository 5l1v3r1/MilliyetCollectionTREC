<DOC>
<DOCNO> 267493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/spor/ysenay.html </URL>
<DATE> 2004/08/30/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Hüzünlü gece 
</HEADLINE>
<TEXT>



Erdal'ın golü daha 3. dakikada Beşiktaş filelerine düşünce, Siyah - Beyazlılar'da ne oyun planı kaldı, ne de moral... 
Zaten Del Bosque, Sergen'i ileride tek adam olarak sahaya sürerken, bir şeylerin yanlış başlayacağı ve devam edeceği açıkca belliydi oyunun başlarında... Kartal sürekli kanatlardan Okan ve İbrahimler ile ve de doldur boşaltla karambol golleri ararken Antep ceza sahası içinde, Gaziantesporlu oyuncular ise orta alanın en can alıcı yerlerinde müthiş isabetli top çeviriyorlar ve bir anda Beşiktaş savunmasını allak bulak hale getiriyorlardı... Eh düşüncede ve topu kullanmada bu kadar çağdaş ve hızlı oynayabiliyorsa bir takım, sonuçta kazanması çok da doğal değil mi hani... 
Antep antrenman yapar gibi savunmada çoğalıp, orta alanı bir harekat bölgesi olarak kullanırken, Beşiktaş teknik kulübesi gizli bir hayranlıkla Antep'i izlemekteydi sanki... Öyle ya oyunun ikinci 45'inde dahi uyanıp, orta alanı kilitleme zekasını dahi düşünemeyen bir teknik kulübede, patron İspanyolmuş ve ya uzaylı ne fark eder... 
Gaziantep'i isimlerle anlatmak çok yanlış dün gece adına bence... Öyle ya atletik yapılı ve futbol cambazı anlayışındaki on bir adam ve kenar yönetmen Nurullah Sağlam, futbolun görsel bir sanat olduğunu net bir toplu gösteri halinde sunuyorlarsa eğer sizlere, o zaman bu görkemli filmi şahıslara indirgemek spor yazarlığı klasmanını da incetmek olmaz mı 
Beşiktaş adına yaşanan hüzünlü gecede kulübe uykusundan silkinip, Ahmed Hassan ve Serdar'ı oyuna almak ve rakibin hızını keserek goller aramak adına bu kadar zaman beklemek mi gerekli yani ünlü İspanyolumuz adına... 


</TEXT>
</DOC>
