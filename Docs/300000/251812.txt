<DOC>
<DOCNO> 251812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/siyaset/asiy.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE AB'YE AİT 
</HEADLINE>
<TEXT>


ABD Başkanı Bush, Türkiye'nin Ortadoğu ülkeleri için bir model oluşturduğunu vurgulayarak, "Türkiye, bir Avrupa gücü olarak Avrupa Birliği'ne aittir" dedi... 

Yasemin Çongar Utku Çakırözer 


ABD Başkanı George W.Bush, NATO zirvesinin ardından Türk demokrasisini övdü ve son konuşmasını Geniş Ortadoğu'ya mesaj göndermek için kullandı. Bush, "Ülkeniz 150 yıllık demokratik ve sosyal reformuyla diğerlerine model oluşturmaktadır, Avrupa'nın geniş dünyaya olan köprüsüdür. Sizin başarınız Avrupa'da ve geniş Ortadoğu'da ilerleme ve barışın başarısı için hayatidir. Türkiye, ABD'nin desteğine ve dostluğuna güvenebilir" dedi. Bush, dinsel hoşgörü ve dindar insanların toplumsal hayata katılımı konusunda da dikkat çekici mesajlar verdi. 
Galatasaray Üniversitesi'nde açık havada konuşan Bush, Türkiye'nin bölgedeki rolü ve AB'ye katılım hedefi üzerinde durdu. Türkiye'nin AB üyelik kriterlerini karşılama yolunda hızla ilerlediğini belirten Bush, şunları söyledi 
"Mustafa Kemal Atatürk Türkiye'nin diğer Avrupalı devletler arasında güçlü bir devlet olması vizyonuna sahipti. Bu rüya, bu kuşak Türkler tarafından hayata geçirilebilir. ABD bir Avrupa gücü olarak Türkiye'nin AB'ye ait olduğuna inanmaktadır." 

'Teröristlerin dini yok' 
Türkiye'nin AB'ye katılımının Müslüman dünyayla Batı arasındaki ilişkileri çok ilerleteceğini kaydeden Bush, "Türkiye'yi AB'nin içine almak, Avrupa'nın tek bir dinin kulübü olmadığını kanıtlayacak ve 'uygarlıklar çatışması' kavramının tarihte kalacak bir efsane olduğunu gösterecektir" diye konuştu. 
ABD'nin Türkiye'nin müttefiki ve dostu olmaktan şeref duyduğunu ifade eden Bush, Türk halkının büyük geleneklere sahip ve geleceğe güvenle bakan bir millet olduğunu söyledi. Terörle mücadelede Türkiye'nin deneyimine değinen Bush, İstanbul'daki son saldırılara sözü getirdi ve bu saldırılar ardından bir İstanbul'lunun teröristler hakkında söylediği "Bunların dini yoktur. Bunlar kötülüğün dostu" sözlerinden alıntı yaptı. Bush, "Türk halkı yas tuttu. Ancak sizin miletiniz aynı zamanda terörist şiddetin nasıl yenilebileceğini de gösteriyor. Bu, cesaretle ve sizin adaletli ve hoşgörülü toplumunuzu savunma kararlılığıyla olacaktır" dedi. 

Dindarlara hoşgörü mesajı 
Konuşmasında demokrasi, hukuk düzeni ve insan haklarının önemi üzerinde de ayrıntılı biçimde duran Bush, demokratik toplumların aynı zamanda ahlaklı toplumlar olmaması için bir neden olmadığını vurguladı. Dinsel özgürlük ve hoşgörünün demokrasilerce güvence altına alınması gerektiğini belirten Bush, Türkiye'nin adını vermeden dindarların toplumsal katılımının sınırlanmaması gerektiği yönünde mesaj verdi. Bush "Eğer dindar insanlar aile yükümlülükleri, yasalara saygı ve zayıflara şefkat konusundaki tavırlarını diğerlerine öğretir ve yansıtırsa, bütün demokrasiler daha güçlü hale gelir. Demokratik toplumlar dindarların katılımını memnuniyetle karşılamalı, bundan korkmamalı" diye konuştu. 

'Ortadoğu'ya özgürlük gelecek...' 

ABD Başkanı George W. Bush, Geniş Ortadoğu'da reform girişimi kapsamında bugüne kadarki en kararlı ifadelerini İstanbul'da kullandı. Bush, "Ortadoğu halkları da umuda olan ihtiyaçları, barış arzuları ve özgürlüğü hak etmeleri bakımından tıpkı sizin ve benim gibidir. Ortadoğulular, çok uzun süredir doğal bir hak olan özgürlüklerine kavuşamadı. Onların özgürlüğün nimetlerini bulmaları için elimizden geleni yapacağız" dedi. 
Türkiye'ye Geniş Ortadoğu'da reform kapsamında "demokratik ortak" sıfatıyla rol üstlendiği için teşekkür eden Bush, G - 8, AB ve Türkiye gibi şimdi NATO'nun da Ortadoğu'da reform yapmak isteyen halklara destek sözü verdiğini hatırlattı. 

Şam ve Tahran'a mesaj 
"On yıllarca zorba bir diktatörlük altında yaşayan bir ülkede şimdi egemenlik devrine ve kendi kendini yönetimin başlangıcına tanık olduk" diyen Bush, Irak'taki gelişmeyi, "Ortadoğu tarihi ve özgürlük tarihi açısından büyük bir olay" diye niteledi. 

'Mehmet'le gurur duyuyoruz' 

ABD Başkanı Bush, konuşmasının başında Detroit Pistons basketbol takımının Türk oyuncusu Mehmet Okur'a değinerek, "Türkler bizim ulusal hayatımıza büyük katkılarda bulunuyorlar. Bu kapsamda son zamanlarda Mehmet Okur'un Detroit Pistons için attığı birçok basketi de sayıyorum. Biliyorum, siz NBA şampiyonluğunun kazanılmasına yardımcı olan bu evladınızla gurur duyuyorsunuz. Amerika da onunla gurur duyuyor" dedi. Bush İstanbul'daki terör olaylarından bahsederken sinagogda hayatını kaybeden Ahmet - Berta Özdoğan çiftine özel olarak değindi. Ahmet'in Müslüman annesinin oğlunu, gelinini ve doğmamış torununu kaybettikten sonra söylediği "Bugün oğlumdan ayrılıyorum. Yarın Berta'ma veda ediyorum. Katillerin çocuklarımdan ne istediğini bilmiyorum. Onlar bizim mutluluğumuzu mu kıskandılar " sözlerini aktardı.Bush'un konuşması için Türkiye'de Fransız ekolüyle özdeşleştirilen Galatasaray Lisesi'nin eski kız okulu binasında kurulu olan Galatasaray Üniversitesi'nin tercih edilmesi dikkat çekti. Ortaköy Camisi ve Boğaziçi Köprüsü'nü arkasına alarak konukları etkileyen bir manzarada konuşan Bush, sınırlı sayıda davetlinin güvenlik nedeniyle telefonla çağrıldığı bir kokteylden sonra Boğaz kenarına yerleştirilmiş sandalyelerdeki yaklaşık 200 kişiye hitap etti.Kızgın öğle güneşi altında dinleyicilerle birlikte podyumdaki Bush da terledi. Konuşma boyunca Boğaz trafiği kesikti ancak Sahil Güvenlik botları, Emniyet helikopterleri ve SAT timleri zaman zaman Bush'un sesini de bastıran şekilde devriye gezdiler.Bush konuşmasından sonra ön sıralarda oturan konuklarla teker teker el sıkıştı ve sohbet etti. Bu sırada İstanbul'un çok güzel olduğunu belirten Bush, "Bütün bu helikopterler ve güvenlik için özür dilerim. Size külfet verdim, bir dahaki sefere turist olarak helikoptersiz geleceğim" dedi.Bush, arka sıralarda kalan türbanlı bir konuğun elini sıkabilmek için özel olarak öne hamle yaptı. Başkan Bush'la birlikte First Lady Laura Bush da konukların ellerini sıktı ve Türk misafirperverliğinden dolayı herkese teşekkür etti. Bush'un arkasındaki Ortaköy Camisi'nin içine polis yerleştirildi. 7 bin 500 polis görev alırken, Boğaz Köprüsü'nde de eylem yapılmaması için polis bulundu. 

Orhan Pamuk'tan 'köprü' alıntısı yaptı 

Bush, konuşmasında romancı Orhan Pamuk'tan da alıntı yaptı. İstanbul'un en güzel göründüğü yerin Asya ya da Avrupa kıtaları değil, iki kıtayı da birleştiren ve iki kıtanın da görünebildiği köprü olduğunu yazdığını anımsatan Bush, " Pamuk'un kitapları kültürler arasında bir köprü oluşturdu. Türkiye Cumhuriyeti de böyle bir köprüdür" dedi. Pamuk'un, "önemli olan taraflar, uygarlıklar ve kültürler, doğuyla batı arasında bir çatışma değildir, önemli olan diğerler halkların kıtaların ve uygarlıkların da aynen sizin gibi olduğunu kavramaktır" sözünü aktaran Bush, Türk halkının da tıpkı Pamuk gibi bunu anladığını vurguladı. 


</TEXT>
</DOC>
