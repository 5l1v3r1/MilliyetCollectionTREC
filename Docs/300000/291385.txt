<DOC>
<DOCNO> 291385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun35.html </URL>
<DATE> 2004/11/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İranlı gençler 'etil alkol'ik 
</HEADLINE>
<TEXT>

     Alkol satışının yasak olduğu İran'da gençlerin eczanelerde satılan etil alkole yoğun ilgi gösterdiği öne sürüldü. 
     Tosee gazetesinin haberine göre, mevcut istatistikler, eczaneye giden her 5 gençten 3'ünün etil alkol satın aldığını gösteriyor. 
     Başkent Tahran'ın doğusundaki bir eczanenin sahibi, daha önce sadece doktorun yazdığı reçeteyle satışı serbest olan etil alkolün, satışı üzerinde sınırlamanın kalkmasıyla eczanelerde en çok satılan ürün haline geldiğini söyledi. 
     Alkollü içki bulamayan gençlerin eczanelerin yolunu tuttuğunu belirten eczacı, yoğun talebin eczanedeki diğer işlerini olumsuz etkilemesi nedeniyle, etil alkol satışını durdurduklarını kaydetti. 
     Etil alkolün şişesinin yaklaşık 2 dolara satıldığını ve karlı bir iş olması nedeniyle eczanelerin etil alkol satışına daha fazla önem verdiğini belirten eczacı, ülke çapında etil alkol üretimi yapan 20 şirketin yılda 16 milyon 318 bin litre etil alkol ürettiğini söyledi. 
     Eczacı, gençlerin aldıkları etil alkolü sulandırarak içtiğini, sulandırılmayan etil alkolün ölüme neden olduğunu ifade etti. 
     İran'da alkollü içki satın alan ve bulunduranlar 74 kırbaç cezasına çarptırılırken, alkollü içkiyi evinde kullananlara 80 kırbaç cezası veriliyor. İkametgahının dışında alkollü içki kullananlar ise 2 ila 6 ay hapis cezasının yanı sıra 80 kırbaç cezasına çarptırılıyor. 
     Alkollü içki üreten, satan ya da kaçakçılığını yapanlara da 3 ay ila 1 yıl hapis cezası, 74 kırbaç cezası ve nakit para cezası veriliyor. 
     
</TEXT>
</DOC>
