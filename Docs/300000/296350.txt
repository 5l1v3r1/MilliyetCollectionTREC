<DOC>
<DOCNO> 296350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sontur44.html </URL>
<DATE> 2004/12/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Belek'te yıkım kavgası .. 
</HEADLINE>
<TEXT>

     Antalya'nın Serik İlçesi'ne bağlı Belek Beldesi Belediyesi, kendi sınırları içindeki sahilde bulunan ve mülkiyeti Serik Belediyesi'ne ait 6 tesisi yıkmaya başlayınca gerginlik yaşandı. 
     Serik Belediyesi'nin kiracısı olarak tesislerin işletmeciliğini yapan Osman Bank adlı esnaf, yıkım sırasında kepçenin üzerine çıkarak, elindeki cam parçasıyla boğazını keseceği tehdidinde bulununca yıkım durduruldu. 
     Osman Bank, kendisinin işletmeciliğini yaptığı restoranın yıkımı sırasında kepçenin üzerine çıkarak, elindeki cam parçasını boğazına dayadı ve yıkımın durdurulmasını istedi. Belediye yetkilileri hakkında eleştirilerde bulunarak, kendisine işyerinin yıkılmayacağına dair söz verildiğini söyledi. 
     Osman Bank'ın bu girişiminden sonra jandarma devreye girdi. Jandarma Karakol Komutanı Bayram Kara, Osman Bank'ı ikna etmeye çalıştı. Direnmeye devam eden Bank, bir ara fenalaştı. Bunun üzerine Jandarma Karakol Komutanı Kara, ilaç verme bahanesiyle Bank'ı bulunduğu yerden alarak eylemi sona erdirdi. 
     
     BELEK BELEDİYE BAŞKANI GELDİ 
     Yaşanan bu gelişmeden sonra olay yerine gelen Belek Belediye Başkanı Yusuf Mecek, yıkımın durdurulması için talimat verdi. 
     Belek Belediye Başkanı Yusuf Mecek, yıkım kararının Kültür ve Turizm Bakanlığı tarafından alındığını, kendilerinin sadece uygulayıcı olduğunu söyledi. 
     Yıkım işleminin iki belediye arasında herhangi bir sorundan ya da anlaşmazlıktan kaynaklanmadığının altını çizen Mecek, şunları kaydetti 
     ''Serik Belediyesi'ne, 1990 yılında Turizm Bakanlığı'ndan tahsisiyle yapılan Belek'teki restorant, kafeterya ve diskotekten oluşan 6 işletme hakkında, yine Kültür ve Turizm Bakanlığı tarafından yıkım kararı verildi. Bakanlığın 3 Kasım tarihli yazısıyla, yıkım kararı Antalya Valiliği'ne bildirildi. Antalya Valiliği de yıkım kararını uygulamamız için yazıyı bize gönderdi. Biz de valiliğin tebliğ ettiği kararın gereğini yerine getiriyoruz.'' Yıkım anında yaşanan olayları, yörede tatil yapan turistler de meraklı gözlerle izledi. 
     
</TEXT>
</DOC>
