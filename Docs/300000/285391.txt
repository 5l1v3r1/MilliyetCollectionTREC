<DOC>
<DOCNO> 285391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun60.html </URL>
<DATE> 2004/11/02/ </DATE>
<TIME> 22.36 </TIME>
<AUTHOR>  </AUTHOR>
<HEADLINE>
Kerry ilk sandık çıkışı anketlerinde önde görünüyor 
</HEADLINE>
<TEXT>

     Amerikan halkı bugün başkanını seçmek üzere oy kullanırken, ilk sandık çıkışı anketlerinde Demokrat Parti başkan adayı John Kerry'nin, ülke geneli ile Florida ve Ohio gibi kilit eyaletlerde önde gittiği öğrenildi. 
     Demokrat Parti ve Cumhuriyetçi Parti seçim kampanyası yetkililerinden edinilen bilgiye göre, oy kullanan ilk gruplar arasında yapılan sandık çıkışı anketlerine göre Kerry, ülke genelinde belirgin şekilde önde gidiyor. 
     Demokrat Partililer, bu sonuçlardan büyük memnuniyet duyduklarını ifade ederken, bu durumun seçim sonucuna ilişkin güçlü bir gösterge olmadığına da dikkati çektiler. 
     Edinilen bilgiye göre, oy veren ilk gruplar arasında kadınlar çoğunlukta bulunuyor ve kadın seçmenlerin Demokrat Parti'ye daha yakın oldukları biliniyor. 
     İlk sandık çıkışı anketlerine göre, seçim sonucunu belirlemede kilit rol oynayacak olan Florida ve Ohio'da John Kerry'nin çok az bir farkla Bush'un önünde olduğu görülüyor. Kaynaklara göre Kerry, Pennsylvania'da da önde gidiyor. 
     ABD'de henüz medya kuruluşları, ilk sandık çıkışı anketlerinin sonuçlarını açıklamaya başlamadı. ABD'deki 6 büyük medya kuruluşu, edindikleri bilgileri ''seçim havuzunda'' toplama kararı aldı. ABC, AP, CBS, CNN, FOX ve NBC gibi medya kuruluşları, seçimden önce Edison Media Research ve Mitofsky International adlı kuruluşları, seçmen sandık çıkışı anketlerinin ana kaynağı olarak alma üzerinde anlaştı. 
     Associated Press haber ajansı aracılığıyla da elde edilen sonuçlar, bütün ülkeye ve dünyaya tek bir elden duyurulmuş olacak. 
     ABD'de 2000 başkanlık seçiminde her medya kuruluşu farklı kaynaklardan elde ettiği sonuçlara dayanarak farklı sonuçlar açıklamış, bu da büyük bir karmaşasının yaşanmasına neden olmuştu. 
     
</TEXT>
</DOC>
