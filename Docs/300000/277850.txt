<DOC>
<DOCNO> 277850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur37.html </URL>
<DATE> 2004/10/06/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Çırılçıplak fotoğraf ve buzdolabına kilitleme davasında ifadeler değişti 
</HEADLINE>
<TEXT>

     Adana'da, 3 çocuğu ellerini bağlayarak buzdolabına kilitledikleri ve tacizde bulundukları iddiasıyla haklarında dava açılan işyeri sahibi ile kalfasının yargılanmasına başlandı. 
     Adana 4. Ağır Ceza Mahkemesi'nde görülen davada, merkez Yüreğir İlçesi Ulubatlı Hasan Mahallesi'nde buzdolabı tamir dükkanı işletmeciliği yapan Yusuf Kılıçarslan ve kalfası tutuksuz sanık Volkan P. ile yanlarında çalışan çırakları müştekiler B.Ç, M.T, arkadaşları M.K ile anne ve babaları hazır bulundu. 
     Sanık Yusuf Kılıçarslan, iddiaları kabul etmeyerek ikisi çırağı olan 3 çocuğa yönelik işkence ve cinsel tacizde bulunduğu iddiasını kabul etmedi. 
     Çıraklarının arkadaşı M.K'nin işyeri telefonunu arayarak kendilerini rahatsız ettiğini belirten Yusuf Kılıçarslan, ''M'yi yanıma çağırtarak bir daha yapmaması için uyarıda bulundum. Bana hakaret edince yanımda çalışan kalfam Volkan'dan şaka amaçlı cep telefonuyla yanımda çalışan çırak B.Ç'nin fotoğrafını çekmesini istedim. Çocukları, ellerini bağlayarak buzdolabına kilitlemedim'' dedi. 
     Tutuksuz sanık Volkan P. ise çocukların ellerini bağlayarak buzdolabına kilitlemediklerini söyledi. 
     Sadece şaka amaçlı B.Ç'nin fotoğrafını çektiğini belirten sanık Volkan P, ''Kötü bir amacımız yoktu'' diye konuştu. 
     Diğer müşteki olan arkadaşlarının çalıştığı işyerini, kendisine ait cep telefonuyla arayarak rahatsız ettiğini belirten M.K, ''Bunun üzerine işyerinin sahibi beni çağırarak kızdı. Bizim elimizi bağlayarak buzdolabına kapatmadı. Fotoğraf çekildiğini ise görmedim. Şikayetçi değilim'' dedi. 
     Müşteki B.Ç. de buzdolabına kapatıldıkları ve cinsel taciz iddiasını doğrulamayarak sadece sanık Volkan P. tarafından şaka amacıyla fotoğrafının çekildiğini söyledi. 
     Diğer müşteki de işkence gördükleri iddiasının doğru olmadığını, buzdolabına ise kapatılmadıklarını belirtti. 
     Duruşmada hazır bulunan müştekilerin anne ve babaları da sanıklardan şikayetçi olmadıklarını ifade ettiler. 
     Sanık Volkan P'nin cep telefonunda çekilen fotoğrafların kayıtlara geçtiği duruşma, mahkeme heyetince dosyadaki eksiklerin tamamlanması ve bazı tanıkların dinlenmesi amacıyla ertelendi. 
     
</TEXT>
</DOC>
