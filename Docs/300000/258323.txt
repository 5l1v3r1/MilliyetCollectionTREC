<DOC>
<DOCNO> 258323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur23.html </URL>
<DATE> 2004/07/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Sınav ikincisi Akaslan Amacım anne ve babam gibi mühendis olmak 
</HEADLINE>
<TEXT>

     Özel Okullar Sınavı'nda 822.0 puanla ikinciliği paylaşan Buğra Baturay Akaslan, annesi ve babası gibi mühendis olmak istediğini söyledi. 
     İkinciliği 3 öğrenciyle paylaşan Üsküdar Hasan Tan İlköğretim Okulu mezunu Akaslan, sınava hazırlanırken çok ders çalışmadığını, bilgisayar oynamak, sinemaya gitmek gibi sosyal aktivitelere de zaman ayırdığını ifade etti. 
     Robert Koleji'ni kazandığını belirten Akaslan, şunları kaydetti 
     ''İkinci olduğumu televizyondan öğrendim. Bu sonucu beklediğim için çok şaşırmadım ama yine de sevindim. 100 sorudan sadece 1 tek sosyal sorusunu yapamamıştım. Sınava 1 yıl dershaneye giderek hazırlandım. Okulda ve dershanede dersleri çok iyi dinledim ve eksik olduğum konuları evde tekrar ettim. Bilgisayarda oynadım, sinemaya gittim. Yani kendimi 1 yıl boyunca eve kapatmadım. Amacım annem ve babam gibi mühendis olmak.'' 
     
     BURSLU OLURSA GİDEBİLECEK 
     Makine mühendisi olan baba Kubilay Akaslan da, oğluna her zaman güvendiğini belirterek, sonucun kendileri için çok sürpriz olmadığını söyledi. 
     Oğlunun kazandığı Robert Koleji'nin yol ve yemekle birlikte yıllık masrafının 20 milyar liranın üzerinde olduğuna dikkat çeken Akaslan, ''Biz de Robert Koleji'nde okumasını arzu ediyoruz. Ancak burslu olursa yollayabiliriz. Maaşımla Robert Koleji'nin masraflarını karşılamam mümkün değil'' diye konuştu. 
     Elektronik mühendisi olan anne Mine Akaslan da, oğlunun daima başarılı bir öğrenci olduğunu belirterek, onunla gurur duyduklarını bildirdi. 
     Kendisine ders çalışması konusunda herhangi bir baskı ya da uyarıda bulunmadıklarını anlatan Akaslan, ''Oğlum normal yaşantısına devam ederek sınava hazırlandı. Ne kadar bilgiysayarda oynuyorsa, ne kadar ders çalışıyorsa aynı şekilde devam etti. Özel bir program uygulamadı'' dedi. 
     
</TEXT>
</DOC>
