<DOC>
<DOCNO> 281820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun43.html </URL>
<DATE> 2004/10/20/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Sinclair, Kerry karşıtı filmi yayınlamaktan vazgeçti 
</HEADLINE>
<TEXT>

     Reklam veren şirketlerin reklamlarını çekmesi, izleyici boykotu, borsadaki hisselerinin değer kaybetmesi ve Demokrat Parti taraftarlarından gelen yoğun tepki üzerine ABD'de 62 televizyon kanalına sahip Sinclair Yayın Grubu, Demokrat Parti Başkan Adayı Senatör John F. Kerry aleyhine hazırlanan bir filmi yayınlamaktan son anda vazgeçti. 
     Sinclair'in ''Çalınan Onur Asla İyileşmeyen Yaralar'' adlı Kerry karşıtı filmi seçimlere çok kısa bir süre kala yayınlayacağının duyulmasından sonra borsadaki hisselerinin büyük miktarda düştüğü, sadece pazartesi günü yüzde 8 oranında değer kaybeden şirket hisselerinin salı günü de yüzde 3,5'lik bir gerileme kaydettiği bildirildi. 
     ABD'deki bütün hanelerin dörtte birine ulaşan televizyon kanallarıyla Sinclair'in sözkonusu film yerine, bu filmden bazı parçaların da yer alacağı ''Bir Savaş Esiri Hikayesi Siyaset, Baskı ve Medya'' adı altında başka bir haber programını cuma günü yayına koyacağı kaydedildi. 
     Bu programın 62 kanal yerine, aralarında başkanlık yarışının en çekişmeli geçtiği Ohio ve Florida'nın da bulunduğu eyaletlerde yayın yapan 40 televizyon kanalında yayınlanacağı ifade edildi. 
     Sinclair tarafından yapılan bir basın açıklamasında, cuma günü yayınlanacak programda, belgesel filmlerin 2004 seçim kampanyalarına etkisi, bu belgesellerin içeriği hakkında değerlendirmeler ve medyanın taraflı tutumu üzerinde durulacağı kaydedildi. 
     Ancak program sırasında yayından kaldırılan 42 dakikalık Kerry karşıtı belgesel filmden de geniş fragmanların yer alacağı öğrenildi. 
     
</TEXT>
</DOC>
