<DOC>
<DOCNO> 262361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun26.html </URL>
<DATE> 2004/08/11/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Pakistan'da 4 Türk tutuklandı 
</HEADLINE>
<TEXT>

     Pakistan'ın Lahor kentinde, terör örgütü El Kaide ile bağlantılı oldukları öne sürülen dört Türkün geçen hafta sonu tutuklandığı bildirildi. 
     Pakistan güvenlik servislerinden adını açıklamak istemeyen üst düzey bir yetkili, ''Kimlikleri belirtilmeyen bu kişilerin ikisinin, Afganistan'da ABD'ye karşı Taliban saflarında savaştıklarının düşünüldüğünü'' belirtti. 
     Yetkili, ''Bu kişiler Afganistan'daki savaşta yaralandı ve daha sonra Pakistan'ın Afganistan sınırındaki aşiret bölgelerine sızmayı başardı'' dedi. 
     Bu iki kişinin daha sonra yıl başında, Pakistan'ın bu bölgedeki operasyonlarından kaçarak Lahor'a gittikleri kaydedildi. 
     Yetkili, bu kişilerin Lahor'da, haziran ayında uçakla buraya gelen diğer iki Türk ile buluştuklarını söyleyerek, ''Bu kişilerin Pakistan veya başka bir ülkede terörist saldırı amacıyla özel çalışmalarda bulunup bulunmadıkları henüz açıklık kazanmadı'' dedi. 
     
</TEXT>
</DOC>
