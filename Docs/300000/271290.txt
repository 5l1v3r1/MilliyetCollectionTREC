<DOC>
<DOCNO> 271290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/ydilmen.html </URL>
<DATE> 2004/09/13/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Mücadele 
</HEADLINE>
<TEXT>



İyi oynarsın, kötü oynarsın. Gol kaçırırsın, pozisyona giremezsin. Hatalı pas atarsın, top kaptırırsın. Bunlar futbolun içinde olan şeyler. Kaliteli bir kadron varsa, kötü oynadığın maçlarda da yıldız oyuncularınla belki sonuç alırsın. Ama bir kere, iki kere, üç kere. Bir yerde patlarsın. Ama çok mücadele edersen, kalpten oynarsan, maçın sonuna kadar arzunu, iştahını kaybetmezsen bir kaybedersin, iki kaybedersin ama uzun vadede kazanırsın. 
Galatasaray dün Ali Sami Yen'deki o havayla yine ilk 15 dakikaya iyi başladı, ancak golü bulamadı. Kalan 30 dakikada oyun dengelendi. Hatta Samsun daha fazla pas yaptı. Mükemmel de bir gol attılar. İkinci yarı ile beraber 15 dakikada Necati'nin iki güzel golü skoru 2-1'e getirdi. Sezon başından bu yana alıştık ya, Galatasaray her iki yarının 15 - 20 dakikasında yüksek tempo ile oynuyor, daha sonra idare ediyor diye. 2-1'den sonra maçın bitimine kadar temposunu korumaya çalıştı. Arzuları, mücadeleleri, hırsları beş yıldız. Oyuncu yıldızlamaları iki üç kişinin dışında iki yıldızı geçmez. Ancak işte o mücadele ve hırs, takım olma yolunda büyük avantaj. Dörtlünün önünde oynayan iki ön libero Ergün, bütün hafta idman yapmamış ve 15 gündür sakat. Volkan da ilk kez on birde. Buna rağmen doksan dakika ayakta kalmaya çalıştılar. Mecburiyetten sağ bek olan Cihan her gün yerine alışıyor ve dün gerçekten hatasız oynadı. Song - Tomas, ikisi de kene gibi. Rakip forvetleri ısırıyorlar ve döndürmemeye çalışıyorlar. Forvette Necati ile Hakan ligin en iyi ikililerinden. Hasan Şaş da dün iyi oynadı. Necati şut attı, kafa vurdu, bir topu direkten döndü, bir nizami golünü yardımcı hakem yedi. İki tane de gol attı. Eh, daha ne yapsın. Dikkat ediyorum Hagi goller de atsa Necati'yi oyundan çıkarıyor. Aslında moralli Necati maçın sonlarına kadar oyunda kalsa daha da fazla gol bulabilir. Hagi nedense hep çıkarıyor. 
Samsun iyi bir takım. İçeride ve dışarıda kazanmayı istiyorlar, açık oynuyorlar. Karşılarında dün çok canlı bir Galatasaray vardı. İkinci yarının başında Celil'e yapılan faulü hakemin oynatmasıyla golü de kalesinde görünce demoralize oldular. 



</TEXT>
</DOC>
