<DOC>
<DOCNO> 284264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/spor/aspo.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dost acı söyler 
</HEADLINE>
<TEXT>


Brezilya Milli Takım hocası Parreira, Fenerbahçeli Alex'i fizik gücünün yetersizliği nedeniyle Ekvator maçının kadrosuna almadığını açıkladı. Ülke basını da "İnanılmaz yetenekli ama sürekliliği yok" yorumunu yaptı 

MEHMET DEMİRCAN 


Bir darbe daha 
ŞAMPİYONLAR Ligi'ndeki performansı nedeniyle yoğun eleştiri alan, Fenerbahçe'ye faydası tartışılmaya başlayan Alex de Souza'ya bir kötü haber de ülkesinden geldi. Brezilya Milli Takım Teknik Direktörü Carlos Alberto Parreira, sürekli şans tanıdığı yıldız oyuncuyu Ekvator maçının aday kadrosuna çağırmadı. Tecrübeli hoca, "Aynı pozisyon için üç adayım vardı Junior, Diego ve Alex. Ben tercihimi Sevillalı Junior'dan kullandım" dedi. 

Üstü kapalı mesaj 
PARREİRA, "Maç deniz seviyesinin 2800 metre üzerinde oynanacak. Junior'un fizik gücüne daha çok güveniyorum" diyerek Alex'e de üstü kapalı mesaj gönderdi. Sambacı son oynanan ve golsüz berabere biten Kolombiya maçında hocası tarafından ilk onbirde görevlendirilmiş ancak kötü oyunu sonrası yerine ikinci yarıda Kaka'ya bırakmıştı. Brezilyalı otoriteler, Alex için "İnanılmaz yetenekli ancak sürekliliği yok" yorumunu yaptı. 

Sağda dört aday 

Daum kararsız 
BEŞİKTAŞ maçının hazırlıklarını dün tek çalışmayla sürdüren Fenerbahçe'de sağ kanatta kimin oynayacağı netlik kazanmadı. Teknik Direktör Daum'un, Mehmet Yozgatlı, Serhat, Deniz ve Serkan'dan ikisine görev vermeyi düşündüğü ancak seçimini bir türlü yapamadığı öğrenildi. Ancak bu bölgede Mehmet Yozgatlı - Deniz ikisilinin ağır bastığı belirtildi. 

Köşeye sıkıştı 
SERHAT'ın Beşiktaş maçlarında gösterdiği olağanüstü performansı da gözönüne alan Daum'un son kararını yarın vereceği bildirildi. Bu arada hafta boyunca Tuncay'ı yedeklerle çalıştıran ve yerine Fabiano'ya şans tanıyan Alman hocanın bu konuda da köşeye sıkıştığı ifade edildi. Tuncay'ın bugün hocasıyla görüşerek özür dileyeceği ve forma isteyeceği kaydedildi. 


</TEXT>
</DOC>
