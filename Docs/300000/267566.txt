<DOC>
<DOCNO> 267566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/soneko12.html </URL>
<DATE> 2004/08/30/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
BDDK Başkanı Kredi kanunu Eylül ortasında Bakan'a gönderilecek 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, Kredi Kuruluşları Kanunu Taslağı'na son şeklini Eylül ortasında koyarak ilgili bakana sevk edeceklerini bildirdi. 
     Bilgin, Banka ve Kredi Kartları Kanunu Taslağı ile ilgili çalışmalarının da halen devam ettiğini bu taslak üzerindeki çalışmalarını da birkaç ay içinde tamamlayarak ilgili bakana göndereceklerini bildirdi. 
     BDDK Başkanı Tevfik Bilgin, Ankara Sanayi Odası ASO Yönetim Kurulu toplantısına katıldı. Bilgin ile ASO Başkanı Zafer Çağlayan toplantı sonrasında gazetecilere açıklamalarda bulundu ve soruları yanıtladılar. 
     Bilgin yaptığı açıklamada, toplantıda ağırlıklı olarak hazırlamakta oldukları Banka ve Kredi Kartları ile Kredi Kuruluşları Kanun taslakları konusunu ele aldıklarını bildirdi. Söz konusu kanunlar hazırlanırken nasıl bir süreçten geçildiği konusunda bilgiler verdiğini belirten Bilgin, bunlar ile getirilen yeni kurumların şeffaflık ve hesap verebilirlik konularında neleri getirdiğini de anlattığını söyledi. 
     Bilgin, toplantıda Kredi Kuruluşları Kanun Tasarısı Taslağı üzerindeki tartışmaların halen devam ettiğini, gelen tüm eleştirilerin dikkatle ele alınacağını ve taslağa son noktasının Eylül ayı ortasında konularak ilgili bakana sevk edileceğini anlattığını bildirdi. Bilgin, şöyle dedi 
     ''Bankalar kanununda esas AB ile veya dünya ile ortak dili konuşmak, bu konuda ortak standartları getirmek. Bu anlamda kanunda Basel ilkeleri dediğimiz ilkeler dikkate alınmış durumda ve bu anlamda kanunda bundan sonra özellikle risk yönetimi iç denetimleri, şeffaflık ve BDDK'nın da gözetim ve denetimi anlamında yeni ilkeler getirilmiş durumda. Ben ana başlıkları ile bunları özetlemeye çalıştım. 
     Kredi kartları ile ilgili de görüşmelerimiz oldu. Bu konuda hazırlamakta olduğumuz bir taslak var. Bu taslağın ana unsurlarını belirttim. Bu taslak henüz son şekli verilmiş bir taslak değildir. Yine tüm eleştirileri alıyoruz. Ama 2003 sonu itibariyle sektörde yaklaşık 20 milyon kredi kartı var ve aynı yıl yapılan işlem hacmi yaklaşık 40 katrilyon. Dolayısı ile böylesine büyük bir işlem hacmine sahip bu kadar önemli bir fonksiyonu gören kredi kartları ve banka kartlarının bir şekilde kanuni bir tabanı olmalı. Bu konuda çalışmalarımız sürüyor. Tahminim birkaç ay içinde çalışmalarımızı sonlandırıp, bu konudaki görüşlerimizi içeren taslağı da ilgili Bakanımıza sevk etmeyi düşünüyoruz.'' 

     
</TEXT>
</DOC>
