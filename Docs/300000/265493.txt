<DOC>
<DOCNO> 265493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo15.html </URL>
<DATE> 2004/08/22/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Şahin Madalya tablosu, ülkelerin gelişmişlik düzeyini de sergiliyor... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Oyunlardaki madalya tablosu, ülkelerin gelişmişlik düzeyini de sergiliyor'' dedi. 
     Mehmet Ali Şahin, beraberinde MGK Genel Sekreterliği'ne atanan Türkiye'nin Atina Büyükelçisi Yiğit Alpogan ve Gençlik ve Spor Genel Müdürü Mehmet Atalay ile birlikte, Olimpiyat Oyunları'nı izleyen basın mensuplarına bir yemek verdi. 
     Yemekte basın mensuplarının sorularını yanıtlayan Şahin, oyunlardan sonra Türk sporunu yeniden masaya yatıracaklarını belirterek, ''Atina'da neden yalnızca 10 spor dalında varız bunu iyi etüt etmemiz lazım. 2008 Olimpiyat Oyunları'na dönük ciddi çalışmalar yapmalıyız. Çok daha fazla sporcuyla çok daha fazla başarı kazanmamız lazım. Gittik, gördük ve geldik değil, gittik, değerlendirdik, yeni hedefler belirledik dememiz lazım'' diye konuştu. 
     Şahin, hedefi olmayan, dünya çapında sporcu yetiştirme sevdası olmayan kişi ve kurumlarla Türk sporcunun gelişemeyeceğine dikkati çekerek, özellikle federasyon başkanlarının seçiminde konunun yakın takipçisi olacaklarını, ihtiyaç duyulan branşlarda yabancı antrenörlerin çekinmeden Türkiye'ye getirilmesini gerektiğini söyledi. 
     
     HEDEFLER 
     Bir hedefle yola çıktıklarını ve bu yolda ilerlediklerini ifade eden Şahin, ''Bazı şanssızlıklar da yaşadık, boks ve güreşte gelecek başarılarla daha iyi bir yere geleceğiz'' dedi. 
     Basın mensuplarının Süreyya Ayhan ile ilgili sorularına, ''Olimpiyatlara katılan sporcularımızın başarısıyla meşgulüz, Süreyya'nın sorunlarıyla değil'' diye yanıt veren Şahin, şöyle devam etti 
     ''Süreyya Ayhan ve Şule Şahbaz ile yaşadığımız 2 olumsuzluk var. Bunları spor tarihimizde yaşamak istemiyoruz. Bunlar, elde edilen başarılara da gölge düşürüyor. Bunlarla uğraşmak değil, başarılarla gurur duymak istiyoruz. Burada da eğitimin önemi ortaya çıkıyor. Olumsuzluklar, konunun çok daha ciddi bir şekilde ele alınması gerektiğini ortaya koydu. Türk sporu, yalnızca Atina'ya gönderilen dallardan ibaret değil. Kulüplerin teşvik edilmesi, onların iyi sporcular yetiştirebilmesi için komple bir çalışma yapmamız gerekli. Büyük kulüplerimizin amatör branşlara sahip çıkmaları için onlara destek vermemiz lazım. En önemlisi, özel sektörü işin içine sokmamız lazım.'' 
     
     BAŞBAKAN ERDOĞAN SPONSOR ARAYIŞINDA 
     Şahin, ''En büyük şansımız, spora çok seven bir başbakana sahip olmamız'' dedi. 
     Başbakan Recep Tayyip Erdoğan'ın, Atina'da bulundukları süre için sürekli olarak kendisini arayarak kafileyle ilgili bilgiler aldığını vurgulayan Şahin, ''Hatta kendisi, dereceye giren sporcular için sponsor arayışına girdi. Oyunları yakından izliyor. Sporla ilgili önüne ne getirsek destek vereceğini biliyoruz'' diye konuştu. 
     
     BAKAN, HALTERCİ İNCE'YE KIZGIN 
     Şahin, madalya beklentilerinin büyük olduğu halterci İzzet İnce'nin dünkü müsabakadaki performansıunın kendisini çok üzdüğünü söyledi. 
     ''Sıfır'' çekerek müsabakadan elenen İnce'nin yanlış bir taktik izlediğini ifade eden Şahin, ''Kaldırabileceği kiloyu denesin. Sıfır çekmek olmadı'' diye konuştu. 
     
     TAKDİR HAKLARI TÜRKİYE'NİN ALEYHİNE 
     Şahin, oyunlarda kimi zaman takdir haklarının Türkiye'nin aleyhine kullanıldığını gördüğünü söyledi. 
     Özellikle milli atlet Elvan Abeylegesse'nin elemelerden sonra gecenin ilerleyen saatlerine dek doping kontrolü için statta tutulmasına tepki gösteren Şahin, bu gibi tavırların kendilerini fazlasıyla rahatsız ettiğini sözlerine ekledi. 
     Şahin, yemek sırasında yanına gelen anne tarafı Kayseri, baba tarafı ise Çanakkaleli Türk asıllı bir Yunan vatandaşı bayanla bir süre sohbet ederek, çocuğuyla da bir süre ilgilendi. 
     
     ALPOGAN ''MGK GENEL SEKRETERLİĞİ BÜYÜK BİR ŞEREF'' 
     Yemeğe katılan Milli Güvenlik Kurulu'nun yeni genel sekreteri ve Türkiye'nin Atina Büyükelçisi Yiğit Alpogan, ''Yeni görevim benim için büyük bir şeref'' dedi. 
     Veda ziyaretlerini tamamladıktan sonra eylül ayı sonunda Türkiye''ye dönerek görevine başlayacağını açıklayan Alpogan, ''Milli Güvenlik Kurulu, devlet ve benim için yeni bir sayfa açılıyor. Bu sayfanın dolması için gereğini yapıp çok çalışacağız'' diye konuştu. 
     
</TEXT>
</DOC>
