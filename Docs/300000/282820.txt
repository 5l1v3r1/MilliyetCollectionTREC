<DOC>
<DOCNO> 282820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/guncel/gun02.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksitle kitaba akın 
</HEADLINE>
<TEXT>


23. İstanbul Kitap Fuarı'na ilk gün ilgi büyüktü. Fiyatlardan yakınan okuyucular, taksitle ve kredi kartıyla alışveriş yaptı 

ŞAKİR AYDIN, MUSA KESLER, MEMETCAN DEMİRAY İstanbul 

23. İstanbul Kitap Fuarı, 14. İstanbul Sanat Fuarı ile Tekno Outlet Müzik ve Ev Aletleri Fuarı, Kültür ve Turizm Bakanı Erkan Mumcu tarafından dün törenle açıldı. 
TÜYAP Beylikdüzü Fuar ve Kongre Merkezi'ndeki fuarı dolaşan Mumcu, her gün 1 saat kitap okuduğunu belirterek, "Dünyanın en fazla sigara tüketen ülkesinin kitabı, pahalı olduğu için terk etmeye hakkı yok" dedi. 

2 milyondan 30 milyona 
Fuara vatandaşların ilgisi büyük oldu. Kitap Fuarı'nda stand açan yayınevleri, ilk günkü ilgiden memnun olurken, fiyatlardan yakınan vatandaşlar, özellikle kredi kartlı satışlar ve taksitlendirme sayesinde kitap alabildiklerini kaydettiler. Fiyatların 2 ile 30 milyon lira arasında değiştiği fuarda, vatandaşlar daha çok popüler kitapları tercih etti. 

Çocuklar 'bilinçli okur' 
Kitap fuarında çocuk kitapları yoğun ilgi gördü. Doğan Egmont Yayıncılık'tan Hakan Konakçı, "Çocuklar kitapları tanıyorlar. Çoğu kitabı kendi seçiyor. En çok ilgiyi 'Tarzan', 'Aslan Kral' gibi kitaplar görüyor" diye konuştu. 
31 Ekim'de sona erecek fuarlar için İstanbul'un birçok noktasından ücretsiz otobüs seferleri yapılacak. Giriş ücreti 3 milyon lira. Öğrenci, öğretmen ve öğretim üyelerinden ücret alınmayacak. 


</TEXT>
</DOC>
