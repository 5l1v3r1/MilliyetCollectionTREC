<DOC>
<DOCNO> 254276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/guncel/gun03.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da bir skandal daha 
</HEADLINE>
<TEXT>


Hamit Bayram'ın polisten kaçırılmasından sonra, "Sorun yok, hepsini gözaltına aldık" açıklamasının, baba Mustafa Bayram'a güvenilerek yapıldığı ortaya çıktı 

OSMAN BEKLEYEN, FEYAT ERDEMİR, FAHRETTİN GÖK Van DHA 

Uyuşturucu operasyonunda yakalanan ve eski Van Milletvekili Mustafa Bayram'ın oğlu olan Hamit Bayram'ın Van Bölge Trafik Denetleme Şube Müdürlüğü'nü basan yakınlarınca kaçırılması üzerine Emniyet Genel Müdürlüğü inceleme başlattı. Van Emniyet Müdürü Tacettin Kurt'un da, baba Bayram'ın, "Oğlumu getirip teslim edeceğim" sözü üzerine, "Hepsini gözaltına aldık, sorguları sürüyor" diyerek yanlış açıklama yaptığı anlaşıldı. 
Malatya Emniyet Müdürlüğü ekiplerinin 4 gün önce 8.5 gram eroinle yakaladığı Hamit Bayram ile Hüsnü Özbuz, sorgulanmak üzere Van'a getirildi. İkilinin bulunduğu araç Bölge Trafik Denetleme Şube Müdürlüğü'nde aranırken, Bayram ve Özbuz bir başka otomobilde tutuldu. Bu sırada 25 - 30 kişilik bir grup müdürlüğe baskın yaptı. Üzerinde silah bulunan akrabalarınn bir kısmı polisle kavga ederken, geri kalanları da, araç içinde kelepçesiz oturan Bayram ve Özbuz'u kaçırdı. 

Skandal patlıyor 
Hamit Bayram'ın kardeşi Necip Bayram'ın da aralarında bulunduğu 8 kişi gözaltına alınırken, Kurt yaptığı açıklamayla bir skandala yol açtı. Olayı "Basit bir şey" olarak niteleyen Kurt, "Bizim memurlarla konuşurken biraz onlar kalabalık, biraz bizimkiler kalabalık, Hamit Bayram oradan kaçmış. Şimdi de alındı, geldi. Oraya gelenlerin hepsi de yakalandı. Emniyet Müdürlüğü'ne getirildi, ifadeleri alınıyor" dedi. Kurt'un bu açıklamayı, Mustafa Bayram'la yaptığı görüşme doğrultusunda söylediği, Bayram'ın kendisine "Oğlumu bulup size teslim edeceğim" dediği, Kurt'un da buna güvenerek Bayram'ın yakalandığını açıkladığı ortaya çıktı. 
Bayram, olaydan sonra Van Cumhuriyet Savcılığı'na çağrılarak ifade verdi. Oğlunun nerede olduğunu bilmediğini ileri süren Bayram, daha sonra yine oğlunu bulup teslim edeceği sözü verdi. Van Valisi Hikmet Tan da, "Babası bugün dün teslim edecek. Eğer teslim edilmezse baba ya da oğulları alınacak. Kim yataklık yapıyorsa onu alacağız" açıklamasını yaptı. 


</TEXT>
</DOC>
