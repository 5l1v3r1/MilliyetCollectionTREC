<DOC>
<DOCNO> 255349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko13.html </URL>
<DATE> 2004/07/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Demiryollarının yeniden yapılandırılma çalışmalarına hız verildi... 
</HEADLINE>
<TEXT>

     Demiryollarının yeniden yapılandırılmasına yönelik çalışmalara yeniden hız verildi. 
     Japonya'dan sağlanacak hibeyle finanse edilecek müşavirlik çalışmaları sonucu, TCDD'de iş gücünün yeniden yapılanması için tüm seçenekler ve maliyetlerin değerlendirilmesi amacıyla fizibilite raporu hazırlanacak. 
     Bu çalışmalar için ABD, Kanada ve İsveç firmaların da teklif hazırlığında oldukları öğrenildi. Buna yönelik ihalenin bu ay içinde sonuçlandırılması ve çalışmalara kısa sürede başlanması bekleniyor. 
     Uzun yıllardan bu yana ihmal edilmiş, yatırımları sürdürülememiş Cumhuriyet döneminden kalan demiryollarında yeniden modern hizmet başlatmak amacıyla, 1995 yılından beri Ulaştırma Bakanlığı planları arasında yer alan ''TCDD'nin yeniden yapılanmasına'' dönük düşünülen çalışmalarda, böylece ilk adım atılmış olacak. 
     TCDD'nin, iş gücünün yeniden yapılanması ve sosyal planının hazırlanmasına yönelik yaptığı uluslararası ihalede son elemeye kalan 3 firma yarışacak. TCDD Genel Müdürlüğü'nün 18 Haziran 2004 tarihinde aldığı teklifler üzerindeki değerlendirmenin, tamamlanma aşamasında olduğu öğrenildi. 
     
     İHALE TAKVİMİ 

     TCDD'nin yeniden yapılanma projesi çalışmalarının hzlandırılmasıyla birlikte, ihale takviminde de süratli bir seyir izleniyor. 
     Buna göre TCDD, müşavirlik ihalesi fiyat tekliflerinin ön değerlendirme raporunu tamamlayarak, Dünya Bankası'nın onayına sundu. 
     Dünya Bankası'ndan beklenen ihale onayının alınmasıyla birlikte, ihalenin önümüdeki günlerde sonuçlandırılması bekleniyor. 
     Hazırlanan takvime göre ay bitiminden önce müşavirlik işinin başlanması öngörülüyor. 
     Bu nedenle önümüzdeki günlerde ihale sonuçlandırılarak, seçilecek müşavir firma ile hemen mukavele imzalanacak. Mukavelenin imzalanmasıyla birlikte, TCD'nin işgücünün yeniden planlaması ve sosyal planının hazırlanmasına yönelik fizibilite raporu çalışmalarına geçilecek. 

     
</TEXT>
</DOC>
