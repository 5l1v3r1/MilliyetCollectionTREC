<DOC>
<DOCNO> 268094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sondun26.html </URL>
<DATE> 2004/09/01/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Rusya'daki büyük terör saldırıları şöyle... 
</HEADLINE>
<TEXT>

     Rusya'da dün başkent Moskova'daki bir metro istasyonu dışında patlatılan bomba 10 kişinin ölümüne, 51 kişinin yaralanmasına yol açarken, bugün de Kuzey Osetya'da yüzlerce öğrenci rehin alındı. 
     Rusya'da 2002'den bu yana teröristlerin düzenlediği açıklanan büyük saldırılar şunlar 
     
     2002 
     27 Aralık - Çeçenistan'da Rusya yanlısı hükümetin merkezine kamyonla düzenlenen intihar saldırısında 72 kişi öldü. 
     
     2003 
     3 Nisan - Çeçenistan'ın başkenti Grozni'de bir yolcu otobüsünün uzaktan kumandalı mayına çarpması sonucu en az 8 kişi öldü. 
     12 Mayıs - Kuzey Çeçenistan'daki bir resmi binaya patlayıcı yüklü kamyonla düzenlenen intihar saldırısında 60 kişi öldü. 
     14 Mayıs - Çeçenistan Devlet Başkanı Ahmed Kadirov'a karşı düzenlenen bir intihar saldırısında, binlerce Müslüman hacının arasındaki bir kadın intihar komandosunun beline bağladığı patlayıcıları infilak ettirmesi sonucu 18 kişi öldü. Kadirov kurtuldu. 
     5 Haziran - Bir kadın intihar komandosunun, Rusya'dan Çeçenistan'a asker sevkıyatının önemli merkezlerinden Mozdok kentinde asker ve sivilleri taşıyan otobüsün yanında bomba patlatması sonucu 16 kişi öldü. 
     5 Temmuz - Moskova'daki bir Rock konserine aynı anda düzenlenen iki intihar saldırısında iki kadın intihar komandosu ve 15 kişi öldü. 
     10 Temmuz - Bir kadının Moskova'nın ana caddelerinden birindeki bir kafeye sokmaya çalıştığı bombayı etkisiz hale getirmeye çalışan bir Rus güvenlik görevlisi öldü. 
     1 Ağustos - Çeçenistan yakınlarındaki bir hastaneye kamyonla düzenlenen intihar saldırısında, aralarında hastanede tedavi gören Çeçenistan'da yaralanmış Rus askerlerinin de bulunduğu 50 kişi öldü. 
     16 Eylül - Çeçenistan yakınlarında bir hükümet güvenlik binasına iki intihar komandosu patlayıcı yüklü kamyonla girdi, 3 kişi öldü, 25 kişi yaralandı. 
     5 Aralık - Güney Rusya'da bir yolcu trenine düzenlenen intihar saldırısında 44 kişi öldü. 
     9 Aralık - Bir kadın intihar komandosu Moskova'daki National Otel önünde kendini havaya uçurdu, 5 sivil öldü. 
     
     2004 
     6 Şubat - Moskova metrosunda metro vagonunda meydana gelen patlamada 41 kişi öldü. 
     9 Mayıs - Çeçenistan'ın başkenti Grozni'de bir stadyumda düzenlenen Zafer Günü kutlamaları sırasında bomba patlaması sonucu, zamanın Çeçenistan Devlet Başkanı Ahmed Kadirov ve 24 kişi öldü. 
     24 Ağustos - Aynı havalananından kalkan iki yolcu uçağı birkaç dakika ara ile düştü, 90 kişi öldü. 
     31 Ağustos - Moskova'da bir metro istasyonu dışında bir araçta patlatılan bomba 10 kişinin ölümüne, 51 kişinin yaralanmasına yol açtı. 
     
</TEXT>
</DOC>
