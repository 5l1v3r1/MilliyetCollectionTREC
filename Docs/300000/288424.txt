<DOC>
<DOCNO> 288424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur29.html </URL>
<DATE> 2004/11/12/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İstanbul Barosu'ndan Irak için ek soruşturma 
</HEADLINE>
<TEXT>

     İstanbul Barosu, Irak'ta yaşananlara ilişkin olarak Uluslararası Ceza Mahkemesi Savcılık Bürosu'na ek suç duyurusunda bulundu. 
     İstanbul Barosu Yönetim Kurulu adına yapılan ek suç duyurusunda, daha önceki başvurunun dikkate alınmasına ve dilekçenin büronun bildirim defterine kaydedildiğinin bildirilmesine teşekkür edildi. 
     Irak'ta yaşayan Türkmenlerin büyük bir kısmının salt Türkmen kimliği nedeniyle yok edilmek ve topraklarını terke zorlanmak durumuyla karşı karşıya bırakıldığı dile getirilen dilekçede, ''Aynı şekilde günlerdir sürdürülen Felluce katliamında binlerce sivil öldürülmüş ve öldürülmeye devam edilmektedir. Bu eylemler sadece insanlık karşıtı suçları oluşturmayıp, ayrıca ve açıkça soykırım suçunu da oluşturur'' denildi. 
     İngiltere Başbakanı Tony Blair ile bu ülkenin bazı yetkililerinin suçlandığı dilekçenin sonuç bölümünde ise, bu başvurunun 20 Ağustos 2003 tarihinde alınan suç duyurusuna eklenmesi istendi. 
     
</TEXT>
</DOC>
