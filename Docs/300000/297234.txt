<DOC>
<DOCNO> 297234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko14.html </URL>
<DATE> 2004/12/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Reel ücretlerdeki büyüme sürüyor 
</HEADLINE>
<TEXT>

     2001 kriziyle birlikte başlayan ve 2003 sonuna 
     kadar süren reel ücretlerdeki erime durdu. Bu yıl başında başlayan reel ücretlerdeki artış yılın üçüncü çeyreğinde de yüzde 0.9'la devam ederken, yılın ilk dokuz ayında kaydedilen ortalama reel artış yüzde 2.1 olarak gerçekleşti. Devlet İstatistik Enstitüsü, bu yılın temmuz-eylül dönemine ilişkin imalat sanayi nominal ve reel ücret endekslerinin sonuçlarını açıkladı. Buna göre yılın üçüncü üç aylık döneminde üretimde çalışılan saat başına reel ücretlerde nominal olarak yüzde 12.8, üretimde çalışan kişi başına ücret ise yüzde 10.5 oranında artarken, imalat sanayiinde üretim dışındaki işlerde çalışanların ücretlerinde ise yüzde 9.6 oranında artış kaydedildi. Bu dönemde kamu işyerlerinde çalışan işçilerin üretimde çalıştıkları saat başına ücretleri yüzde 15.5, özel sektörde ise yüzde 14.9 arttı. Üretimde çalışan kişi başına nominal ücret ise kamuda yüzde 10.4, özel sektörde de yüzde 13.7 oranında artış yaşandı. 
     
     REEL ENDEKS 

     DİE'nin aynı dönemdeki enflasyon oranlarını dikkate alarak hesapladığı reel ücretler ise üretimde çalışılan saat başına yüzde 3, üretimde çalışan kişi başına ise yüzde 0.9 oranında artış gösterdi. Üretim dışında çalışanların ücretlerinde ise reel anlamda bir değişim yaşanmadı. 
     Üretimde çalışılan saat başına reel ücret kamu işyerlerinde yüzde 5.5, özel sektörde ise yüzde 4.8 oranında artış kaydetti. Üretimde çalışan kişi başına reel ücret ise kamuda yüzde 0.9, özel sektörde de yüzde 3.9 oranında büyüdü. 
     Üretimde çalışan kişi başına reel ücretlerde bu yılın birinci üç aylık döneminde bir önceki yılın aynı dönemine göre yüzde 1.8, ikinci üç aylık döneminde de yüzde 1.8 oranında artış yaşanmıştı. Üçüncü dönemde kaydedilen yüzde 0.9 oranındaki artışla birlikte yılın ilk dokuz ayındaki ortalama reel ücretler geçen yılın aynı dönemine göre yüzde 2.1 oranında artış kaydetti. 
     
     DÜŞÜK REEL ÜCRET İHRACATI DESTEKLİYOR 

     İmalat sanayindeki işçilerin reel ücretleri 2001 krizinden bu yılın başına kadar geçen sürede reel olarak önemli ölçüde azalmıştı. Reel ücretlerde 2001 yılında yüzde 14.1, 2002 yılının tümünde yüzde 6.3 ve 2003 yılının tümünde de yüzde 6.3 oranında reel azalma yaşanmıştı. Bu yılın ilk dokuz aylık dönemindeki reel artışa karşın işçilerin reel ücretleri kriz öncesinin oldukça altında bulunuyor. 2000 yılında ortalama 110.2 olan imalat sanayi işçilerinin reel ücret endeksi, 2001 yılında 94.6'ya, 2002 yılında 87.8'e 2003 yılında da 82.3'e kadar inmişti. Reel ücret endeksinin bu yılın ilk dokuz ayındaki ortalaması ise yüzde 82.7 olarak hesaplandı. Bu yılın ilk dokuz ayındaki reel ücretler 2000 yılındaki düzeyinin yüzde 25 altında seyrediyor. Reel ücretlerdeki bu azalış imalat sanayi sektörünün reel maliyetlerini önemli ölçüde azaltıyor. Bu nedenle de sektör TL'deki yüksek oranlı değerlenmeye rağmen düşük reel ücretlerle sağladığı avantajla ihracatını artırabiliyor. 

     
</TEXT>
</DOC>
