<DOC>
<DOCNO> 258324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur24.html </URL>
<DATE> 2004/07/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Dikkat Aşırı sıcaklar yaşlıları öldürebilir 
</HEADLINE>
<TEXT>

     Avrupa Acil Tıp Birliği 2. Başkanı Uzman Dr. Ülkümen Rodoplu, Temmuz ayının son günlerinde, sıcak hava ve yüksek nem oranının insan sağlığını etkileyeceğini belirterek, ''Sıcak çarpmasına dikkat'' dedi. 
     Dr. Rodoplu, aşırı sıcak havalar nedeniyle Türkiye'de, başta yaşlılar ve kalp hastaları olmak üzere birçok insan yaşamını yitirdiğini bildirdi. 
     ''65 yaşının üzerindeki kişilerde aşırı sıcak nedeniyle her 1 milyon kişiden 5'i ölmektedir'' diyen Dr. Rodoplu, yaz aylarında ''ishal'', ''kusma'' gibi sıvı kaybına neden olan rahatsızlıkların ''çok önemli'' olduğunu belirtti. 
     Şişmanlık, kalın giyecekler, kalp ve damar hastalıkları, cilt hastalıkları, yanık, egzama, sedef, ter bezi bozuklukları, hareketsizlik, alkolizm ve uzun süre ısınmaya maruz kalmanın ''güneş çarpması riski'' oluşturduğunu anlatan Dr. Rodoplu, sporcular, nöbetçi askerler, madenciler ve itfaiyecilerin de risk altında olan meslek grupları arasında bulunduğunu söyledi. 
     
     BELİRTİLERİ 
     Dr. Ülkümen Rodoplu, sıcak çarpması belirtilerini de şöyle ifade etti 
     ''Sıcak çarpması tablosunda, gerçek vücut sıcaklığı 41 dereceyi aşar. Santral Sinir Sistemi bozukluğu ve terleyememe görülür. Santral Sinir Sistemi ile ilgili bozukluk olan olgularda, tuhaf davranışlar, nöbet geçirme, koma görülebilir. İlkyardım için hasta sıcak ortamdan uzaklaştırılmalı, dinlendirilmeli. Sıcak çarpması olan hasta için derhal serinletici önlemler alınmalı. Öncelikle giysilerin çıkarılıp, hastanın serin bir yere alınması da çok önemli. Bilinci yerinde değilse, kesinlikle ağızdan sıvı verilmemeli. 30 dakika içinde iyileşme görülmezse, bilinci bulanıklaşırsa ve vücut ısısı düşmezse, en kısa sürede hastaneye ulaştırılmalı.'' 
     
</TEXT>
</DOC>
