<DOC>
<DOCNO> 272047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo08.html </URL>
<DATE> 2004/09/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Trabzonspor, Avrupa Kupalarında yarın 69. randevuda... 
</HEADLINE>
<TEXT>

     UEFA Kupası 1. tur ilk maçında Athletic Bilbao ile karşılaşacak olan Trabzonspor, Avrupa kupalarındaki 69. maçına çıkacak. 
     Tarihinde ilk kez Avrupa Şampiyonlar Ligi'ne katılmak için büyük bir şans yakalayan, fakat Dinamo Kiev'e kendi sahasında 2-0 yenilerek, bu şansını yitiren bordo-mavililer, UEFA Kupası'nda başarılı sonuçlar elde etmek istiyor. 
     Karadeniz ekibi, 37 yıllık tarihinde Avrupa kupalarında bugüne dek yaptığı 68 karşılaşmada, 25 galibiyet, 28 yenilgi ve 15 beraberlik elde etti. 
     Trabzonspor, kupalarda bugüne dek rakip kalelelere 91 gol gönderirken, kalesinde 105 gol gördü. 
     
     EN BÜYÜK BAŞARISI 3. TUR 

     UEFA Kupası'nda mücadele edecek olan Trabzonspor'un Avrupa kupalarındaki en büyük başarısı yine bu kupada oldu. Bordo-mavili ekip, 1994-95 sezonunda 1. turda Romanya'nın Dinamo Bükreş, 2. turda İngiltere'nin Aston Villa takımını eledikten sonra 3. tura yükselmeyi başarmış, ancak 3. turda İtalya'nın SS Lazio takımına elenmişti. 
     Karadeniz ekibi, 1991-92 sezonunda da ilk turda Yugoslavya'nın Hask Gradjanski ve 2. turda Fransa'nın Olympique Lyon takımlarını elerken, 3. turda Danimarka'nın Kopenhag takımına elenerek kupaya veda etmişti. 
     
     İSPANYOL TAKIMLARINA ŞANSI TUTMUYOR 

     Trabzonspor, UEFA Kupası 1. turunda İspanyol takımı Athletic Club Bilbao ile eşleşirken, daha önce karşılaştığı İspanyol takımlarından hiçbirini eleyemedi. 
     Bordo-mavili takım, İspanyol takımlarıyla ilk olarak 1990-1991 sezonunda Avrupa Kupa Galipleri Kupası 1. turunda karşı karşıya geldi. 
     Karadeniz ekibi bu turda FC Barcelona ile karşılaşırken, ilk maçı sahasında 1-0 kazandı, deplasmanda ise rakibine 7-2 yenilmişti. 
     Trabzonspor, 1992-1993 sezonunda da yine Avrupa Kupa Galipleri Kupası'da 2. turda Atletico Madrid ile eşleşmiş, ilk maçta deplasmanda 0-0 berabere kalırken, 2. maçta kendi sahasında 1-0 yenilmişti. 
     Bordo-mavili ekip, 1995-1996 sezonunda aynı kupada bu kez Deportivo La Coruna ile karşılaşırken, Karadeniz ekibi, ilk maçı deplasmanda 3-0 yitirdikten sonra, sahasında yaptığı rövanş maçından da 1-0 yenik ayrılmıştı. 
     Trabzonspor, son olarak geçen sezon UEFA Kupası 1. turunda yine İspanya'dan Villareal CF ile eşleşmiş, bu takım karşısında deplasmanda 1- 1'lik, sahasında ise 2-3'lük sonuç elde ederek, tur atlayamamıştı. 
     
     DEVLERE KARŞI ZAFERLER 

     Trabzonspor, Avrupa kupalarındaki maçlar içinde çok güçlü takımları da yendi. 
     Bordo-mavililer FC Barcelona, FC Liverpool, FC Inter ve Aston Villa'yı 1-0'lık sonuçlarla yenmeyi başardı. 
     Karadeniz ekibinin kupalardaki en golcü oyuncusu ise 23 golle Hami Mandıralı oldu. 
     
</TEXT>
</DOC>
