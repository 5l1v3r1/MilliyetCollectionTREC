<DOC>
<DOCNO> 250530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko26.html </URL>
<DATE> 2004/06/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Dedeman, madencilik ve otelcilikte büyüyecek... 
</HEADLINE>
<TEXT>

     Dedeman Holding, uzman olduğu madencilik ve otelcilik alanlarına odaklanarak büyümesini sürdürmeyi hedefliyor. 
     Dedeman Holding Yönetim Kurulu Başkanı Murat Dedeman, basın ve kamuoyunu bilgilendirme toplantısında, gelecek planlarını ve stratejilerini açıkladı. 
     2003'ün kendileri için yeni bir dönemin temellerinin atıldığı bir yıl olduğunu, kurumsal yönetim ilkeleri benimsenerek yapılanma süreçlerini yeniden oluşturduklarını anlatan Dedeman, Dedeman Holding'in önümüzdeki dönemde iki temel alana odaklanma kararı aldığını bildirdi. Murat Dedeman, ''Ana hedefimiz kurumsal yeteneklerimizin ve uzmanlığımızın en fazla olduğu otelcilik ve madencilik alanlarına odaklanarak, büyümemizi bu iki alanda hızla artırarak sürdürmek olacak. Madencilik sektöründe 57 yıllık, turizm sektöründe ise 38 yıllık deneyimimizle Dedeman markasını özellikle bu iki alanda çok daha etkili ve güçlü hale getireceğiz'' dedi. 
     Kurumsal yönetim ilkelerini tüm grup bünyesinde bir yaşam tarzı haline getireceklerini, otelcilik ve madencilik alanlarında yeni yatırımlar gerçekleştirerek bu alanlarda bundan sonra da referans kurumu olmayı sürdüreceklerini aktaran Dedeman, verimlilik düzeyini artırmayı hedeflediklerini, madencilik alanında yüzde 34'lük, otelcilik sektöründe ise yüzde 26'lık brüt kar marjını daha yukarı çekeceklerini söyledi. 
     Dedeman, halka arz ve stratejik ortaklığın her zaman gündemlerinde yer alacağını belirterek, şunları kaydetti 
     ''Halka arz, Dedeman Holding'in yeniden yapılanma çalışmalarının en güzel meyvelerinden birisi olacaktır. Hedefimiz yeniden yapılanma çalışmalarının belirli bir düzeye gelmesiyle birlikte şirketlerimizi halka açmak, holdingimizin gücünü halkla paylaşmaktadır. 
     Stratejik ortaklıklarımızın sayısı artacak, bu ortaklıklarla grubumuzun sağlıklı büyüme trendi devam edecektir.'' 
     
     YÖNETİM VE İCRA AYRILDI 
     Hedeflerine ulaşmalarını sağlayacak çok önemli kaynaklara ve değerlere sahip olduklarını vurgulayan Murat Dedeman, nitelikli insan kaynağının önemine dikkat çekerek, Cumhuriyetin en büyük krizi olarak tanımlanan kriz dönemlerinde tek bir çalışanlarıyla dahi yollarını ayırmadıklarını ifade etti. 
     Çalışan sayılarını her yıl artırdıklarını belirten Dedeman, ''Dedeman Holding oldukça büyük maddi duran varlıklara sahip bir kuruluştur. Bu varlıklar projelerimizin hayata geçirilmesinde bize önemli kaynaklar sağlayacaktır'' dedi. 
     Kurumsal yönetim ilkeleri çerçevesinde yönetim ve icranın birbirinden ayrılması prensibinin benimsendiğini, bu doğrultuda İlhan Evliyaoğlu, Behiç Arıkan ve Tavit Köletavitoğlu'nun Yönetim Kurulu'nda bağımsız üyeler olarak görev yapacağını anlatan Dedeman, Dedeman ailesi üyelerinin görev dağılımını da yeniden belirlediklerini bildirdi. 
     Aile fertlerini tek tek basına tanıtan Murat Dedeman, Nazire Dedeman'ın başkanlığında Yüksek İstişare Kurulu oluşturulduğunu açıkladı. Dedeman, ''Kurulumuz, Dedeman Holding'in faaliyetlerini gözeten, holdingimizin sağduyusunu temsil eden ve gerektiğinde öneri ve tavsiyeleriyle bizlere yol gösteren bir işleve sahip'' dedi. 
     Murat Dedeman, aile gençlerinin gelişimine imkan sağlamak için yönetim kurulunda iki üyeliği gençlere ayırdıklarını, her yıl dönüşümlü olarak iki gencin yönetim kurulunda görev yapacağını bildirdi. 
     Dedeman, ''Dedeman Holding açık ve şeffaf bir yönetim anlayışına sahip olacak'' diye konuştu. 
     
     117 MİLYON DOLARLIK CİRO HEDEFİ 
     Murat Dedeman, holdingde 2 bin 800 kişinin doğrudan istihdam edildiğini, çalışanlarının 315'inin madencilik sektöründe, kalanının ise turizm ve diğer alanlarda çalıştığını söyledi. 
     2002 yılı cirosu 81 milyon dolar olan Dedeman Holding'in geçen yılki cirosunun yüzde 27'lik artışla 102 milyon dolar olarak gerçekleştiğini bildiren Dedeman, ''Hedefimiz 2004 yılında 117 milyon dolarlık bir büyüklüğe ulaşmak'' dedi. 
     Cirolarının yüzde 85'inin turizm ve diğer faaliyet alanlarından elde ettiklerini, madencilik sektörünün payının yüzde 15 düzeyinde bulunduğunu anlatan Dedeman, halka arza ilişkin bir soru üzerine, en önemli amaçlarından birinin otelcilik şirketini halka arz etmek olduğunu, bununla ilgili çalışmaların birkaç yıl öncesine dayandığını belirtti. 
     Öncelikle iş dallarını şirketler haline getirdiklerini anlatan Dedeman, ''Halka arz etmeyi arzu ettiğimiz şirketimiz Dedeman Otelcilik şirketimiz. Halka açılmanın uygun zamanı, Borsa'nın yükseliş trendine bağlı. En erken, Eylül-Ekim gibi ama önümüzdeki yılın ilk çeyreğine sarkabilir. En kısa zamanda halka açılmak hedefimiz var.'' diye konuştu. 
     
</TEXT>
</DOC>
