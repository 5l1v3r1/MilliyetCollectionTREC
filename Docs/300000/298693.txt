<DOC>
<DOCNO> 298693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun06.html </URL>
<DATE> 2004/12/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
ABD'de Müslümanlara düşmanlık artıyor... 
</HEADLINE>
<TEXT>

     ABD genelinde yapılan bir araştırma, Amerikalıların yaklaşık yarısının Amerikalı Müslümanların sivil hak ve özgürlüklerinin kısıtlanması gerektiğine inandıklarını ortaya koydu. 
     Cornell Üniversitesi tarafından yapılan araştırmaya göre, kendilerini ''Cumhuriyetçi ve çok dindar'' olarak tanımlayan Amerikalılar, kendilerini ''Demokrat ve daha az dindar'' olarak tanımlayan Amerikalılara oranla Amerikalı Müslümanların haklarının kısıtlanmasına daha fazla destek veriyor. 
     Televizyonlarda daha çok haber izleyen Amerikalıların bir terörist saldırı olasılığından daha fazla korktuğunu ve bu sebeple Amerikalı Müslümanların özgürlük ve haklarının kısıtlanmasına daha fazla destek verdiklerini gösteren araştırma, Amerikalıların yüzde 44'ünün ülkedeki Müslümanların haklarının kısıtlanması gerektiğine, yüzde 48'inin ise hangi şart altında olursa olsun özgürlüklerin ve hakların kısıtlanmaması gerektiğine inandığını ortaya koydu. 
     Araştırmaya katılanların yüzde 27'si bütün Amerikalı Müslümanların nerede yaşadıkları konusunda federal hükümete kayıt yaptırmaları gerektiğinden, yüzde 22'si ise potansiyel terörizm tehditlerini belirlemek amacıyla ırksal fişlemeden yana oldukları belirtildi. Katılımcıların yüzde 29'u ise gizli ajanların Müslümanlara ait sivil ve gönüllü örgütlere sızarak her türlü faaliyetlerini izlemeleri gerektiğini savundu. 
     Araştırma sonuçlarına göre, gelecek 12 ay içinde ABD'de bir terörist saldırı olacağına inananların oranı yüzde 37 olarak tespit edilirken, bu oranın, 2002 yılının kasım ayında yine Cornell Üniversitesi tarafından yapılan bir araştırmada yüzde 90 olduğuna dikkat çekildi. 
     
</TEXT>
</DOC>
