<DOC>
<DOCNO> 278164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur36.html </URL>
<DATE> 2004/10/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Panelde dinleyiciden çok konuşmacı vardı .. 
</HEADLINE>
<TEXT>

     Antakya Mimarlar Odası Temsilciliği'nce, Mimarlar Odası'nın kuruluşunun 50. yıldönümü etkinlikleri kapsamında düzenlenen ''Mimarlık Penceresinden Antakya'ya Bakış'' panelinde 6 konuşmacı, 4 dinleyici olması üzüntü yarattı. 
     Antakya Mimarlar Odası Temsilciliği'nce, Belediye Meclis Salonu'ndaki panele konuşmacı olarak katılan Mimar Oben Melek, Özgür Deniz Emir, Mine Temiz, Abdulgani Mazmanoğlu, Şehir ve Bölge Plancısı Bülent Büyükaşık ve İnşaat Mühendisi Yusuf Kanatlı, hazırlanan kürsüde yerlerini aldılar. Konuşmacılar, salonda sadece 4 kişinin olduğunu görünce bir süre beklediler. Ancak durumda değişiklik olmayınca konuşmalara geçildi. 
     Antakya Mimarlar Odası Temsilcisi Abdulgani Mazmanoğlu, açılışta, ''ilgisizliğe üzüldüklerini'' kaydederek, ''Toplumumuz ne yazık ki bilime dayalı toplantılara ilgi göstermiyor. Ama bir şarkıcı konser verseydi kalabalık oluşurdu'' şeklinde sitem etti. 
     Mazmanoğlu, Antakya'nın tarihi, kültürel ve coğrafya açısından sahip olduğu potansiyeli değerlendirebilmesi için açılım gerçekleştirmesi gerektiğini ifade ederek, şunları söyledi 
     ''96 Avrupa kenti arasında yapılan araştırmada Antakya'da konut, üniversite, kütüphane, lise ve dengi okul, hastane sayısının yetersiz, ancak çöp üretiminin fazla, kişi başına düşen belediye bütçesi oranın da 5'te bir oranında az olduğu tespit edildi. 
     Ayrıca kent için böylesine önemli bir etkinlik yapılmasına rağmen kentlilik bilinci de ortaya çıktı. Bu durum da gösteriyor ki Antakya henüz AB'ye hazır değil.'' Diğer konuşmacılar da projeler ve yapılması gerekenler ile eksiklikler hakkında söz aldılar. 
     
</TEXT>
</DOC>
