<DOC>
<DOCNO> 279367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun22.html </URL>
<DATE> 2004/10/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
El Kaide'den Güney Kore'ye tehdit 
</HEADLINE>
<TEXT>

     Terör örgütü El Kaide, Güney Kore'yi, Irak'tan askerlerini iki hafta içinde çekmediği takdirde ülkede saldırıda bulunacakları konusunda tehdit etti. 
     Montada adlı bir Arapça internet sitesinde yayımlanan, ''Güney ve Doğu Asya'daki El Kaide ağı'' imzalı bildiride, terör ağının üyelerinin halihazırda Güney Kore'nin başkenti Seul'e sızdığı belirtildi. 
     Güney Kore'ye kendi topraklarında hedef olacağı tehdidinde bulunulan bildiride, ''Amerikalıların önünde diz çöken hükümete Bu size bir uyarıdır. 14 gün içinde askerlerinizi çekmezseniz, size işkenceyi göstereceğiz. Bu size tanınmış bir altın fırsattır. Eğer askerlerinizi belirlenen tarihe kadar çekmezseniz, sizi ve Irak'taki askerlerinizi tek tek hedef alacağız'' denildi. 
     Bu arada Güney Kore Dışişleri Bakanlığı'ndan bir yetkili, hükümetin, önceki gün yayımlanan 30 Eylül tarihli bildirinin doğruluğunu araştırdığını söyledi. 
     Yetkili, yurtiçi ve dışındaki diplomatik misyonlarda güvenlik önlemlerinin yeniden gözden geçirildiğini belirtti. 
     Irak'ın kuzeyindeki Erbil kentine 2 bin 800 askerinin konuşlandırılmasını geçen ay tamamlayan Güney Kore, bu rakamla ABD ve İngiltere'den sonra koalisyonun en büyük üçüncü ortağı oldu. 
     
</TEXT>
</DOC>
