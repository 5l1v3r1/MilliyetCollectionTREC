<DOC>
<DOCNO> 263107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko10.html </URL>
<DATE> 2004/08/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
İnşaat sektörü 2005'in umudu olacak... 
</HEADLINE>
<TEXT>

     Ekonomideki rahatlama ve bankaların konut faizi kredilerini düşürmeleri nedeniyle eldeki konut stoklarının tüketilmesi, ekonominin lokomotifi olarak tanımlanan ''inşaat'' sektörü için diriliş umudu oldu. 
     Anadolu Yapım Müteahhiteri Federasyonu ve Adana Müteahhitler Birliği Başkanı İsmail Babacan, 2001'de yaşanan ekonomik krizle birlikte adeta kış uykusuna geçen inşaat sektörünün, ekonomideki rahatlamanın halka yansımasına katkı sağlayacağına inandığını belirtti. 
     Tek başına bir partinin iktidara gelmesiyle sağlanan siyasi istikrar ve ardından yaşanan ekonomideki bahar havasının, konut kredisi faizlerinin düşmesiyle birlikte gayrimenkule ilgiyi artırdığını anımsatan Babacan, şunları söyledi 
     ''Özellikle yılbaşından itibaren gayrimenkul yeniden en gözde yatırım aracı oldu. Kredi faizlerinin düşmesinin doping etkisi yaptığı bu sektörde kriz nedeniyle elde kalan konut stoklarının büyük bölümü tükendi. Bu nedenle ortaya çıkan yeni konut ihtiyacı, inşaat sektörünün yeniden dirilişe geçeceğinin sinyallerini vermeye başladı.'' Babacan, yaklaşık 500 sektörü peşinden sürükleyen inşaat sektörünün, ekonomideki rahatlamanın 2005'de halka yansımasına katkı sağlayacağına işaret ederek, ''Demircisinden, çimentocusundan inşaat işçisine kadar çok sayıda kişi sektördeki canlanmadan payını alacak'' dedi. 
     
     ARSA MALİYETLERİ 
     İsmail Babacan, şaha kalkmaya hazırlanan inşaat sektörünün önündeki en önemli sorunun nitelikli arsa üretimi olduğunu belirterek, ''Belediyeler, süratle nitelikli, altyapılı, ucuz arsa üretip dirilişe katkı sağlamalı'' dedi. 
     Avrupa ülkelerinde bir konutun toplam maliyetinde yüzde 20 olan arsa payının Türkiye'de yüzde 30'dan başlayıp yüzde 50'leri bile aştığına dikkati çeken Babacan, konuşmasını şöyle sürdürdü 
     ''Belediyeler asli görevleri olan nitelikli ve ucuz arsa üretmek yerine inşaat işine soyunuyor. Bunu doğru bulmuyoruz. Belediyeler arsa üretmeli, konut işini de özel sektöre bırakmalı. Böylece kentlerin en önemli sorunu olan gecekondulaşma ve niteliksiz yapı üretiminin de önüne geçilmiş olur.'' Babacan, TOKİ'nin araştırmasına göre, Türkiye'de 81 vilayetin 75'inde konut değil nitelikli konut açığının bulunduğuna dikkati çekerek, ''Şu anda TOKİ çok sayıda ilde nitelikli konut üretiyor ancak, kamunun tek başına konut ihtiyacını karşılaması mümkün değil. Bu nedenle özel sektörün önü açılmalı'' diye konuştu. 
     Yılbaşından itibaren inşaat demirine yapılan yüzde 60'lık fiyat artışına da değinen Babacan, bu durumun yeni yapılacak inşaatların maliyetini artıracağını kaydetti. 
     
     TALEP FİYATLARI YÜKSELTTİ 
     Bu arada, Güney Anadolu Emlak Müşavirleri Derneği ve Adana Tüm Emlakçılar Meslek Odası Başkanı Aziz Tıraş ise stokların erimesinin ikinci el konut fiyatlarını da tırmandırdığını bildirdi. 
     Tıraş, 2004'ün Nisan ayında 2 oda bir salon daireyi 25-30 milyar liraya almanın mümkün olduğunu ancak, bugün bu rakamın aynı özellikteki bir daire için 50 milyar liraya yaklaştığını söyledi. 
     
</TEXT>
</DOC>
