<DOC>
<DOCNO> 264324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yazar/cemal.html </URL>
<DATE> 2004/08/18/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Rota 
</HEADLINE>
<TEXT>


Ekonomiyle ilgili olarak ilginç bir tartışma yaşanıyor. Konu, cari açık. Sorun mu, değil mi Sorunsa, ne kadar ciddi bir sorun 
Farklı görüşler var. 
Kimine göre sorun değil, korkacak bir şey yok. Enflasyon düşüyor. Büyüme fevkalade, yüzde 7 - 8 yakalanacak. Ayrıca, cari açığın hesaplanmasında güçlükler var. Önemli olan, mali disiplinin sürdürülmesi. Cari açık piyasa tarafından kendi mantığı içinde zararsız düzeye iner. Sabır gerekiyor. Bu arada ekonomi fazla ısınmış gözükse de, soğuma sinyalleri geliyor, büyüme yavaşlıyor. Yıl sonunda borçlanma ihtiyacı da düşer. 
Böyle düşünenler ekliyor 
Cari açık konusunda panikleyecek bir durum yok. 'Felaket tellalları'na kulak vermeyin. Ve spekülatif niyetlerle kasıtlı hareket edenlere de dikkat 
Öbür uçta olanlara gelince... 
Cari açığın ciddiye alınması gerekiyor. Bu bir sorun. Ve bu sorun eğer büyümeyi frenleyici önlemler alınmazsa, Türkiye'de bir krizi tetikleyebilir. Sonra bu kriz bizim dışımızdaki nedenlerle ortaya çıkabilir, örneğin Rus ekonomisinde patlayacak bir kriz bize de bulaşabilir. Allah'tan şimdi böyle bir tehlike yok, çünkü petrol fiyatlarındaki yükseliş, Rus ekonomisini mutlu kılmış durumda. Ama yine de etrafımız Irak, İran, Suriye gibi yarın ne olacağı belli olmayan ülkelerle çevrili. Büyümeye fren koymalıyız, ekonomiyi soğutmalıyız. 
İkinci görüş de böyle. 
Hükümete gelince... 
Hükümet, ikinci görüşe soğuk. Yani ekonomik büyümeye fren koymak istemiyor. Şimdiki büyüme hızına rağmen işsizlikte bir azalma olmadığını, cari açık yüzünden bir de büyüme frenlenirse, işsizliğin daha da artacağından kaygı duyuyor. Bu nedenle, siyasal sonuçlarını da düşündüğü için frene basmakta isteksiz AKP hükümeti. 
IMF'ye gelince... 
Bu konuda önemli bir gelişmenin altını çizmekte yarar var. AKP hükümetinin Türk siyasetindeki 'IMF kompleksi'nden sıyrıldığı görülüyor. Bu çok önemli. Tayyip Erdoğan'ın bir başbakan olarak açık bir dille, "IMF yandaşlığı ya da karşıtlığı tartışmaları içi boş tartışmalar önemli olan dünya gerçeklerine uygun bir politika izlemek" demesi ve IMF ile yıl sonuna kadar yeni bir anlaşmanın işaretini vermiş olması, Türkiye siyasetinde bir dönüm noktası sayılabilir. 
IMF'nin de cari açıkla ilgili endişe ve uyarıları var. Bu açıdan yeni anlaşmaya ekonomik büyümeyi törpüleyici önlemlerin konulmasını isteyebilir ve hükümeti bu noktada sıkıştırabilir. 
Bir de Merkez Bankası var. 
Cari açık konusunu fazla büyütmüyor. Ama öyle anlaşılıyor ki, hafife alınmasına da karşı. Üst düzeyde bir yetkiliyle dün sohbet ederken, "Bu yıl için yüzde 5 büyüme dedik, yüzde 7 - 8'e çıkacak. Bu fazla. Bir yanlış var demektir. Sürdürülebilir bir durum değil çünkü. Tedbir almak lazım" dedi. Enflasyonla mücadelenin gelecek yılki seyri açısından büyüme konusunda daha sabırlı olmanın erdemine de işaret etti Merkez Bankası yetkilisi... 
Ve ekledi 
"Cari açık konusunu kasıtlı büyütenler var. Ama hiç üzerinde durmamak da olmaz." 
Sonuca gelince... 
Bence cari açığı abartmayalım, ama hafife de almayalım. Mali disiplini sürdürürken birkaç noktaya ağırlık verelim 
1 Sosyal güvenlik reformu. 2 Vergi sisteminde yatırım ortamını düzeltecek reformcu adımlar. 3 Özelleştirmeyi hızlandırıcı önlemler. 
Gelişmeler olumlu. 
Standard and Poor's dün Türkiye'nin kredi notunu yükseltti. Enflasyon canavarı bunca yıl sonra yeniliyor. Yıl sonunda liradan altı sıfır atılacak. Ekonomik büyüme yaşanıyor. IMF ile yeni bir anlaşma gündemde. AB ile tarih konusunda işaretler de iyimserlik verici... 
Kısacası, iyi gidiyoruz. 
Rota bozulmasın. 
Çünkü siyaseten gerekli sabır gösterilirse, aş ve iş sorunu da hafiflemeye başlar, kuşkunuz olmasın. 



</TEXT>
</DOC>
