<DOC>
<DOCNO> 274121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/guncel/gun03.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoca, Almanca güldürecek 
</HEADLINE>
<TEXT>


Nasrettin Hoca'nın fıkraları Almanların Türk kültürünü daha iyi anlamaları için Almancaya uyarlandı 

MÜNİR BAĞIRAÇIK Berlin 

Araştırmacı Kathleen Göbel ile sanatçı Dieter L. Göbel'in Almancaya uyarladığı Nasrettin Hoca fıkraları, bir CD'de toplandı. Türkiye'nin Berlin Büyükelçiliği himayesinde hazırlanan CD'nin dağıtımı bütün Almanya'da yapılacak. 
CD'nin tanıtımı nedeniyle Berlin Türkevi'nde yapılan toplantıda konuşan Berlin Konsolosu Bileda Kaçar, Nasrettin Hoca'yı öğrenen Almanların Türkleri ve Türk kültürünü daha iyi anlayacağını ve bu şekilde bazı önyargıların ortadan kalkacağına inandığını söyledi. 

Almanlar da anlatsın 
Dieter L. Göbel ise, bu CD ile para kazanmayı amaçlamadıklarını, iki kültürün sahip olduğu ortak değerleri ön plana çıkarmak istediklerini belirtti. Göbel, şunları söyledi 
"Nasrettin Hoca Fas'tan Hindistan'a kadar tanınıyor. Almanya'da da tanınsın istedik. Ortak değerleri bir araya getirmenin, kaynaşmayı artıracağına inanıyoruz. Bir gün bir Alman'ın, Türk komşusuna giderek, 'Sana bir Nasrettin Hoca fıkrası anlatmak istiyorum' demesini çok istiyorum." 




</TEXT>
</DOC>
