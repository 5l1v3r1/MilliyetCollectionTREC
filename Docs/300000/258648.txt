<DOC>
<DOCNO> 258648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/guncel/gun19.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamlardan dünüre tepki 
</HEADLINE>
<TEXT>



İmamlar, Sakarya'daki tren kazasını Allah'a bağlamanın yanlışlığını savunan bir yazı yazan Başbakan Erdoğan'ın dünürü Sadık Albayrak'a, "Sana da biri haddini bildirsin" diyerek, tepki gösterdi. Albayrak'ın bir gazetedeki "Facia kim tarafından " başlıklı yazısını kınayan, Türk Diyanet Vakıf-Sen, dün şu açıklamayı yaptı "Eski imam olan Albayrak, tren kazasına yönelik yazı yazması gerekirken Başbakan'ın dünürü olması aklını karıştırmış. Belki de bu sebeple yazıya 'Karışma Allah'ın işine, sonra balyozla vururlar altın dişine' diye başlamıştır. Yolunu şaşırarak, 'Din adamları hak arıyor' diye, 'Böyle imamların olduğu yerde daha çok acılar çeker, daha çok cenazeler kılarız... Eh, nasılsa imam ve müezzinler de tabut imalatı ile firma kurar geçimlerini sağlarlar' diyebilmiştir. Sendikal faaliyetlerin, hak arama hürriyetlerinin temel dayanağının İslam olduğunu düşünüyoruz. Albayrak'ı haddini bilmeye çağırıyoruz" denildi. 


</TEXT>
</DOC>
