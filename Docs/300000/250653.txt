<DOC>
<DOCNO> 250653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur53.html </URL>
<DATE> 2004/06/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İzmir... Palyaço maskeli soyguncu 1 polis memurunu öldürdü... 
</HEADLINE>
<TEXT>

     İzmir'in Karşıyaka İlçesi'ndeki Tansaş Girne-2 Alışveriş Merkezi'nde, 5 gün önce, soygun girişiminde bulunan palyaço maskeli kişi tarafından tabancayla yaralanan mağazanın güvenlik görevlisi, tedavi gördüğü hastanede öldü. 
     Alınan bilgiye göre, soyguncunun başından ve karnından tabancayla yaraladığı mağaza güvenlik görevlisi emekli polis Niyazi Irmaklar 48 , yoğun bakımda olduğu Dokuz Eylül Üniversitesi Hastanesi'nde hayatını kaybetti. 
     Asayiş Şube Müdürlüğü Gasp Büro Amirliği ekiplerinin, soyguncunun kimliğinin belirlenmesine yönelik çalışmaları sürdürdüğü, mağazanın güvenlik kamerası görüntülerinin de detaylı incelenmek üzere polis laboratuvarına gönderildiği bildirildi. 
     Karşıyaka Girne Bulvarı'nda, geçen Cumartesi günü, Tansaş Girne-2 Alışveriş Merkezi'ne müşteri gibi giren soyguncu, yüzüne palyaço maskesi geçirerek kasiyer Ebru Sarı'yı silahla tehdit edip kasadaki paraları istemişti. Soyguncu, kendisine müdahale etmek isteyen mağaza güvenlik görevlisi emekli polis memuru Irmaklar'ı başından ve karnından yaralayarak parayı almadan kaçmıştı. Irmaklar, Karşıyaka Devlet Hastanesi'nde yapılan ilk müdahalenin ardından Dokuz Eylül Üniversitesi Hastanesi'nde tedavi altına alınmıştı. 
     
</TEXT>
</DOC>
