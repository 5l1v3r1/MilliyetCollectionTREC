<DOC>
<DOCNO> 285850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur30.html </URL>
<DATE> 2004/11/03/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Tekerlekli sandalyede müvekkilini savundu 
</HEADLINE>
<TEXT>

     Rahatsızlığı nedeniyle 6 aydır duruşmalara katılamayan 80 yaşındaki 56 yıllık avukat Burhan Apaydın, tekerlekli sandalyeyle geldiği mahkemede müvekkilini savundu. 
     Yüksek tansiyondan dolayı rahatsızlandığı için 6 aydır duruşmalara çıkamayan ünlü avukat Apaydın, doktoru olan nöroloji uzmanı Dilaver Kaya'nın kontrolünde, tekerlekli sandalyeyle Beşiktaş'taki İstanbul Adliyesi'ne geldi. 
     İstanbul 10. Ağır Ceza Mahkemesi salonuna giren Apaydın, yine tekerlekli sandalyesinden, ''çıkar amaçlı suç örgütü'' ile ilgili davada yargılanan müvekkili Selami Küçük'ü savundu. 
     Duruşma çıkışında basın mensuplarının sorularını yanıtlayan Apaydın, tamamen iyileştiğini, ancak doktorların isteğiyle yorulmaması için duruşmaya tekerlekli sandalyeyle katıldığını söyledi. 
     ''Hastalanmadan önce aldığım davaya mesleki sorumluluğum gereği devam etmek için bu şekilde katıldım'' diyen Burhan Apaydın, hastanedeyken de çalışmalarına devam ettiğini bildirdi. 
     Apaydın, ''Yoğun bakımdan çıktığım anda ilk söylediğim şey 'duruşmam var, çantam nerede ' olmuş. Doktor 'hayır gidemezsin' deyince de, 'bana engel olamazsın, yoksa seni mahkemeye veririm' demişim'' şeklinde konuştu. 
     Mesleğe 1948 yılında başladığını ve eski başbakanlardan Adnan Menderes'in de aralarında bulunduğu çok sayıda kişiyi savunduğunu kaydeden Apaydın, anılarının yer alacağı bir kitap çalışması olduğunu da sözlerine ekledi. 
     
</TEXT>
</DOC>
