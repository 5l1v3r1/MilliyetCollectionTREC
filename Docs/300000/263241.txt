<DOC>
<DOCNO> 263241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur54.html </URL>
<DATE> 2004/08/13/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Hamit Bayram'a dava... 
</HEADLINE>
<TEXT>

     Van eski milletvekili Mustafa Bayram'ın oğlu Hamit Bayram hakkında, Malatya Cumhuriyet Başsavcılığı'nca ''teşekkül oluşturmak suretiyle uyuşturucu madde ticareti yapmak'' iddiasıyla dava açıldı. 
     Malatya Cumhuriyet Başsavcılığı tarafından hazırlanan iddianamede, eski milletvekili Mustafa Bayram'ın oğlu Hamit Bayram ve şoförü Hüsnü Özbuz'un Van'dan temin ettikleri eroini, Malatya'da diğer zanlılardan Ali Karakuş ve Şevket Yetiş'e teslim ederek, birlikte eroini pazarlama ve kazancını paylaşma yönünde eylem ve fikir birliği içinde hareket ettikleri öne sürüldü. 
     İddianamede, aralarında Bayram'ın da bulunduğu 4 kişi hakkında ''teşekkül oluşturmak suretiyle uyuşturucu madde ticareti yapmak'' suçundan, TCK'nın ilgili maddeleri gereği 12 yıldan 30 yıla kadar hapis cezası istendi. 
     Sanıkların yargılanmasına, önümüzdeki günlerde Malatya 3. Ağır Ceza Mahkemesi'nde başlanacağı bildirildi. 
     Malatya Emniyet Müdürlüğü Kaçakçılık ve Organize Suçlarla Mücadele Şubesi ekiplerince 7 Temmuz'da Malatya'da gerçekleştirilen operasyonda, Van'dan Malatya'ya eroin getireceği duyumu alınan araçta bulunan Hamit Bayram 35 ile şoförü Hüsnü Özbuz 39 ile başka bir araçta bulunan Bülent Aydın, Hüseyin Eşme ve Ali Kemal Demirkıran gözaltına alınmıştı. 
     Yapılan üst aramasında, Hamit Bayram'ın üzerinde, 2 parça halinde sarılı, Adli Tıp Kurumu raporuna göre ağırlığı 4,1 gram ham afyon sakızı ile 3,1 gram eroin çıktığı belirtildi. 
     Hamit Bayram ve şoförü Hüsnü Özbuz, Malatya'dan Van'a götürüldükten sonra, Van bölge Trafik Şube Müdürlüğü'nden kaçırılmışlardı. 
     
</TEXT>
</DOC>
