<DOC>
<DOCNO> 277542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur35.html </URL>
<DATE> 2004/10/05/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Bankacı Betül'den kimse şikayetçi olmadı... 
</HEADLINE>
<TEXT>

     Gaziantep'te, ortağı bulunduğu döviz bürosundan müşterilere ait dövizleri alarak kaçtığı iddia edilen Betül K'den hiç kimsenin şikayetçi olmadığı bildirildi. 
     Gaziantep Cumhuriyet Başsavcısı Kazım Arapoğlu, AA muhabirine yaptığı açıklamada, bir döviz bürosunun ortaklarından olan Betül K'dan 28 , müşterilerinin 10 milyon dolarıyla kaybolduğu iddia edildiği halde kimsenin şikayetçi olmadığını söyledi. 
     Arapoğlu, konuya ilişkin olarak basında yer alan haberlerle ilgili kendilerine ulaşan herhangi bir şikayet bulunmadığını belirterek, ''Biz de iddiaları gazeteden okuduk. Ancak şu ana kadar Cumhuriyet Başsavcılığı'na, konuyla ilgili herhangi bir şikayet ulaşmadı. Konuyu takip ediyoruz'' dedi. 
     Öte yandan, isminin açıklanmasını istemeyen bir diş hekiminin, dolandırıldığını iddia ederek şikayetçi olduğu, ancak daha sonra şikayetini geri çektiği öğrenildi. 
     İddialarla ilgili ifadesine başvurulmak üzere Emniyet Müdürlüğü'ne davet edilen, Betül K'nın emekli polis müdürü olan babası Doğan K. ve oğlu Orkun K'nın, ifadelerinde iflas ettiklerini, ancak alacaklılarıyla anlaştıklarını söyledikleri bildirildi. 
     Doğan K'nın, kızı Betül K'nın döviz bürosundan müşterilere ait paraları alarak kaybolduğunu söylediği, ancak kızından şikayetçi olmadığı belirtildi. 
     Gaziantep'te Betül K'nın, döviz bürosunun müşterisi olan bazı işadamlarından yüksek faiz vaadiyle para aldığı ve topladığı yaklaşık 10 milyon dolarla ortadan kaybolduğu iddia edilmişti. 
     Betül K. hakkında 5 yıl önce TMSF tarafından el konulan EGS Bank'ta çalıştığı sırada banka müşterilerine ait 1 trilyon lirayı kendi adına işlettiği iddiasıyla 6. Asliye Ceza Mahkemesi'nde dava açılmıştı. Betül K, 6 ay tutuklu kaldıktan sonra tutuksuz yargılanmak üzere serbest bırakılmıştı. 
     

     
</TEXT>
</DOC>
