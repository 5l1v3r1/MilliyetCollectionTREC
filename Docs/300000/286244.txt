<DOC>
<DOCNO> 286244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/magazin/amag.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı basının diline düştüler 
</HEADLINE>
<TEXT>


Asena ile 'eski ' aşkı İbrahim Tatlıses arasındaki gerginlik, İngiliz ve Alman basınında da 'Türkler ve maçoluk' bağlamında geniş yer aldı 

DIŞ HABERLER SERVİSİ FRANKFURT Milliyet 

Türkiye'deki medya organlarında son günlerde sıkça yer alan ve en çok tartışılan konulardan biri haline gelen türkücü İbrahim Tatlıses ile Asena'nın olaylı ayrılığı İngiliz ve Alman basınında da 'olay' oldu. 
İngiliz Daily Telegraph gazetesinin Ankara muhabiri Amberin Zaman, 'Dansözün eski sevgili korkusu' başlıklı haberinde, "Türkiye'nin en beğenilen dansözü, ülkenin en meşhur şarkıcısı eski sevgilisinin tehditlerinden korunmak için yetkililere başvurdu" ifadesini kullandı. Haberde, gerçek adı Onur Çakmak olan Asena'nın 'hayati tehlike' gerekçesiyle dava açtığı, Tatlıses'in de "Bu ilişki ancak ben istersem biter" şelindeki sözlerine yer verildi. Haberde, Tatlıses'in Asena için kullandığı "O benim namusum" sözleriyle Türkiye'de sık yaşanan "namus cinayetleri" arasında da bağlantı kuruldu. 

'Türkiye değişiyor' 
Asena'nın 2003'te bir genç tarafından "Tatlıses'e yanlış yaptığı gerekçesiyle" bacağından vurulduğunu da hatırlatan Daily Telegraph, görüş aldığı Türk kadın hareketi savunucularından Ayşe Kısmet'in, "Bu adam şiddet ve suçla eş anlamlı" ve Hidayet Tüksal'ın, "Maçoluğun saygı gördüğü ve kadınları dövmenin hem erkekler hem de kadınlar tarafından önem verme göstergesi olarak görüldüğü bir toplumda yaşamamız üzüntü verici" sözlerine de yer verdi. 
Gazete, Türkiye'nin AB'ye katılma çabaları çerçevesinde, ataerkil kanunlar ve zihniyetin değişmeye başladığını da belirtti. 

'Maço İbo isyan ettirdi' 

Alman Frankfurter Rundschau gazetesi de, Tatlıses - Asena ayrılığını, "Maço, Türkleri ayaklandırdı" başlığıyla yayımladı. Tatlıses'in tehditlerinin savcılığı, insan hakları derneklerini ve köşe yazarlarını harekete geçirdiğini yazan gazete, özetle şunları belirtti "Açık renk takım elbise, kalın altın zincir ve yakası açık gömlekleri tercih eden Tatlıses ve onun gibi davranan Türk maçoları, savcılığın açtığı davayla, 'Kendi yolundan gitmek isteyen bir kadını tehdit edenler cezasız kalmayacak' mesajını aldı." 


</TEXT>
</DOC>
