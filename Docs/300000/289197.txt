<DOC>
<DOCNO> 289197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun22.html </URL>
<DATE> 2004/11/16/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Gürcistan, Rusya'ya protesto notası verdi 
</HEADLINE>
<TEXT>

     Gürcistan'ın Rusya'ya, tek yanlı bağımsızlık ilan eden ayrılıkçı bölge Abhazya'daki faaliyetleri nedeniyle protesto notası verdiği belirtildi. 
     Gürcistan Dışişleri Bakanı Salome Zurabişvili, gazetecilere yaptığı açıklamada, Gali bölgesinde görevli Rus barış gücü askerlerinin bir kısmının 13 Kasım'da Abhazya'nın başkenti Sohumi'ye sevk edildiklerini belirterek, Moskova'nın bu faaliyetleriyle yasaları ihlal ettiğini kaydetti. 
     Salome Zurabişvili, Rus barış güçlerindeki hareketliliğin bölgede görevli Avrupa Güvenlik ve İşbirliği Teşkilatı AGİT gözlemcileri tarafından da doğrulandığını ifade etti. 
     Zurabişvili, Rus barış güçlerinin bölgedeki faaliyetleri hakkında önceden haberdar edilmeleri gerektiğini de belirterek, bu konuda kendilerine bilgi verilmediğini söyledi. 
     Rusya'nın Tiflis Büyükelçisi Vladimir Çhikvişvili'ye verilen notada, Rusya'nın ayrılıkçı bölgedeki bu hareketlerinin gerginliğin silahlı çatışmaya dönüşmesine zemin hazırladığı kaydedildi. 
     Bu arada, Abhazya'nın ''başbakanı'' Nodar Aşba'nın bölgedeki gerginliğin azaltılması amacıyla 3 Ekim seçimlerine katılan adaylardan Sergey Bağapş ve Raul Hacımba ile ayrı ayrı görüştüğü belirtildi. 
     Aşba, Rus İtar-Tass ajansına yaptığı açıklamada, bölgede seçimden sonra oluşan krizi sona erdirmek için ortak bir yol bulacaklarına inandığını kaydetti. 
     
</TEXT>
</DOC>
