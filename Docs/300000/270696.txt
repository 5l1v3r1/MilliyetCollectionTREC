<DOC>
<DOCNO> 270696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy07.html </URL>
<DATE> 2004/09/10/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
CHP "TCK tasarısını bir tek zina maddesine feda etmeyiz" 
</HEADLINE>
<TEXT>

     CHP Grup Başkanvekili Haluk Koç, AK Parti'nin zinanın suç sayılması konusundaki çalışmaları konusunda, ''AKP kendi bozuyor, kendi tamir edemeyecek'' dedi. 
     CHP'li Koç, Parlamento'da düzenlediği basın toplantısında gazetecilerin sorularını da yanıtladı. Adalet Komisyonu'nda kabul edilen TCK tasarısında zina ile ilgili bir madde olmadığını vurgulayan Koç, ''AKP kendi bozuyor, kendi tamir edemeyecek'' dedi. Tasarıya bir ek madde eklenmesi için Genel Kurul'da yapılacak görüşmeler sırasında komisyon üyelerinin çoğunluğunun bulunması gerektiğini belirten Koç, ''Hiçbir CHP'li komisyon üyesi o sıralarda oturarak çoğunluğun bulunmasına katkı sağlamayacak'' dedi. 
     Tasarıda çok önemli düzenlemelerin de yeraldığını ifade eden Haluk Koç, ''Tasarıyı bir tek zina maddesine feda etmeyiz'' diye konuştu. Haluk Koç, Dışişleri Bakanı ve Başbakan Yardımcısı Abdullah Gül'ün de bu konudaki sözleri ile ''Takiyye'' yaptığını da öne sürdü. 
     
     KÜRE'DEKİ YANGIN 
     CHP Grup Başkanvekili Haluk Koç, 19 işçinin ölümü ile sonuçlanan maden ocağı yangını ile ilgili değerlendirmelerde bulunurken de dün Küre ilçesinde halkın yaşadığı büyük acıyı paylaşmaya çalıştıklarını söyledi. Cenaze törenine katıldıktan sonra halka olayı TBMM gündemine getirme sözü verdiklerini bildiren Koç, milletvekillerinden bir komisyon oluşturarak olayı inceleyeceklerini ifade etti. 
     
     İSKENDERUN'DAKİ ÇEVRE FACİASI 
     İskenderun'da toksik atık madde yüklü geminin batmasından sonra yaşanan çevre faciasına da değinen Koç, Çevre ve Orman Bakanı Osman Pepe'nin yaşanan ihmali örtbas etmeye çalıştığını söyledi. 
     Koç, Bakan Pepe için ''Artık konuşmasın, konuştukça Ulla Gemisi gibi batmaya başlıyor'' dedi. 
     
     PAMUKOVA KAZASI 
     CHP Grup Başkanvekili Haluk Koç, Pamukova kazası ile ilgili olarak Ulaştırma Bakanı Binali Yıldırım ile bürokratlarını bir kez daha istifaya davet etti. 
     TCDD ile ihale ilişkisi olan ülkelerden gelen uzmanların hazırladığı raporlarla kazaya hızın neden olduğunun ispatlanmaya çalışıldığını ifade eden Koç, ''Bu raporlarla ihalelerin bir ilişkisi var mı Türkiye'den onlara uzanan bir havuç var mı Umarım Ulaştırma Bakanı bu sorunun altından kalkar'' diye konuştu. 
     
</TEXT>
</DOC>
