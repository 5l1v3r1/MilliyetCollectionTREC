<DOC>
<DOCNO> 260974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/guncel/agun.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dua bilenler kurtuldu 
</HEADLINE>
<TEXT>


Türk şoför Alişan'ı katleden direnişçilerin, 'dua sınavı'nı geçen diğer şoförleri serbest bıraktığı, Kuran'ı okuyamayanları ise konvoydan ayırdığı ortaya çıktı 

YAKUP YILMAZ, HASAN KILIÇ Osmaniye DHA 

Irak'ta son zamanlarda Türk şoförlere yönelen saldırılar sonucu Osmaniyeli Osman Alişan da yaşamını yitirdi. Görgü tanıkları, direnişçilerin Kuran okuyamadıkları gerekçesiyle, aralarında Alişan'ın da bulunduğu 40 - 50 kişiyi ayırdıklarını, daha sonra ateş açtıklarını bildirdi. Tanıklar, Alişan'ın yanı sıra başka ölenler de olduğunu, ancak sayısını bilemediklerini söyledi. Ulaşlı Petrol adına ABD askerlerine yakıt götürmek üzere Mersin'den tankerle yola çıkan Alişan, pazartesi günü Türk sınırına 70 kilometre mesafedeki Filfil kasabasında bulunan ABD üssünde yakıtını boşalttı. Alişan, aynı gün yaklaşık 100 araçlık konvoya katılarak dönüşe geçti. 

15 kişilik silahlı grup 
Aileye ulaşan bilgilere göre, konvoyun önündeki araçlar, üsten ayrıldıktan bir süre sonra 15 kişilik silahlı grup tarafından durduruldu. Direnişçiler konvoydaki şoförleri araçlarından indirip ellerindeki Kuran'ı verdi ve okumalarını istedi. Bu yöntemle Müslüman olup olmadıklarını kontrol eden grup, Kuran okuyabilen şoförleri serbest bıraktı, Kuran okuyamayanları ayrı bir grup halinde topladı. 

Görgü tanıkları doğruladı 
Görgü tanıklarının ifadesine göre direnişçiler, dua edemeyenlerin bulunduğu gruba ateş açarken, diğer şoförler Filfil'e kaçtı. Olaya tanık olan Türk şoförlerden Ali Yakın, damadı Ümit Coşkun'u arayarak, kayınpederi Alişan'ın öldüğünü bildirdi. Alişan'ın yeğeni polis Muhammet Alişan da, kendilerine ölüm haberini bildiren Yakın ve diğer görgü tanıklarıyla görüştüğünü, onların da direnişçilerin ateş açtığı grupta 40 - 50 kişi bulunduğunu söylediklerini aktardı. 

Borcunu ödeyemedi 
Eşinin ölüm haberini alınca yıkılan Elife Alişan da 40 , borçları ödemek için kocasının Irak'a gittiğini anlattı. Alişan, "Tarım Kredi Kooperatifi'nden kredi çekmişti, borcunu ödeyemedi. Borcunu ödeyebilmek için Irak'a gitmeye başladı. O gittikten sonra ben ve çocuklarım hep huzursuz olurduk, gözlerimize uyku girmezdi. Yolunu gözlerken ölüm haberiyle yıkıldım" dedi. 

'Eşlerinizi Irak'a göndermeyin' 

Osman Alişan'ın eşi Elife Alişan ve çocukları, ölüm haberiyle yıkıldı. Elife Alişan, Irak'a gitmek isteyenlerin eşlerine, "Eşlerinizi göndermeyin. Eşleri orada olanlar da hemen geri çağırsın. Biz yandık, başkaları yanmasın" diye seslendi. Osman Alişan, oğlunun düğününde. 


</TEXT>
</DOC>
