<DOC>
<DOCNO> 278563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/ekonomi/eko01.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
2-1 yurtdışına çıkabilir 
</HEADLINE>
<TEXT>


TYT Bank'ı hileli iflastan zarara uğratmaktan yargılanan Apel Çelik, üç yıldır devam eden yurtdışı yasağını bir ay sonra görülecek olan karar aşamasındaki duruşmadan önce kaldırttı 

Kadife Şahin 

4 Kasım'da İstanbul 6. Ağır Ceza Mahkemesi'nde TYT Bank'ı Türkiye Turizm Yatırım ve Dış Ticaret Bankası zarara uğratmaktan yargılanacak olan Apel Çelik, üç yıldır devam eden yurtdışı çıkış yasağını bir üst mahkemede kaldırttı. 
Son olarak geçen yıl Mexico City'de Atatürk heykelinin açılışına katılan bakan Güldal Akşit, Vecdi Gönül ve Murat Başesgioğlu'nun sahibi olduğu şirket yetkililerince limuzin ile karşılanması olayıyla gündeme gelen Çelik, 1994'te batan TYT Bank'ın yönetiminde hiçbir zaman yer almayan hakim ortağıydı. 27.11.2002'de TYT Bank'ı hileli iflastan zarara uğratmaktan 3.5 yıl ağır hapis cezası aldı. Çelik, kararı temyize götürdü. Yargıtay, Hürriyet gazetesinin eski binasını muvazaalı bir şekilde eşinin üstüne devreden Çelik'in temyiz talebini aleyhine bozdu. Çelik ile birlikte yargılanan sanıkların bir kısmı zamanaşımından yararlanarak yargılanmaktan kurtuldular. Çelik'in bugün 15 klasöre ulaşan yargılanma süreci ise devam etti. 

Her celsede çıkış istedi 
Çelik, her celsede avukat değiştirerek davasını zamanaşımına uğratma gayreti içine girdiyse de yargılanma bugüne değin sürdü. 11.9.2001 tarihinde konulan yurtdışı çıkış yasağı davayı esastan gören İstanbul 6. Ağır Ceza Mahkemesi'nce reddedildi. 
Ancak Çelik'in şansı sonunda döndü. Hem de 4 Kasım 2004 tarihindeki duruşmadan hemen önce. Çünkü Apel Çelik yurtdışı yasağını bir üst mahkeme olan İstanbul 7. Ağır Ceza Mahkemesi'nde bire karşı iki çoğunlukla kaldırmayı başardı. 
Başında profesyonel yöneticilerin bulunduğu şirketlerindeki işlerini gerekçe gösteren Çelik'in yurtdışı yasağının kaldırılması İstanbul 7. Ağır Ceza hakimlerinden Niyazi Aydın ve Tacettin Tok'un çoğunluğu ve hakim Hafize Akçiçek'in muhalefet şerhiyle kabul edildi. 

Çelik'in yargı süreci TYT Bank'a 11 Nisan 1994'te el konuldu.Banka 2 Şubat 1996'da iflas etti.İlk dava Temmuz 1994 açıldı.Biri dolandırıcılık olmak üzere sekiz dava açıldı.Yedi dava zamanaşımına uğratıldı.Son davada bir yılda üç kez avukat değiştirildi. 


</TEXT>
</DOC>
