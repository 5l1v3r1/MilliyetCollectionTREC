<DOC>
<DOCNO> 282667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/pulur.html </URL>
<DATE> 2004/10/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Uzak görüşlü bir rapor 
</HEADLINE>
<TEXT>


ANLAŞILDI, uzak görüşlü, vizyon sahibi insanlara ve onların görüşlerine tahammül edemiyoruz. 
Başbakanlık İnsan Hakları Kurulu'na bağlı azınlıklar komisyonunun raporu kıyametler koparıyor, adamları yerlerinden atmışlar. 
Niye 
Sıralayalım... 
Devletin dili olmazmış, devletin "resmi dili" olurmuş... 
Üst kimliğe Türk derseniz, diğer alt kimlikleri dışlamış olursunuz. Onun için "Türk" değil, "Türkiye"li demek gerekirmiş... 
Lozan da kabul edilen "Müslüman olmayan" Rum, Ermeni, Yahudilerin azınlık kabul edilmesi de genişletilmeli, hem etnik hem de dini unsurlar azınlık kabul edilmeliymiş... 
Tek kültürlü ulus - devlet modelinin insan haklarını göz ardı eden soyut kavramı yerine, "Türkiyelilik üst kimliği" şemsiyesi altında çok kültürlü yeni bir toplum modeli benimsenmeliymiş... 
Yani lafın kısası, yeni bir devlet, yeni bir toplum ve yeni bir Türkiye oluşturulmalıymış... 
Birtakım "ulusçular"ın Sevr paranoyasına da son verilmeliymiş. Her reform onlara Sevr'i hatırlatmaktaymış, bu paranoyadan vazgeçmeliymişler... 

RAPORA karşı çıkanlar, bunlara itiraz ediyorlar, 
Hatta bazıları "Dillerinin altında ulus - devletin iflası da var ama, şimdilik bekliyorlar" diyorlar. 
Onlar ne derlerse desinler, bu rapor uzağı gören vizyon sahibi, pek marifetli insanların ürünüdür. 
Neden derseniz 
Avrupa'nın istediklerine bir bakın İlerleme Raporu Kürtleri etnik azınlık, Alevileri de dini azınlık görmüyor mu 
Bizim Başbakanlığa bağlı komisyonun dediği de bu değil mi 
Önünde sonunda Avrupa'nın dediği olacağına göre... 

TURGUT Özal'ın "Federasyon da tartışılmalı" demesinden bu yana geçen sürede olanları bir düşünün demek Özal vizyon sahibiymiş, bugün Başbakanlık komisyonundakiler de onun yolunda... 
Avrupalı olacaksan bedelini de ödetirler 
"Ben ödemem " diyemezsiniz, ödetirler 
Hele müzakereler bir başlasın... 
Siz müzakerelerin karşılıklı tavizlerle, ödünlerle geçeceğini mi sanıyorsunuz 
Yok öyle şey Avrupalı "Benim şartım budur, itiraz istemem " diyecek, istersen kabul etme, zaten ucu açık bir müzakere... 
Onun için Ankara'daki komisyonun raporuna kızıp durmayın, adamlar ileriyi görmüşler, tespiti yapmışlar. 
Peki, Türkiye Cumhuriyeti'nin Anayasa'sındaki temel ilkelere bağlı olan Türkler buna ne derler 
Türkler mi 
Onlar da kim 



</TEXT>
</DOC>
