<DOC>
<DOCNO> 251924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy01.html </URL>
<DATE> 2004/06/30/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Öğretmenlikte unvan dönemi ... Üç kariyer basamağı geliyor... 
</HEADLINE>
<TEXT>

     Öğretmenlik mesleğini, ''öğretmen'', ''uzman öğretmen'' ve ''başöğretmen'' unvanlarıyla 3 kariyer basamağına ayıran yasa tasarısı, TBMM Genel Kurulu'nda kabul edildi. 
     Milli Eğitim Temel Kanunu ve Devlet Memurları Kanunu'nda Değişiklik Yapılmasına İlişkin Yasa, adaylık dönemini başarıyla tamamlayanların mesleğe öğretmen olarak atanmasını öngörüyor. 
     Yasaya göre, kariyer basamaklarında yükselmede kıdem, eğitim, hizmet içi-lisansüstü eğitim etkinlik, bilimsel, kültürel, sanatsal ve sportif çalışmalar ve sicil iş başarımı puanları ile sınav sonuçları esas alınacak. Değerlendirme 100 tam puan üzerinden yapılacak. Değerlendirme puanının yüzde 10'unu kıdem, yüzde 20'sini eğitim, yüzde 10'unu etkinlik, yüzde 10'unu sicil ve yüzde 50'sini de sınav puanı oluşturacak. Sınav, Öğrenci Seçme ve Yerleştirme Merkezi tarafından yapılacak. 
     Kariyer basamaklarında yükselecekler, değerlendirme puanlarına göre başarı sıralamasına alınacak. Değerlendirmeye girebilmek için sınav tam puanının en az yüzde 60'ını almış olmak şartı aranacak. 
     Sınav, yılda bir kez yapılacak. Ancak uzman öğretmenlik ya da başöğretmenlik kontenjanının en az yüzde 10'unun boşalması durumunda sınav için süre kaydı aranmayacak. 
     Alanında veya eğitim bilimleri alanında tezli yüksek lisans öğrenimini tamamlamış öğretmenlerden uzman öğretmenlik, doktora öğrenimini tamamlamış olan öğretmenlerden ise başöğretmenlik için sınav şartı aranmayacak. Bu durumda olan öğretmenler kıdem, eğitim ve sicil ölçütlerine göre değerlendirilecek. 
     Öğretmenlik kariyer basamaklarında yükseleceklerin gireceği sınav, sınava katılacaklarda aranacak en az çalışma süresi, hizmet içi veya lisans üstü eğitim nitelikleri, bilimsel, kültürel, sanatsal, sportif çalışmalar gibi etkinlikler ve sicil puanı düzeyi ile her bir değerlendirme ölçütüne ilişkin hususlar ile puan değerleri, alanında veya eğitim bilimleri alanında tezli yüksek lisans ve doktora öğrenimini tamamlamış olanlardan uzman öğretmenlik ve başöğretmenlik için aranacak kıdem, eğitim sicil şartları ve puan değerleri, yükselmeye ilişkin usul ve esaslar ile diğer hususlar Maliye Bakanlığı ve Devlet Personel Başkanlığı'nın uygun görüşleri alınarak Milli Eğitim Bakanlığı'nca çıkarılacak yönetmelikle düzenlenecek. 
     Toplam serbest öğretmen kadro sayısı içinde başöğretmen oranı yüzde 10, uzman öğretmen oranı ise yüzde 20 olacak. Bu oranlar, Bakanlar Kurulu tarafından bir katına kadar artırılabilecek. 
     Başöğretmen unvanı kazananlara en yüksek devlet memuru aylığının yüzde 40'ını, uzman öğretmenlere ise yüzde 20'sini aşamayacak şekilde ilave Eğitim Öğretim Tazminatı ödenecek. Bu hüküm, 1 Ocak 2005'ten itibaren yürürlüğe girecek. 
     
     ''APOLET DEĞİL, PIRPIR TARTIŞMASI'' 
     CHP'li milletvekilleri, düzenlemeye karşı çıktı. CHP Denizli Milletvekili Mustafa Gazalcı ile Ankara Milletvekili Zekeriya Akıncı, düzenlemenin öğretmenler arasında ayırım yaratacağını söyledi. Akıncı, ''Eğer olumlu bir düzenleme yapıyor olsaydık, öğretmenler bugün tasarıya karşı demokratik tepkilerini Meclis önünde dile getirmez, bizi alkışlardı'' dedi. 
     AK Parti Kahramanmaraş Milletvekili Avni Doğan, CHP'nin konuya ideolojik baktığını savunarak, ''Bizim ideolojimiz bellidir. Muhafazakar demokrasi ilkesiyle seçime girdik ve aldığımız oy ortadadır. Bilimi bütün ideolojilerin, hatta kendi ideolojimizin de üstünde görürüz. Biz CHP'den farklı olarak bilimi ideolojiye kurban etmeyiz'' diye konuştu. 
     Sosyal demokrat ideolojiye saygılı olduklarını vurgulayan Doğan, ''Ama sosyal demokrasiyi savunmak da bize kalıyor. Öğretmen üzerinde polemik yaparak kimse öğretmen hakkını savunamaz. 24 yıl öğretmenlik ömrüm bazı öğretmenlere iyi, bazılarına kötü diyen karanlık zihniyetle mücadeleyle geçti'' dedi. 
     CHP Yalova Milletvekili Muharrem İnce, öğrencilerden sonra öğretmenlerin de sınav maratonuna katılacağını belirtti. Öğretmenlerin unvan sahibi olmak için sınavın yanı sıra sicilinin de etkili olacağını kaydeden İnce, ''Bu demek ki, öğretmenler yöneticilere yağcılık edecek. Çünkü Türkiye'de sicil, objektif olarak işlemiyor. Etkinlik katkısına gelince, en çok etkinliğe katılanların başında beden eğitimi ve resim öğretmenleri geliyor. Matematik öğretmeni ne yapacak Coğrafyacı etkinlik düzenlemek için kutuplara gezi mi düzenleyecek, din öğretmeni etkinlik için çocukları cuma namazına mı götürecek '' diye konuştu. 
     İnce, yapılanın ''apolet değil, pırpır tartışması'' olduğunu ileri sürerek, ''Siz öğretmenlere apolet değil, pırpır takıyorsunuz. Öğretmenlerin er, çavuş, onbaşı olmasına karşıyız'' dedi. 
     Yapılan düzenlemeyle, öğretmenlerin öğrenci yetiştirmek yerine kariyer peşinde koşacağını belirten İnce, ''Her yıl seçim olsa ne olur halimiz, ne olur haliniz Okullar açıkken getirseydiniz bu tasarıyı kıyamet kopardı. Eğitimle ilgili getirdiğiniz her düzenleme gerilime neden oluyor'' görüşünü ifade etti. 
     Tasarının kabul edilmesinin ardından Başkanvekili Nevzat Pakdil, Genel Kurul'u yarın saat 14.00'te toplanmak üzere kapattı. 
     
</TEXT>
</DOC>
