<DOC>
<DOCNO> 268826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur20.html </URL>
<DATE> 2004/09/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Hava sıcaklığı poyrazla birlikte azalacak, yağmur geliyor... 
</HEADLINE>
<TEXT>

     Hava sıcaklığının poyrazla birlikte kuzey ve iç bölgelerde azalacağı bildirildi. 
     Devlet Meteoroloji İşleri Genel Müdürlüğü'nce yapılan meteorolojik değerlendirmeye göre, yurdun kuzey kesimleri yarın Karadeniz üzerinden gelen serin ve yağışlı havanın etkisine girecek. 
     Cumartesi günü Marmara'nın doğusu, Karadeniz, İç Ege, Göller Yöresi, İç Anadolu'nun kuzeybatısı ile Doğu Anadolu'nun kuzeyi, Pazar günü Marmara'nın doğusu, Karadeniz, İç Anadolu'nun kuzeydoğusu ile Doğu Anadolu'nun kuzeyi, Pazartesi günü Marmara, Karadeniz, kuzey ve iç Ege, Göller Yöresi, İç Anadolu'nun kuzey ve batısı ile Doğu Anadolu'nun kuzeyi sağanak ve gök gürültülü sağanak yağışlı geçecek. 
     Rüzgar Pazar ve Pazartesi günleri yurdun kuzey ve iç kesimlerinde poyrazdan kuzeydoğu yönlerden kuvvetli ve kısa süreli fırtına şeklinde esecek. 
     Hava sıcaklığı poyrazla birlikte hafta sonunda Marmara ve Batı Karadeniz'de, hafta başından itibaren kuzey ve iç bölgelerde 4 ila 6 derece azalacak. 
     Açıklamada, kuvvetli poyrazla birlikte azalan hava sıcaklığı ve yurdun kuzey kesimlerinde görülecek sağanak yağışların oluşturacağı olumsuz şartlara karşı tedbirli olunmasının gerektiği belirtildi. 

     
</TEXT>
</DOC>
