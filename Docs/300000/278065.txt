<DOC>
<DOCNO> 278065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/soneko33.html </URL>
<DATE> 2004/10/07/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Beklenti anketi açıklandı Enflasyon yüzde 9.7 
</HEADLINE>
<TEXT>

     Merkez Bankası tarafından düzenlenen beklenti anketine göre, tüfe bazında yıl sonu enflasyon beklentisi yüzde 9.7'ye düştü. 
     Merkez Bankası, Ekim ayının ilk dönemine ilişkin beklenti anketi sonuçlarını açıkladı. 
     Anket sonuçlarına göre, Eylül ayının ikinci anketinde tüfe'de yüzde 10.5 olan yıl sonu enflasyon beklentisi, 0.8 puan azalarak yüzde 9.7'ye geriledi. 
     Merkez Bankası tarafından düzenlenen Beklenti Anketi'ne göre yıl sonu cari işlemler dengesinin 6-15 milyar dolar arasında açık vermesi bekleniyor. 
     Merkez Bankası tarafından her ay iki kere düzenlenen Beklenti Anketi'nin Ekim ayına ilişkin ilk sonuçları açıklandı. 
     Buna göre, Eylül ayının son anketinde, 8 milyar 200 milyon dolar ile 15 milyar dolar arasında öngörülen yıl sonu cari işlemler açığı beklentisi Ekim ayının ilk anketinde 6-15 milyar dolar oldu. 
     Eylül ayının son anketinde yüzde 7.9 olarak öngörülen gayri safi milli hasıla GSMH uygun ortalama büyüme beklentisi, Ekim ayının ilk anketinde yüzde 8.3'e çıktı. 
     Yıl sonu GSMH büyüme beklenti aralığı, Eylül ayının son anketinde olduğu gibi yüzde 5-11.2 aralığında gerçekleşti. 
     Ekim ayının ilk anketinde cari ve yıl sonu bileşik faiz oranları uygun ortalama beklentisinde de gerileme yaşandı. 
     Cari ay sonu bileşik faiz beklentisi uygun ortalaması yüzde 22.3'den yüzde 21.5'e, yıl sonu bileşik faiz oranı uygun ortalaması yüzde 19.9'dan yüzde 19.4'e indi. 
     Ekim ayının ilk anketinde cari ayın uygun ortalama dolar kuru beklentisi 1,526.600 liradan 1,516.700 liraya, yıl sonu dolar kuru beklentisi de 1,586.600 liradan 1,567.300 liraya düştü. 
     Ankete göre, cari ayın tüfe uygun ortalama beklentisi yüzde 1.4'den yüzde 1.2'ye, iki ay sonrası için yüzde 1.2'den yüzde 1'e ve gelecek 12 aylık dönem beklentisi yüzde 9.5'dan yüzde 9'a geriledi. 
     
</TEXT>
</DOC>
