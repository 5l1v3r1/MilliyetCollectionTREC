<DOC>
<DOCNO> 279626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/spor/axspo01.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sirki 
</HEADLINE>
<TEXT>


Milli Takım'ın antrenmanı sırasında gurbetçiler ile yaşanan gerginlik Danimarka basınında geniş yer buldu 

İRFAN KURTULMUŞ 


Manşetlere çıktık 
DANİMARKA medyası önceki akşam A Milli Takım'ın antrenmanı sırasında yaşanan seyirci olaylarını manşetlere taşıdı. Ekstra Bladet gazetesi, "Türk sirki" başlığını attı. Haberde, Türk Milli Takımı'nın Kopenhag'a iner inmez yaptığı ilk antrenmanda tam bir kaos yaşandığını belirtti. Olayları altı fotoğrafla okuyucularına duyuran gazete, Milli Takım'ın doktoru Cengiz Dinç'in "Polis nerede " şeklindeki isyanına da yer verdi. 

'Tek konu Hakan'dı' 
BLADET, saha içinde bulunan futbolcuların taşkınlık yapanları yatıştırmaya çalıştığını, sahanın ortasına kadar giren bir seyirciyi Rüştü'nün dışarı attığını yazdı. Gazete, "Seyirciler arasında yüksek sesle tartışılan tek konu Hakan Şükür'dü" ifadesini de kullandı. Danimarka basını ayrıca Nihat ve Deniz'in antrenmana çıkmamasına karşın, Türk Milli takımının her yönüyle maça hazır olduğunu vurguladı. 

'İşimiz çok zor' 

DANİMARKA Teknik Direktörü Morten Olsen, Türkiye maçı öncesinde kendini baskı altında hissetmediğini ve takımına güvendiğini söyledi. Olsen, "Ancak işimiz zor. Türkiye karşısında saflığa hiç yer yok. Rakibimizin ne istediğini, ne için geldiğini çok iyi biliyoruz" ifadelerini kullandı. 
TÜRKİYE'YE sahada oynayacak alan bırakmamaları gerektiğini kaydeden Danimarka'nın hocası, "Rakibimizin kaliteli isimlerden oluştuğunu unutmamamız şart. Yeni bir takımlar ancak eski yıldızların yerini dolduracak klas ayaklar var. Detayların sonucu etkileyeceği ve belirleyici faktör olacağına inanıyorum" dedi. 


</TEXT>
</DOC>
