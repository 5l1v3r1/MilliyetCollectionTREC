<DOC>
<DOCNO> 266352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur13.html </URL>
<DATE> 2004/08/25/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Define avcıları Kartal Gölü'nde... 
</HEADLINE>
<TEXT>

     Denizli'nin Beyağaç İlçesi yakınlarındaki Kartal Gölü'nün suyu, çift başlı altın kartal heykeli bulmayı uman define arayıcıları tarafından boşaltıldı. 
     Beyağaç Belediye Başkanı İsmail Eliuz, AA muhabirine yaptığı açıklamada, Çiçekbaba Dağı eteklerinde, 800-1300 yıllık karaçam ağaçlarıyla çevreli bir bölgede bulunan Kartal Gölü'nün, define arayıcılarıyla balık tutmak isteyenler tarafından sürekli tahrip edildiğini söyledi. 
     Eliuz, ''pazar günü göle gittiğinde korkunç denilebilecek bir manzarayla karşılaştığını'' belirterek, ''Defineciler, açtıkları kanal ve deliklerle gölün suyunu boşaltmış, yok denecek kadar az su kalmış. Burada çift başlı altın kartal heykeli bulmayı umut ediyorlar'' dedi. Eliuz, kanal ve deliklerin beton dökülerek kapatılacağını ifade etti. 
     Kartal Gölü ilçe merkezine 23 kilometre uzaklıkta olduğu için sürekli güvenlik görevlisi bulundurmanın zor olduğunu kaydeden Eliuz, gölü korumak için alınacak önlemleri mülki amirlerle görüşeceğini sözlerine ekledi. 
     
</TEXT>
</DOC>
