<DOC>
<DOCNO> 297217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun46.html </URL>
<DATE> 2004/12/13/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
Chirac ile Balkenende, Türkiye müzakeresi konusunda görüştü 
</HEADLINE>
<TEXT>

     Fransa Cumhurbaşkanı Jacques Chirac, AB Dönem Başkanı Hollanda'nın Başbakanı Jan Peter Balkenende ile AB'nin Türkiye ile üyelik müzakerelerine başlaması konusunu görüştü. 
     Fransa Cumhurbaşkanlığı sözcüsü Jerome Bonnafont, Paris'te 1.5 saatten fazla süren görüşmenin ardından yaptığı açıklamada, görüşmede Türkiye ile müzakerelere başlanmasıyla ilgili durum saptaması yaptıklarını ifade etti. 
     Chirac'ın Balkenende'yi Fransa'nın endişeleri konusunda bilgilendirdiğini söyleyen sözcüye göre Chirac, AB Dönem Başkanı Hollanda'nın Fransa'nın görüşlerini dikkate alacağına güveninin tam olduğunu ifade etti. 
     Balkenende de görüşmeyle ilgili açıklamasında, Chirac'ın kendisine, bu konuda Fransa parlamentosunda ve kamuoyundaki hassasiyetten söz ettiğini belirtti. 
     Balkenende, ''Amaç üyeliktir, ancak görüşmelerin 'evet'le sonuçlanmaması ihtimalini de gözönünde bulundurmamız gerekli'' dedi. 
     Diğer üye ülkelerle görüşmeleri sürdüreceklerini belirten Balkenende, Türkiye konusunda Avrupa'da herkesin aynı tutumda olmadığının herkesçe bilindiğini söyledi. 
     Türkiye'ye müzakere tarihi verilmesi konusunda uzlaşmaya varılacağına inandığını kaydeden Balkenende, ''Bu konuya çözüm bulacağız'' diye konuştu. 
     
</TEXT>
</DOC>
