<DOC>
<DOCNO> 276146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun06.html </URL>
<DATE> 2004/09/30/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
'Türkiye müzakereleri başlayacak, bundan çok eminiz ' 
</HEADLINE>
<TEXT>

     Washington'daki Avrupalı bir diplomat, Türkiye ile müzakerelerin başlaması yönünde Avrupa Birliği AB Komisyonu'nun 6 Ekim'de açıklayacağı raporda ve Aralık ayındaki AB zirvesinde olumlu karar çıkacağından emin olduğunu söyledi. 
     ABD'deki düşünce kuruluşu Atlantik Konseyi, ''Eşikteki Türkiye Avrupa'nın Kararı ve ABD Çıkarları'' konulu toplantı düzenledi ve aynı başlığı taşıyan bir rapor açıkladı. 
     Toplantıda konuşan ve isminin açıklanmasını istemeyen Avrupalı diplomat, ''AB Komisyonu'nun 6 Ekim'deki raporunda ve Aralık ayındaki AB zirvesinde Türkiye ile müzakerelerin başlaması yönünde olumlu karar çıkacağından çok eminiz'' ifadelerini kullandı. 
     Avrupalı diplomat, müzakerelere başladıktan sonra, en azından 10 yıllık uzun bir evrim sürecine girileceğini ve bu sürede ''AB ile Türkiye arasında kimyanın nasıl çalışacağının öngörülmesinin zor olduğunu'' ifade etti. 
     Atlantik Konseyi'nin eşbaşkanları eski ABD Dışişleri Bakan Yardımcısı Richard Burt ve ABD'nin eski Ankara büyükelçilerinden Morton Abramowitz, toplantıda, Türkiye'nin AB süreci ve Amerikan çıkarlarına ilişkin yeni bir rapor sundu. 
     Raporda, Türkiye'nin AB üyelik müzakerelerine başlamasının ardından, ABD, AB ve Türkiye arasında düzenli ''üçlü diyalog'' başlatılması önerisinde bulunuldu. Atlantik Konseyi raporunda, Türkiye'nin üyeliğinin transatlantik ilişkiler, NATO ve özellikle Geniş Ortadoğu bölgesine etkisi konusunda ABD, AB ve Türkiye arasında düzenli üçlü diyalogun şart olduğu savunuldu. 
     Washington'daki gözlemciler ise A.A muhabirine, böyle bir öneriye Türkiye'nin de, Avrupa Birliği'nin de sıcak bakmayacağı yorumunda bulundular. 
     Avrupa Komisyonu'nun Washington temsilcisi Jonathan Davidson da Atlantik Konseyi toplantısında, komisyonun 6 Ekim raporunda ve bu rapora bağlı olarak Aralık ayında çıkacak AB kararında temel kriterin, Kopenhag kriterleri değil, Türkiye'nin ''siyasi kriterleri'' karşılayıp karşılamamasına dayanacağını söyledi. Jonathan Davidson, Türkiye'nin, Kopenhag kriterlerini karşılamada daha uzun bir yolu olduğunu kaydetti. 
     Atlantik Konseyi raporunda, ABD, AB ve BM'nin, Kıbrıs'ta çözüm çabalarına devam etmesine destek verilirken, Türkiye'nin adadan ''az miktarda asker çekmek gibi bir jestte bulunması'' da önerildi. 
     Toplantıda, ''Türkiye'de Amerikan karşıtı duyguların çok arttığı'' yönündeki soru üzerine ABD'nin eski Ankara büyükelçisi Abramowitz, Türkiye'de ABD'ye bakışın, Irak ve Arap-İsrail konularıyla erozyona uğradığını söyledi. Abramowitz, ancak Türklerin ABD ile işbirliği yapma istekliliğinin hiçbir aşamada bu durumdan etkilenmediğini kaydetti ve zaman içinde, Irak'taki gelişmelere de bağlı olarak Amerikan karşıtı duyguların azalmasının beklenebileceğini söyledi. Morton Abramowitz, ''ancak şu anda, Irak'taki durumun nasıl sonuçlanacağını söylemeye benim aklım yetmez'' dedi. 
     Türkiye'nin AB ile üyelik müzakerelerine başlaması durumunda, zorlu bir sürecin başlayacağına işaret eden Abramowitz, Türk hükümetinin, AB ile birlikte gelecek önemli değişikliklere ilişkin, Türk kamuoyunu hazırlamasının önemine dikkat çekti. 
     ABD'nin eski Dışişleri Bakan Yardımcılarından Richard Burt ise Türkiye'nin AB üyelik sürecinin, Demokrat Partili veya Cumhuriyetçi Partili bütün Amerikan hükümetleri tarafından destek gördüğüne işaret etti ve ABD'nin, Türkiye'nin üyeliğinin stratejik önemini kavradığını söyledi. Burt, Türkiye için AB ile ABD'nin birbirine alternatif olmadığını vurguladı. 
     
</TEXT>
</DOC>
