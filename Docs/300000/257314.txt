<DOC>
<DOCNO> 257314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun32.html </URL>
<DATE> 2004/07/22/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
11 Eylül raporu kitapçılarda 
</HEADLINE>
<TEXT>

     11 Eylül soruşturma komisyonu tarafından hazırlanan ve uzun zamandır beklenen raporun ABD Kongresi'ne sunulması beklenirken, kitap formatında hazırlanmış kopyalarının da eşzamanlı olarak ülkedeki kitapçılarda satışa sunulacağı kaydedildi. 
     W.W. Norton isimli yayınevi tarafından gizlilik içinde kitap şeklinde basılarak kitapçılara dağıtılan raporun bu şekilde halka ulaştırılması fikrinin, eski New Jersey Valisi ve komisyonun başkanı olan Thomas H. Kean'a ait olduğu ifade edildi. 
     Kitaptan 500 bin adetten fazla basıldığını yazan Los Angeles Times gazetesi, raporun kitap formatının kitapçılarda ve internet üzerinden 10 dolardan satışa sunulduğunu yazdı. 
     Kitap pazarlama sitesi Amazon.com'da popülarite sıralamasında şimdiden 42. olan kitabın, 11 Eylül saldırılarında hayatını kaybedenlerin yakınlarına yayınevi tarafından bedava verileceği kaydedildi. 
     Daha önce de bazı raporların basılarak piyasaya sürüldüğünü kaydeden gazete, ancak özel bir şirket tarafından basılan raporun Kongre'ye sunulmasıyla eşzamanlı olarak piyasaya sürülmesinin ilk kez olduğunu kaydetti. 
     Bu arada yayınevinin komisyona herhangi bir ödeme yapmadığı kaydedildi. 
     Bugün Kongre'ye sunulması beklenen rapora ücretsiz olarak, ''http 911commission.gov'' internet adresinden de ulaşılabileceği ifade edildi. 
     
</TEXT>
</DOC>
