<DOC>
<DOCNO> 279871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas23.html </URL>
<DATE> 2004/10/13/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
''Koksib'' grubu ilaçlara karşı uyarı... 
</HEADLINE>
<TEXT>

     Türk Farmakoloji Derneği, kalp krizi ve inme riskini artırdığı için toplatılan ''rofekoksib'' etken maddeli'' ilaçlarla aynı grupta bulunan ve ''koksibler'' olarak bilinen diğer ilaçların da kullanımının askıya alınması gerektiğini bildirdi. 
     Türk Farmakoloji Derneği Başkanı Prof. Dr. Mehmet Melli, AA muhabirine yaptığı açıklamada, romatizmal hastalıklarda ve ağrı kesici olarak kullanılan ''rofekoksib'' etken maddeli, ''Vioxx, Ecrox, Raxtane, Reox, Rofemax, Romaryd ve Vioref'' adlı ilaçların, uzun süreli kullanımında hastada, başta kalp krizi ve inme olmak üzere ciddi vakaların artması nedeniyle toplatıldığını anımsattı. 
     Melli, etki ve yan etki profili bakımından ''rofekoksib''e benzeyen ve aynı gruptan ''koksib'' grubu olan diğer ilaçlara sağlık otoritesinin ve doktorların yaklaşımının önemli olduğunu ve halkın bu konuda bilgilendirilmesi gerektiğini kaydetti. 

     
</TEXT>
</DOC>
