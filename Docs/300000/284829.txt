<DOC>
<DOCNO> 284829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun22.html </URL>
<DATE> 2004/10/31/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Irak'ta Türk tankerine saldırı Şoför öldürüldü 
</HEADLINE>
<TEXT>

     Irak'ın kuzeyinde, bir Türk tankerine ateş açılarak şoförünün öldürüldüğü bildirildi. 
     Reuter ajansının haberine göre, Irak polisi, dün gece İshak köyü yakınlarında silahlı kişilerin bir Türk tankerine ateş açtığını söyledi. 
     Polis, saldırıda milliyeti açıklanmayan kamyon şoförünün öldürüldüğünü, tankerin içindeki cesetle birlikte kaçırıldığını belirtti. 
     
     KAÇIRILAN KÜRT GAZETECİNİN CESEDİ BULUNDU 
     Irak'ta, devrik lider Saddam Hüseyin döneminde gazetecilik yapan ve geçen hafta kaçırılan Kürt gazetecinin cesedi bulundu. 
     Nasrullah El Davudi'nin karısı, Saddam döneminde Arapça yayın yapan bir gazetede editör olarak çalışan Davudi'nin geçen çarşamba günü kaçırıldığını söyledi. 
     Davudi'yi kaçıranların daha sonra eşiyle bağlantıya geçerek, yüksek miktarda fidye talep ettikleri belirtildi. 
     Polis, 55 yaşındaki Davudi'nin cesedinin, Bağdat'ın güneydoğusundaki bir bölgede bulunduğunu kaydetti. Davudi'yi kaçıranların kimliği konusunda bilgi verilmedi. 
     
</TEXT>
</DOC>
