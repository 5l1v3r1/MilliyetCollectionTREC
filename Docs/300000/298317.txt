<DOC>
<DOCNO> 298317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas05.html </URL>
<DATE> 2004/12/16/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
İlk boğaz köprüsü Çanakkale'de yapılmış... 
</HEADLINE>
<TEXT>

     Antikçağ ile Yakınçağ'a ait birçok kültür rezervini bünyesinde barındıran Çanakkale, ilkler kenti olma özelliğini sürdürüyor. 
     Tarihte ilk boğaz köprüsünün M.Ö 480 yılında Pers İmparatoru Serkes'in Yunanistan seferi sırasında bugünkü Nara Burnu ile karşı kıyısında bulunan kayalık bölge arasında yapıldığını belirten Çanakkale Turizm ve Tanıtma Derneği Başkanı Ahmet Kaşıkçı, Çanakkale'nin kültürel açıdan büyük bir potansiyele sahip olduğunu söyledi. 
     Kaşıkçı, İmparator Serkes'in ilk boğaz köprüsünün planını Harpolos adlı bir Yunan'a hazırlattığına işaret ederek, ''O dönemde Serkes, 1 milyon 700 bin kişilik orduyla, sefere çıkmaya hazırlanır. Çanakkale bölgesine geldiğinde ordusuyla boğazı aşmak için Harpolos adlı bir Yunan'a boğaz köprüsünün planını hazırlatır. Mısırlılara papirüs lifinden, Fenikelilere keten ve kenevirden yaptırdığı bel kalınlığında halatlar hazırlatır. Bunları şimdiki Nara Burnu ile karşı kıyada bulunan Sestos Akbaş Mevkii arasına gerdirir. Bu olaylar, tarihin babası Heredot'un Polymnia adlı kitabında açık olarak anlatılmıştır'' dedi. 
     Halatların üzerine kalaslar bağlanıp, yanlarına korkuluklar yapıldığını anlatan Kaşıkçı, ''Bu kalasların üzerine insan ve hayvanların geçmesi için toprak döktürülür. Ancak, işlemlerin tamamlanmasının ardından çıkan kuvvetli lodos köprüyü yıkar. Bu duruma çok kızan Serkes, 1 yıl sonra Fenikelilere yaptırdığı 674 parça gemiyi boğazda yan yana bağlayıp üzerlerine destek oluşturur. 1 milyon 700 bin kişilik ordusunu geceli gündüzlü tam 1 haftada karşı kıyıya geçirir'' diye konuştu. 
     Kaşıkçı Çanakkale'de kültür kalıntılarının yanı sıra bulunmaz doğa güzelliklerinin de oldukça fazla olduğunu vurgulayarak, şunları söyledi 
     ''Çanakkale'de bunun gibi 36 tane tarihi ilk bulunuyor. Örneğin, tarihte ilk güzellik yarışması Kazdağları'nda yapılmış. İlk savunma duvarı Gelibolu'nun Bolayır Beldesi yakınlarında örülmüş. İlk Antikçağ Dünya Savaşı Troya'da yapılmış. İlk Felfese okulu Aristo tarafından Assos'ta açılmış. Osmanlılarda ilk tersane Gelibolu'da faaliyete geçmiş. Türkler tarafından Avrupa'ya ilk kez bu topraklarda ayak basılmış. İlk savaş hilesi Troya savaşlarında uygulanmış. Çanakkale'nin kültür turizmi kaynakları açısından altyapısı hazır. Bunların iyi bir şekilde değerlendirilmesi gerekir.'' 
     
</TEXT>
</DOC>
