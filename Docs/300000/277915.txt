<DOC>
<DOCNO> 277915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/guncel/agun.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Savunma bile istemediler 
</HEADLINE>
<TEXT>


Yargıtay Başkanı Eraslan Özkaya hakkındaki Kozinoğlu-Çakıcı ilişkisi iddiaları için yapılan soruşturma tamamlandı. Raporda ceza isteminde bulunulmazken, Özkaya'nın yazılı savunmasının istenmediği kaydedildi 

GÖKÇER TAHİNCİOĞLU Ankara 

Yargıtay 1. Başkanlık Kurulu tarafından MİT Dış İlişkiler Daire Başkan Yardımcısı Kaşif Kozinoğlu'na, Alaattin Çakıcı dosyasına ilişkin bilgi veren Yargıtay Başkanı Eraslan Özkaya hakkındaki iddiaları araştıran muhakkik Birsin Tüzinal, ön soruşturma raporunu tamamladı. Tüzinal'ın Yargıtay 1. Başkan Vekili Mater Kaban'a teslim ettiği raporda, yazılı savunmasını istemeye gerek görmediği Özkaya için herhangi bir ceza isteminde de bulunmadı. 
Rapor, daha önce Özkaya hakkında 8'e karşı 1 oyla ön soruşturma açılmasına karar veren Yargıtay 1. Başkanlık Divanı'nda değerlendirilecek. Kurul, son soruşturmanın açılmasına karar verirse, Yargıtay Kanunu'na göre Özkaya yargılanacak. Bu durumda yargılama, işlenen suç görevle ilgili ise Yüce Divan'da, görevle ilgili değilse Yargıtay Ceza Genel Kurulu'nda yapılacak. Kurul, son soruşturmanın açılmasına karar vermezse, dosya cezai açıdan işlemden kalkacak. Ancak Kurul, konuyu idari açıdan da değerlendirerek Yüksek Disiplin Kurulu'ndan disiplin incelemesi isteyecek. Yüksek Disiplin Kurulu, disiplin soruşturmasına gerek görmezse dosya idari açıdan da işlemden kaldırılacak. 
Tüzinal raporunu hazırlarken, Özkaya hakkındaki iddialarla ilgili İstanbul Başsavcılığı'ndan gelen evrakları inceleyip, Çakıcı davasının görüldüğü Yargıtay 1. Ceza Dairesi'nin bazı tetkik hakim ve üyelerinden de bilgi aldı. Tüzinal, savcılığın dosyasında bulunduğu gerekçesiyle iddiaların odağındaki isimlerden, Özkaya'nın yazlık evinin tadilatını yapan ve Yargıtay Başkanı'nı MİT'çi Kozinoğlu'yla tanıştıran müteahhit Hakkı Süha Şen'in ise ifadesini almadı. 


</TEXT>
</DOC>
