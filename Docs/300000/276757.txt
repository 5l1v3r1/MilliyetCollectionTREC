<DOC>
<DOCNO> 276757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun26.html </URL>
<DATE> 2004/10/02/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rocard Türkiye'nin AB üyeliği, Avrupa için yaşam sigortası... 
</HEADLINE>
<TEXT>

     Fransa'nın eski başbakanlarından Michel Rocard, ''Türkiye'nin AB üyeliğinin mutlaka gerekli olduğunu'' belirterek, ''Türkiye'nin AB üyeliği, Avrupa için yaşam sigortasıdır'' dedi. 
     Fransa-Türkiye Dostluk Derneği ve ''Europe Passion'' isimli kuruluş tarafından Fransa'nın başkenti Paris'te düzenlenen konferansta Türkiye'nin AB üyeliği tartışıldı. 
     Bağımsız Türkiye Komisyonu üyelerinden Rocard, konferansta yaptığı konuşmada, ''AB ile Türkiye arasındaki tam üyelik müzakerelerinin uzun ve zor geçebileceğine'' dikkat çekerek, ''bölge barışı için Türkiye'nin AB üyeliğinin gerekli olduğunu'' söyledi Rocard, ''Türkiye bölgenin etkili ve istikrarlı bir ülkesi, İsrail ve Filistin sorununda tarafsız ülke, eski SSCB'de altı ülke Türkçe konuşuyor, Türkiye enerji koridorlarının kesiştiği bir bölgede bulunuyor, jeopolitik konumu itibarıyla Türkiye AB için vazgeçilmez ülke'' diye konuştu. 
     AB Komisyonu'nun eski üyesi ve Avrupa Parlamentosu'ndaki Radikal Parti Başkanı Emma Bonino da yaptığı konuşmada, ''Türkiye'ye karşı ayırımcılık yapılması beni rahatsız ediyor'' dedi. 
     Türkiye'nin AB üyeliği konusunda birlik ülkelerinde referandum yapılmasıyla ilgili tartışmalara değinen Bonino, şunları kaydetti 
     ''Referandumun yaratacağı sonuçları da göz ardı etmememiz gerekir. Uzun ve çetin geçecek müzakerelerden sonra sadece bir veya iki ülkenin seçmenlerin 'hayır' demesiyle, o ülkenin üyeliğinin tehlikeye girmesi de adil olmayabilir.'' Rocard ile Türkiye'nin üyeliğinin sonuçlarını araştırmak için kurulan komisyonda görev yapan Bonino, ''Türkiye, İslam ve demokrasinin birlikte olabileceğini gösteren bir ülke. Ankara'ya kapıyı kapatma hakkımız yok. AB bunu yaparsa itibar kaybeder'' dedi. 
     Fransız Senatör Xavier de Villepin ise yaptığı konuşmada, Ortadoğu'daki Müslüman ülkelerle diyalogun geliştirilmesi açısından Türkiye'nin üyeliğinin önemli olduğunu söyledi. 
     Sosyolog Nilüfer Göle ise yaptığı konuşmada, Fransız kamuoyunun Türkiye'deki gelişmeleri yanlış algıladığını ve değerlendirdiğini kaydetti. 
     Bu konuda Irak krizi sırasındaki gelişmelere atıfta bulunan Göle, ''Irak krizinde, Türkiye'deki sivil toplum örgütlerinin baskısıyla parlamento ABD'ye izin vermedi ve aslında savaşı istemeyen Fransa'nın yanında yer aldı. Fransızlar bunu görmek ve takdir etmek yerine, Türkiye kuzey Irak'a müdahale edecek ve savaş içinde savaş yaşanacak gibi anlamsız yorumlara kalkıştılar'' dedi. 
     Gazeteci Mehmet Ali Birand ile Le Monde muhabiri Bernard Guetta da yaptıkları konuşmalarda, ''Türklerin Fransızları, Fransızların da Türkleri yeterince iyi tanıyıp birbirlerini anlamaya çalışmadıklarını ve bu yüzden iki toplum arasında yanlış anlaşılmaların oldukça fazla olduğuna dikkat çektiler. 
     
</TEXT>
</DOC>
