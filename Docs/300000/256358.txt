<DOC>
<DOCNO> 256358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur20.html </URL>
<DATE> 2004/07/18/ </DATE>
<TIME> 18.36 </TIME>
<AUTHOR>  </AUTHOR>
<HEADLINE>
Ölmediğini kanıtlamaya çalışıyor... 
</HEADLINE>
<TEXT>

     Zonguldak'ın Ereğli İlçesi'ne bağlı Ormanlı Beldesi'nde SSK emeklisi Yaşar Özdemir 62 , ölmediğini kanıtlamaya çalışıyor. 
     Serintepe Köyü'nde yaşayan Özdemir, yaklaşık 21 yıl önce Türkiye Taşkömürü Kurumu Armutçuk Müessese Müdürlüğü'nden emekli olduğunu belirterek, ilçe nüfus müdürlüğünde yapılan yanlışlıktan dolayı kendisinin ''ölü'' olarak gözüktüğünü söyledi. 
     SSK Ankara Tahsis Daire Başkanlığı'ndan adreslerine gönderilen resmi yazıda, ölmüş olduğundan son 2 ayda aldığı emekli maaşının geri ödenmesinin istendiğini ifade eden Özdemir, şöyle konuştu 
     ''Nüfus müdürlüğüne gittiğimde, hatanın 21 Nisan 2004 tarihinde yapıldığını öğrendim. Böyle bir şey nasıl olur anlayamıyorum. Ölmediğimi kanıtlamak için her yola başvurdum. Ölmeden beni mezara koyan bu yanlışlığın bir an önce düzeltilmesi için yetkili makamlara başvurduk. Hala sonuç alamadık, bekliyoruz. Bu durumu duyan civar köylerdeki tanıdıklarımız, çocuklarımla karşılaştığında baban ölmüş başın sağ olsun diyorlarmış. 4 çocuğum ve 12 torunum var. Bu durum bizi perişan etti. İnşallah yaşadığımı en kısa zamanda ispat ederim.'' 
     
</TEXT>
</DOC>
