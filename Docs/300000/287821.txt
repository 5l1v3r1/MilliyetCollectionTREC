<DOC>
<DOCNO> 287821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur07.html </URL>
<DATE> 2004/11/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Büyük Önder Atatürk'ü anıyoruz... 
</HEADLINE>
<TEXT>

     Türkiye Cumhuriyeti'nin kurucusu Büyük Önder Mustafa Kemal Atatürk, ebediyete intikalinin 66. yıldönümünde Anıtkabir'de düzenlenen devlet töreniyle anıldı. 
     Cumhurbaşkanı Ahmet Necdet Sezer başkanlığındaki devlet erkanı, Atatürk'ün kabrine çelenk koyarak, manevi huzurunda saygı duruşunda bulundu. 
     Anıtkabir'deki tören, saat 08.50'de devlet erkanının Aslanlı Yol'dan yürüyüşüyle başladı. 
     Cumhurbaşkanı Sezer başkanlığındaki kortejde TBMM Başkanı Bülent Arınç, Başbakan Recep Tayyip Erdoğan, Anayasa Mahkemesi Başkanı Mustafa Bumin, Genelkurmay Başkanı Orgeneral Hilmi Özkök, anamuhalefet partisi CHP'nin Genel Başkanı Deniz Baykal, Yargıtay Başkanı Eraslan Özkaya, Danıştay Başkanı Ender Çetinkaya, Bakanlar Kurulu üyeleri, Kuvvet Komutanları, DYP Genel Başkanı Mehmet Ağar, bazı siyasi partilerin temsilcileri, bazı milletvekilleri, YÖK Başkanı Prof. Dr. Erdoğan Teziç, bürokratlar ve diğer devlet erkanı yer aldı. 
     Cumhurbaşkanı Sezer, üzerinde ''Cumhurbaşkanı'' yazılı kırmızı-beyaz karanfillerden oluşan çelengi Büyük Önder'in kabrine koydu. 
     Atatürk'ün 66 yıl önce ebediyete intikal ettiği saat 09.05'te ''ti'' sesi ve sirenler eşliğinde saygı duruşunda bulunuldu ve İstiklal Marşı okundu. 
     Bu saatte tüm yurtta Atatürk'e saygının ifadesi olarak sirenler çalındı. Vatandaşlar da 2 dakika süreyle saygı duruşunda bulundu. Bütün resmi kurum ve kuruluşlardaki bayraklar yarıya indirildi. 
     
     ANITKABİR ÖZEL DEFTERİ 

     Cumhurbaşkanı Sezer ve protokolde yer alan devlet erkanı, saygı duruşu ve İstiklal Marşı'nın okunmasının ardından Misak-ı Milli Kulesi'ne geçti. 
     Cumhurbaşkanı Sezer, burada Anıtkabir Özel Defteri'ne şunları yazdı 
     ''Yüce Atatürk, Aramızdan ayrılışınızın 66. yıldönümünde sevgi ve saygımızı sunmak, ilke ve devrimlerinize yürekten bağlılığımızı yinelemek için tek vücut olarak huzurunuzdayız. Kurduğunuz laik ve demokratik cumhuriyeti, bizleri çağdaş dünya ile bütünleştiren ilke ve devrimlerinizi ödünsüz yaşatma kararlılığında olan ulusunuz, sizi özlemle anmaktadır. 
     Türkiye Cumhuriyeti büyük Türk devrimiyle yüzyıllardır yapılamayan dönüşümleri dünyada hayranlıkla karşılanan bir başarıyla gerçekleştirmiştir. Önderliğinizde yürütülen Kurtuluş Savaşı ile özgürlüğünü, bağımsızlığını ve ulusal kimliğini yeniden kazanan Türk Ulusu, size sonsuz gönül borcu duymakta, tarihe ve insanlığa mal olmuş örnek ve saygın kişiliğinizle övünmektedir. Cumhuriyetimizin kazanımları, başımızı her zaman dik tutmamızı, onurlu bir yaşam sürmemizi sağlamış bizlere aydınlık yarınların kapılarını açmıştır. İlke ve devrimleriniz, evrenselleşen düşünceleriniz, ülküleriniz ve öngörüleriniz her zaman yol göstericimiz olacak ve yolumuzu aydınlatacaktır. 
     Gönüllerdeki erişilmez yeriniz değişmeyecek, size olan sevgimiz, saygımız, güvenimiz ve inancımız her geçen gün daha da artarak sürecektir. 
     Türk Ulusu olarak yüksek anınız önünde saygı ile eğiliyor ve şükranlarımızı sunuyoruz.'' Sezer, daha önceden deftere yazılmış olan metni yüksek sesle okudu ve imzaladı. 
     Devlet protokolünün katıldığı törenin ardından askeri ve sivil erkan ile öğrenciler, Atatürk'ün mozolesinin önünden saygı geçişi yaptılar. 
     Tören dolayısıyla, Anıtkabir üzerinde uçuş yasağı uygulandı. Saat 08.00'de başlayan uçuş yasağı, Anıtkabir'in halkın ziyaretine açılacağı saat 11.00'e kadar sürecek. 
     Öte yandan, Büyük Önder'in ebediyete intikalinin yıldönümü dolayısıyla Ulus ve Atatürk Orman Çiftliği'ndeki Atatürk anıtları ile Sıhhiye'deki Zafer Anıtı'na da çelenk konularak, saygı duruşunda bulunuldu. 
     
     TAKSİM'DE TÖREN 

     Atatürk, ebediyete intikal edişinin 66. yıldönümünde Taksim Cumhuriyet Anıtı önünde düzenlenen törenle anıldı. 
     Törene, İstanbul Valisi Muammer Güler, Büyükşehir Belediye Başkanı Kadir Topbaş, 1. Ordu Komutanı Hurşit Tolon ile askeri ve mülki erkan katıldı. 
     Törende, İstanbul Valiliği, Büyükşehir Belediyesi, Türk Silahlı Kuvvetleri, siyasi partiler ve diğer ilgili birimler adına anıta çelenk konuldu. 
     Atatürk'ün hayata gözlerini yumduğu saat olan 09.05'te sirenlerin çalmasıyla birlikte saygı duruşunda bulunuldu ve ardından İstiklal Marşı okundu. 
     Daha sonra Anıt Şeref Defteri'ni imzalayan Vali Güler, şunları kaydetti 
     ''Bağımsızlık ve özgürlük savaşının önderi çağdaş Türkiye Cumhuriyeti'nin kurucusu, ulusumuzun kurtarıcısı Büyük Önder Atatürk, aramızdan ayrılışının 66. yılında seni bir kez daha minnetle ve rahmetle anıyoruz. Amacımız ülke olarak her alanda uluslararası standartları yakalamak ve dünya kenti İstanbulumuzu gelecek kuşaklara modern ve çağdaş donanımla taşımaktır. 
     Türkiye Cumhuriyeti çağdaş, demokratik, laik yapısıyla ve dünya ile bütünleşen güçlü ekonomisiyle barışın ve istikrarın güvencesi olan dostluğu ve işbirliği aranan bir devlettir. 
     Kadirşinas milletimiz bize emanet ettiğin cumhuriyetimizin kıymetini bilmektedir. Türkiye Cumhuriyeti senin ilkelerin ve düşüncelerin ışığında uygarlık yarışında yoluna devam edecektir. En büyük eseriniz olan laik demokratik Cumhuriyeti korumak geliştirmek ve sonsuza kadar yaşatmak kararındayız. 
     Ruhun şad olsun Aziz Atam.'' 
     
</TEXT>
</DOC>
