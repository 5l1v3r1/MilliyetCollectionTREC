<DOC>
<DOCNO> 261988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun05.html </URL>
<DATE> 2004/08/10/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Oklahoma City saldırısı davasında Nichols'e ikinci kez ömür boyu hapis 
</HEADLINE>
<TEXT>

     Bülent Keneş AA 

ABD tarihine, yurtiçinde gerçekleştirilen en büyük terör eylemi olarak geçen 1995'teki Oklahoma City saldırısını planlayan Terry Nichols, muhtemel bir aftan yararlanamayacak şekilde, ikinci kez ömür boyu hapis cezasına çarptırıldı. 
     Eyalet düzeyinde yargılandığı Bölge Mahkemesi'nin Yargıcı Steven Taylor tarafından 161 kez cinayetle suçlanan Nichols, federal düzeyde yapılan yargılamasında da 1998 yılında ömür boyu hapse mahkum edilmişti. 
     Ne federal, ne de eyalet mahkemelerinde yapılan yargılamaları sırasında ifade vermeyen 49 yaşındaki Nichols, dün mahkemeye yönelik yaptığı açıklamada affedilmesini istedi. Ancak Nichols'u terörist olarak niteleyen Yargıç Taylor, ''İşlediğin suç ölçek bakımından tarihi niteliktedir. Hiçbir Amerikan vatandaşı bu ülkede sizin kadar yıkıma sebep olmamıştır. Siz ABD tarihinde bir numaralı kitle katilisiniz. Bunu yapmaya sizi teşvik eden nedir Bunun cevapları hal yok,'' şeklinde konuştu. 
     Nichols, ömür boyu hapis cezasının yanı sıra komplo kurmaktan dolayı 10 yıl hapis ve 5000 dolar para cezasına, birinci derece bombalamadan dolayı 35 yıl ve 25 bin dolar para cezası ve 5 milyon dolar tazminat ve kurbanlar için oluşturulan bir fona her kurban için 10 bin dolar olmak üzere tazminat cezası ve mahkemenin yasal harçlarını ödemekle de cezalandırıldı. 
     Alfred P. Murrah Federal Binası'na yönelik 19 Nisan 1995 yılında gerçekleştirilen bombalama eyleminde 8'i güvenlik görevlisi olmak üzere 168 kişi hayatını kaybetmişti. Nichols'un muhtemel bir idam cezasından jüri arasındaki anlaşmazlık sayesinde kurtulduğu kaydediliyor. 
     Bombalama eylemini gerçekleştiren Timothy McVeigh ise federal komplo kurmak ve cinayet suçlamalarından idama mahkum edilmiş ve cezası 11 Haziran 2001 tarihinde infaz edilmişti. 
     
</TEXT>
</DOC>
