<DOC>
<DOCNO> 259725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun14.html </URL>
<DATE> 2004/08/01/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Felluce'de ölü saysı 12'ye yükseldi... 
</HEADLINE>
<TEXT>

     Felluce'de, Amerikan askerleri ile direnişçiler arasında çıkan çatışmalarda ölü sayısı 12'ye yükseldi. 
     Irak Sağlık Bakanlığı'ndan bir yetkili, dün geç saatlerde başlayan ve bu sabah erken saatlerde devam eden çatışmalarda ölü sayısının 12, yaralı sayısının 39 olduğunu açıkladı. 
     Görgü tanıklarının verdiği bilgiye göre, Felluce'de dün Amerikan askerleri şehre girdikleri sırada patlamalar meydana geldi. Kentin doğu kesiminde çatışmalar başlarken, Amerikan helikopterleri sanayi bölgesine 8 roket attı. 
     Amerikan ordusu da direnişçilerin deniz piyadelerinin bulunduğu mevziye saldırdığını, karşı ateş açtıklarını, kendilerinden can kaybı olmadığını açıkladı. Açıklamada, 20 kadar silahlı adamın bulunduğu sanayi bölgesindeki bir binanın güdümlü bombalarla vurulduğu belirtildi. 
     Irak polisinden Teğmen Alu Ubeyd de Bağdat'ın güneyindeki Hasva'da dün direnişçilerin saldırısı sonucu 2 Iraklı polisin öldüğünü, 3 polisin yaralandığını açıkladı. 
     Öte yandan, işkence skandalıyla gündeme gelen ABD yönetimindeki Ebu Garip Cezaevi'nden bugün 128 tutsak serbest bırakıldı. 
     Son bırakılanlarla ocak ayından bu yana Ebu Garip'ten 7 bin civarında tutsak serbest bırakıldı. 
     
     IRAK'TAKİ REHİNELERİN DURUMU 
     Irak'ta 10 gün önce kaçırılan 3 Hintli, 3 Kenyalı ve 1 Mısırlı şoförün çalıştığı Kuveyt firmasının sözcüsü, rehinelerin önümüzdeki saatlerde bırakılabileceğini söyledi. 
     Sözcü Rana Ebu Zeyni, müzakerelerde son aşamaya gelindiğini, 7 şoförün ilerleyen saatlerde ya da gün içinde bırakılacağını söyledi. 
     Kuveyt firmasının bir temsilcisi ile Hindistan'ın Umman Büyükelçisi, kaçıranlarla arabuluculuk görüşmeleri yapan aşiret lideri Şeyh Hisam El Duleymi ile görüşmek üzere dün Bağdat'a gelmişti. Kuveytli firmanın Irak'tan çekilmemesi halinde 7 şoförü öldürecekleri tehdidinde bulunan Iraklı militanlar, firmaya tanıdığı süreyi bu akşama kadar uzattı. 
     Irak'ta son olarak Abdurrahman Demir ve Sait Unurlu adlı 2 Türk kamyon şoförü kaçrılmış, militanlar bu şoförlerin bağlı olduklarını belirttikleri Kahramanlı adlı firmanın Irak'taki faaliyetlerini durdurması için 48 saat süre tanımıştı. 
     El Cezire televizyonunda dün gece yayınlanan ve El Kaide ile bağlantısı bulunan Ürdünlü militan Ebu Musab Ezzerkavi'ye bağlı Tevhid ve Cihad grubu tarafından gönderildiği belirtilen video kasette, militanlar talepleri yerine gelmezse Türk kamyon şoförlerinin öldürüleceği tehdidinde bulunmuştu. 
     Mersin'de bulunan Öztur Uluslararası Nakliyat Firması ve Kahramanlı Nakliyat Firmaları temsilcileri de şoförlerin serbest bırakılması için gerekirse Irak'taki taşımacılık faaliyetlerine son vereceklerini bildirmişlerdi. 
     Firmaların ortak açıklamasında, ''Bizim için şu an önemli olan her iki şoförümüzün sağ olarak ülkelerine dönmeleridir. Esir alınan şoförlerimize 48 saat süre verilmiş. Bu süre tamamlanmasına az bir zaman kaldı. Bu açıdan acil çözüm bulunmasını bekliyoruz. Irak'ta otorite boşluğu doldurulana kadar da bu ülkeye taşımacılık yapmayabiliriz'' denilmişti. 
     
</TEXT>
</DOC>
