<DOC>
<DOCNO> 256388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/guncel/gun02.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Beş yumurtaya terapi 
</HEADLINE>
<TEXT>


Psikolog Yeşim Akbulut, Çanakkale'ye bağlı Behramkale beldesinde, hastalara yiyecek karşılığında terapi yapıyor 

AYÇA ATAY Assos 

Çanakkale'nin Behramkale Assos beldesi yakınlarında bir kır evi. Bu küçük evde iki özel insan yaşıyor Ali Akdamar ve Yeşim Akbulut çifti. Akdamar grafik tasarımcı, Akbulut psikolog. Çiftin yolları 1993'te Assos Festivali'nde kesişir. O gün bugündür, hem birbirlerine hem de Assos'a şıklar. Önce bir çoban damı satın almışlar, 12 metrekarelik bu dama her 15 günde bir gelir olmuşlar. Ardından yanındaki samanlığı almışlar. İki gönül bir olunca samanlık seyran olmuş Üç ay, beş ay, on ay derken, geçen yıl temelli Assos'a yerleşmişler. 
Eve elektrik bağlı değil. Güneş enerjisini 12 voltluk akülerde depolayıp, 220 volta dönüştürüyorlar. Mutfak ve banyonun aydınlatmasını böyle sağlıyorlar. "Ama buzdolabına yetmiyor" diyor Akdamar. Buzdolabı aygaz tüpüyle çalışıyor. Evin suyu ise karşıdaki çeşmeden geliyor. 

'Buradaki halk bilinçli' 
Akbulut, bölgede çok sayıda panik atak vakasının bulunduğunu söylüyor. Bir köy imamının kendisinden terapi yapmasını istediğini anlatıyor. "Buradaki halk bilinçli" diyor. Bilinçliler ama paraları yok. 
Çözümü bulmuş Yeşim Akbulut. Takas usulü terapi yapıyormuş. "Beş yumurtaya bir terapi. Zaten terapinin maddi değeri nasıl ölçülür ki " diyor. 
Akdamar'ın başkanlığını yaptığı Assos Vakfı'nın hedefi Assos'u bir kültür sanat kenti yapmak ve yerel dokuyu bozmadan kalkınmayı sağlamak. Geçen kış vakıfta İngilizce dersleri vermişler. Derslere, ilköğretim öğrencilerinin yanı sıra, köy imamı, jandarma ve esnaf katılmış. 
Bademli köyünde actıkları merkezde yangın, ilkyardım, turizm otelcilik ve satış pazarlama eğitimi verilecek. Çiftin idealiyse resim, seramik, heykel ve felsefe derslerinin verileceği özel bir akademi kurmak. 


</TEXT>
</DOC>
