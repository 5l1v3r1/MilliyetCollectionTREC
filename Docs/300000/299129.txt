<DOC>
<DOCNO> 299129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko12.html </URL>
<DATE> 2004/12/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Yukos'un ana üretim şirketini alan Baykal Grubu hakkında bilgi yok 
</HEADLINE>
<TEXT>

     Nihat Dağdelen AA 

Rus petrol devi Yukos'un üretiminin yüzde 60'ını karşılayan ana üretim tesisi Yuganskneftegaz'ı satın alan Baykal Finans Grubu hakkında bir bilgi bulunmazken ihalenin 10 dakika sürdüğü bildirildi. 
     İtar-Tass ajansı, ihaleye Rusya'nın Tver bölgesine kayıtlı Baykal Finans ve Gazprom şirketine bağlı Gazpromneft'in katıldığını belirterek, Gazpromneft'in ihalede artış yönünde tek bir teklif bile sunmadığını duyurdu. 
     Haberde, Gazpromneft'in temsilcisinin açık artırma başladıktan sonra telefon açmak için salondan ayrıldığını belirtilerek, Gazpromneft temsilcisinin ihale odasına döndükten sonra açık artırmayla ilgilenmediği kaydedildi. 
     Yuganskneftegaz'ın açık artırmayla yapılan satışı 10 dakika sürerek, yaklaşık 9.4 milyar dolar teklif veren Baykal Finans Grubu Yuganskneftegaz'ın yüzde 76.79'luk hissesine sahip oldu. 
     Bu arada Yukos şirketinin ana hissedarı MENATEP Grubu'na ait avukatların ihale salonuna alınmadığı bildirildi. 
     Avukatlar, kendisini basın sözcüsü olarak tanıtan Rusya Federal Emlak Kurumu temsilcisiyle görüştüklerini belirterek, açık artırmayı izlemek için başvurularının ellerine geçmediğini söylediğini kaydettiler. 
     Açık artırma salonuna alınmayan avukatların Yuganskneftegaz'ın satışının engellenmesiyle ilgili Amerikan mahkemesi kararının uygulanıp uygulanmadığını görmek için gittikleri bildirildi. 
     Yukos'un yönetim kurulu üyeleri ABD'nin Teksas eyaletindeki Houston kentindeki bir mahkemeye Yukos'un iflasının ilan edilmesi ve ana üretim tesisi Yuganskneftegaz'ın satışının önlenmesi için başvurmuş, mahkeme de satışın durdurulması kararı vermişti. Rusya, Amerikan mahkemesinin kararını tanımadığını açıklamış ve ihaleyi belirlenen günde yaptı. 
     Yukos yönetim kurulu üyesi, Rus hükümetini Yuganskneftegaz'ın satışıyla ilgili olarak yangından mal kaçırmakla suçlamış, şirketin değerinin 16-20 milyar dolar arasında olduğunu savunmuşlardı. 
     
</TEXT>
</DOC>
