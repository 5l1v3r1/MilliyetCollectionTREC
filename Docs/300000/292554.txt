<DOC>
<DOCNO> 292554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/spor/ydilmen.html </URL>
<DATE> 2004/11/27/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Süper üç puan 
</HEADLINE>
<TEXT>



Son üç haftadır futbolunda ciddi düşüş olan, son iki haftada beş puan kaybetmiş bir takım. Ve önünde de iki tane zorlu Ankara deplasmanı. Teknik adam ve oyuncu açısından son derece zor bir dönem. Hagi dahil hangi hocaya maçtan önce sorsanız, rezil oynamaya, belki de birkaç oyuncusunu cezalı olarak kaybetmeye üç puan için razı olurdu. Gerçekten de Galatasaray için çok önemli bir galibiyetti. 
Maçın gidişatı zaten Hagi ve oyuncuların psikolojisini de, oyun performansını da etkiledi. Karşılaşmayı 60 ve 30 dakika olarak ikiye ayıracağız. 60 dakikada Galatasaray belki iyi oynamadı ama kazanma arzusu ve isteği vardı. Bunun sonucunda da rakibe pozisyon vermediler. Kötü de oynasalar istekleri sayesinde 4 - 5 gol pozisyonu geldi. Maçı 1 - 0'dan sonra yakaladıkları dört beş pozisyonla koparabilirlerdi. 60'dan sonra Hagi ve oyuncularda psikolojik baskı arttı. 

Altılı savunma 
Ankaragücü açısından baktığımızda 3-4-2-1, yani orta sahayı kalabalık tutup en uçta Umut'u kullandılar. Maçın başından itibaren oyunu katiyen kendi sahasında kabullenmeyip rakip alanda pres uyguladılar. Birinci hedef belli ki sinmemekti. Ama bu üretkenliği getirmedi. Birol girdikten sonra iki forvet, rakip savunmanın göbeğini, özellikle uzun paslardan seken toplarla bozdu. Üst üste pozisyonlar buldular. Galatasaray, Bülent ve Petre'yi soktu. Arkadaki üçlünün arasına Petre de girdi. İki bek Orhan ve Cihan da çıkmadığı için adeta altılı savunma yaptılar. Ancak duran toplarla tehlikeler yaşadılar. Galatasaray'ın şimdi önünde yine final sayılabilecek bir Gençlerbirliği maçı var. 
Sahanın en iyi oyuncusu Cihan'dı. Hakan maçın başında gol atınca moralleniyor, daha fazla mücadele ediyor. Yani moralle oynayan bir oyuncu. Penaltı pozisyonu bana göre ağırdı. 



</TEXT>
</DOC>
