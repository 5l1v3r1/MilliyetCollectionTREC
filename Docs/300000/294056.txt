<DOC>
<DOCNO> 294056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yazar/sazak.html </URL>
<DATE> 2004/12/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Cihan Sincar'ın çağrısı 
</HEADLINE>
<TEXT>


Mardin - Kızıltepe'de 12 yaşındaki Uğur Kaymaz'ın babası Ahmet Kaymaz'la birlikte evlerinin önünde güvenlik güçlerince öldürülmesi olayı Meclis İnsan Hakları Komisyonu'nca soruşturulurken, bölge insanının 'Sorumlular yargı önüne çıkarılacak mı ' beklentisi sürüyor. 
Dün Kızıltepe Belediye Başkanı Cihan Sincar'la konuştuk. Cihan Hanım, HEP milletvekili olan eşi Mehmet Sincar'ı 1990'ların başında Batman'da 'faili meçhul' cinayete kurban vermişti. Susurluk kazası sonrasında bu cinayetlerin 'derin devlet' adına nasıl işlendiği büyük ölçüde aydınlanmış, ancak birkaç tetikçi dışında 'PKK'ya karşı savaşta' her yolu kullanan 'siyasi kadro' korunmuştu. 
Son dönemde bu tür cinayetler işlenmiyor. 
Kızıltepe'deki infazın eski anıları canlandırması ve geleceğe dönük tedirginliklere yol açması da bu yüzden. 
Cihan Sincar, 'Olayın nasıl olduğu yüzde 90 belli, çatışma yok, infaz var' diyor. Dicle İlköğretim Okulu 5. sınıf öğrencisi Uğur Kaymaz'la birlikte öldürülen Ahmet Kaymaz, Irak'a mazot taşıyan bir kamyon sürücüsü. 21 Kasım akşamı Kızıltepe Turgut Özal Mahallesi'ndeki evinde mola verip, ailesiyle görüşüyor. Yemekten sonra yola devam edecekmiş. Eşyalarını yüklemek üzere oğluyla dışarı çıktığında, 'terörist' oldukları gerekçesiyle güvenlik güçlerince silahla taranıyorlar. 12 yaşındaki Uğur'un vücudundan 13 kurşun çıkıyor. 
Valilik olayı, 'Karakol baskınında iki terörist öldürüldü' diye açıklıyor. Sonradan bunun bir çatışma değil, 'infaz' olduğu ortaya çıkıyor. 
Kızıltepe Belediye Başkanı Cihan Sincar, 'Hangi baba oğlunu çatışmanın içine atar ' diye soruyor. Öldürülen baba ile oğlunun ayaklarında terlik var. Olay yerindeki silahların ise sonradan bırakıldığı kuşkusu var. 
'Kızıltepe infazı' savcılık dışında, TBMM İnsan Hakları Komisyonu'nca da soruşturuluyor. İçişleri ve Adalet Bakanlıkları'nın, hükümetin ne yapacağı yakında netleşir. 
Cihan Sincar, 'Avrupa Birliği'nden 17 Aralık'ta tarih almamıza çok az kala Güneydoğu'da huzurun faili meçhullerle bozulmak istenmesi bölge insanını çok tedirgin ediyor. Sorumlular bir an önce bulunmalı. Yargıya verilmeli. Olayın karanlıkta bırakılması barışı da gölgeler' diye konuşuyor. 
Operasyonu Mardin'den mi, yoksa çevreden Batman'dan, Diyarbakır'dan gelen timler mi düzenledi, henüz belli değil. 
Güvenlik güçlerine bir 'terör' ihbarı gelmiş olsa bile, gözetim altında tutulan evden ilk çıkanları 12 yaşında bir çocuk olduğuna bakılmaksızın silahla taramak olmamalıydı. Akşam üzeri 16.30, insanları 'sağ' ele geçirmek için geç bir saat değil Mardin 'kırsal'ında bir çatışmadan da söz edilemez 
Baba - oğul Kaymaz'ın 'dur' ihbarına uymadıkları da inandırıcı gözükmüyor. 
Gerçek neyse ortaya çıkarılmalıdır. 



</TEXT>
</DOC>
