<DOC>
<DOCNO> 288961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun51.html </URL>
<DATE> 2004/11/15/ </DATE>
<TIME> 20.38 </TIME>
<AUTHOR>  </AUTHOR>
<HEADLINE>
Papadopulos'tan, AB üyelerine ve BM'ye mektup... 
</HEADLINE>
<TEXT>

     Kıbrıs Rum Yönetimi Lideri Tasos Papadopulos, ''Annan Planı'nın defnedilmediğini'' ifade ederek, Kıbrıs Rum tarafının, planda yapılmasını istediği değişiklikler konusunda ''bütünsel bir stratejisi'' olduğunu söyledi. 
     ''Annan Planı'nda Kıbrıs Rum tarafını endişelendiren noktalar hakkında AB üyesi ülkeler ile BM'ye bir mektup gönderdiğini'' açıklayan Papadopulos, ''çözümün acı verici ve zor olacağını, bu nedenle hiç olmazsa çalışabilir olması gerektiğini'' kaydetti. 
     Genel Başkanı olduğu Demokratik Parti DİKO Merkez Komitesi toplantısında konuşan Papadopulos, Kıbrıs sorununda Aralık ayına kadar herhangi bir girişim yapılmasının beklenmediğini belirtti. 
     ''Kıbrıs Rum tarafının yalnızlık içinde olmadığını'' ifade eden Papadopulos, Rum hükümetinin, Aralık ayında AB zirve toplantısında Türkiye konusunda alınacak kararla ilgili tavrının açıklanmayacağını tekrarladı. 
     Papadopulos, ''Türkiye'nin AB sürecine ilke olarak olumlu bakıyoruz, ancak Türkiye'nin görevlerini yerine getirmesi gerekir'' dedi. 
     Papadopulos, konuşmasında ayrıca DİKO başkanlığından ayrılma niyetinde olduğunu da söyledi. 
     
</TEXT>
</DOC>
