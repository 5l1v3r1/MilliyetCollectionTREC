<DOC>
<DOCNO> 284083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy07.html </URL>
<DATE> 2004/10/28/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Arsa Ofisi kapatılıyor... 
</HEADLINE>
<TEXT>

     Arsa Ofisi Genel Müdürlüğü'nün kapatılarak görev ve yetkilerinin Toplu Konut İdaresi'ne TOKİ devrini öngören yasa tasarısı, TBMM Başkanlığı'na sunuldu. 
     Tasarı, Arsa Ofisi Genel Müdürlüğü'nü kaldırırken, Kamu Mali Yönetimi ve Kontrol Kanunundaki ilgili cetvelden ''Arsa Ofisi Genel Müdürlüğü'' ibaresini çıkarıyor. 
     Arsa Ofisi'nin görev ve yetkileri TOKİ'ye devrediliyor. Mevzuatta Arsa Ofisi'ne yapılan atıflar TOKİ Başkanlığı'na yapılmış sayılacak. 
     Tasarı, kaldırılan Arsa Ofisi Genel Müdürlüğü'nün hak ve yükümlülükleri ile döner sermayesi, araç, gereç, her türlü taşınır ve taşınmazları ve bunlara ait ödenekler ile personele ilişkin ödeneklerin de TOKİ'ye devrini öngörüyor. 
     
     ARSA OFİSİ PERSONELİ NE OLACAK 
     Tasarı, Arsa Ofisi'ne ait kadroları da iptal ediyor. Arsa Ofisi kadrolarında bulunan personelin, Devlet Personel Başkanlığınca 3 ay içinde diğer kamu kurum ve kuruluşlarında durumlarına uygun kadrolara atanmalarında kullanılmak üzere 174 kadro ihdas ediliyor. Bu kadrolar, gerekli sınıf, unvan ve derece değişikliği Bakanlar Kurulu'nca yapılmak üzere, kamu kurum ve kuruluşlarının merkez veya taşra teşkilatına tahsis edilecek. 
     Arsa Ofisi Genel Müdürlüğü personeli, atama işlemi yapılıncaya kadar TOKİ'de ihtiyaç duyulan işlerde görevlendirilecek. Sözkonusu personel, atama işlemleri tamamlanıncaya kadar eski kadrolarına ait hakları almaya devam edecek. Bu personelin atandıkları görevde aldıkları aylık, ek gösterge, zam ve tazminatlar ile diğer mali hakları, eski görevlerindekinden az olduğu takdirde, aradaki fark, eşitsizlik ortadan kalkıncaya kadar tazminat olarak ödenecek. 
     Tasarı, getirilen düzenlemelerin uygulanmasında ortaya çıkabilecek tereddütleri gidermeye Başbakan'ı yetkili kılıyor. 
     Yapılacak tüm devir işlemleri ile düzenlenecek belgeler her türlü vergi, resim, harç, ücret ve fondan müstesna olacak. 
     Tasarının ek maddeleri mevcut uygulamada Arsa Ofisi'ni ilgilendiren arsa üretim ve tahsis işlemlerini de yeniden düzenliyor. Buna göre, TOKİ Başkanlığı'nın talebi halinde maliye bakanının teklifi ve başbakanın onayı ile belirlenen arsa üretim alanlarında bulunan Hazine'ye ait arsa ve araziler ile Hazine adına tescil edilecek arsa ve arazilerin mülkiyeti TOKİ'ye bedelsiz olarak devredilecek. Kamu hizmetlerine ayrılan yerler ile maliye bakanlığınca değişik ihtiyaçlarla talep edilen taşınmazlar bedelsiz olarak Hazine'ye iade edilecek. 
     
     TOKİ'YE DOĞRUDAN YETKİ 
     Tasarı ile TOKİ'ye, köy mimarisinin geliştirilmesi, gecekondu alanlarının dönüşümü, tarihi doku ve yöresel mimarinin korunup yenilenmesine yönelik doğrudan uygulamalar yapma yetkisi de veriliyor. 
     Ayrıca, TOKİ tarafından yapılacak veya yaptırılacak yapılara, imar planlarında o maksada tahsis edilmiş olmak, plan ve mevzuata aykırı olmamak üzere mimari, statik, tesisat ve her türlü fenni mesuliyeti TOKİ tarafından üstlenilmesi kaydıyla başvuru tarihinden itibaren bir ay içinde ruhsat verilmesi de tasarıyla hüküm altına alınıyor. 
     
</TEXT>
</DOC>
