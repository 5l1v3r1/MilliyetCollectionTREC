<DOC>
<DOCNO> 251152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/ekonomi/aeko.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
10 trilyonluk barış, naylon fatura davasını düşürdü 
</HEADLINE>
<TEXT>


Aralarında Cavit Çağlar, Muhammed Ciğer ve Orhan Aslıtürk'ün de bulunduğu 29 kişi hakkındaki naylon fatura davası vergi barışından yararlanıp devlete 10 trilyonluk ödeme yaptıkları gerekçesiyle düştü 

NAİL KAHRAMAN Bursa DHA 

Nergis Holding aleyhine açılan 29 sanıklı dava, Vergi Barışı Yasası'ndan yararlanılmak suretiyle düştü. Sahte faturalarla 600 milyon dolarlık ihracat yapmış gibi göstererek devletten haksız yere KDV iadesi alan ve devleti zarara uğratmakla suçlanan, Cavit Çağlar'ın İcra Kurulu Başkanlığı'nı yaptığı Nergis Holding aleyhine açılan toplam 29 sanıklı dava sonuçlandı. Mahkeme, Vergi Barışı Yasası'ndan yararlanarak, devlete olan 10 trilyon liralık borçlarını ödedikleri gerekcesiyle, davanın düşürülmesine karar verdi. 
Orhan Aslıtürk ve Muhammed Ciğer'in sahip olduğu, Ascor şirketine bağlı kuruluşlar aracılığıyla sahte faturalar kullanarak, 600 milyon dolarlık hayali ihracat yapıp, devletten haksız KDV iadesi aldığı iddiasıyla Nergis Holding ve bağlı şirket yöneticileri hakkında, Bursa 5'inci Ağır Ceza Mahkemesi'nde açılan dava sonuçlandı. Önceki gün yapılan duruşmaya, "213 Sayılı Vergi Usul Kanunu'na muhalefet" suçundan haklarında üç yıla kadar hapis cezası istenen, aralarında Nergis Holding İcra Kurulu Başkanı Cavit Çağlar'ın dayısı Nergis Holding Yönetim Kurulu Başkanı Şükrü Şankaya, oğlu Nergis Holding Yönetim Kurulu Başkan Vekili Mustafa Çağlar, yeğeni Nergis Holding Yönetim Kurulu Başkan Vekili Şenol Şankaya, Ascor şirketinin sahiplerinden, tutuklu sanık Muhammed Ciğer, hakkında 'gıyabi tutuklama' kararı çıkartılan Orhan Aslıtürk'ün de bulunduğu 29 sanıktan hiçbiri katılmadı. 

Telefonla müjde Mahkeme heyeti, sadece sanık avukatlarının hazır bulunduğu duruşmada, '4811 Sayılı Vergi Barışı Yasası'ndan yararlanan sanıkların, devlete olan 10 trilyon liralık borçlarını ödemeleri üzerine, dava dosyasının düşürülmesine karar verdi. 
Sanık avukatları, duruşma sonrası verilen kararı, Cavit Çağlar ve Şükrü Şankaya'ya telefonla, 'müjde' olarak bildirdiler. 

Yargıtay Naylon fatura düzenleyene af yok Ascor'dan, adına hayali ihracat gerçekleştirilen Albaraka Türk'ün Yönetim Kurulu Üyeliği'ni yapan Maliye Bakanı Kemal Unakıtan hakkında da İstanbul 2'nci Ağır Ceza Mahkemesi beraat kararı vermişti. Orhan Aslıtürk ve Muhammed Ciğer'in kurduğu Ascor adlı organizasyon tarafından 1995 - 1998 arasında adına 200 milyon dolarlık hayali ihracat gerçekleştirilen Albaraka Türk'ün Yönetim Kurulu Üyeliği'ni yapan Kemal Unakıtan hakkındaki beraat kararı Yargıtay tarafından bozulmuştu. Yerel mahkeme, Albaraka Türk'ün vergi barışından yararlanarak borçlarını taksitlendirdiğini dikkate alarak Unakıtan ve diğer sanıklar hakkında beraat kararı vermişti. Yargıtay ise Vergi Barışı Kanunu'nda yalnızca sahte faturayı kullananlara af getirildiğini, düzenleyenler için ise ceza davalarının sürmesi gerektiği yönünde görüş belirtti. Vergi barışından yararlanıp borçlarını taksitlendirse dahi naylon fatura düzenleyenlerle ilgili davaların sürmesi gerektiğini belirten Yargıtay, dosyayı İstanbul Adliyesi'ne geri gönderdi. Ascor'da adlarına hayali ihracat gerçekleştirilen 180 civarında şirket hakkındaki soruşturmalar hem naylon fatura kullanmak, hem de düzenlemek suçunu kapsıyor. 


</TEXT>
</DOC>
