<DOC>
<DOCNO> 265999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko31.html </URL>
<DATE> 2004/08/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Euro bölgesinde demir para anlaşmazlığı 
</HEADLINE>
<TEXT>

     Sıtkı Uluç 

AB Komisyonu, ortak para birimi euronun madeni paralarının tamamının piyasada kalacağını ve euro bölgesindeki ülkelerde geçerli sayılması gerektiğini açıkladı. 
     Son dönemde euronun en küçük birimleri olan 1 ve 2 santimlik madeni paraların işe yaramadığını ve karışıklık yarattığını düşünen bazı ülkelerde bunları kullanmama ve piyasadan çekme eğilimi ön plana çıkıyor. 
     Finlandiya, bu konuda ilk uygulamayı başlattı. Ticari yerlerde fiyat etiketlerinde yer alsa dahi, 1 ve 2 santimlik ek değerler kasalarda otomatik olarak sıfıra indiriliyor veya 5'e tamamlanıyor. Bu uygulama, 1 ve 2 santimlik madeni paraların ortadan kalkmasına yol açıyor. 
     Hollanda aynı uygulamaya geçeceğini belirtirken, Almanya ve Belçika da bu yönde karar almak istediklerini duyurdular. 
     AB Komisyonu, bu tür bir uygulama yapılan veya yapılacak olan euro ülkelerinde ticari yerlerin ve bankaların 1 ve 2 santimlik madeni paraları kabul etmek zorunda olduklarını bildirdi. 
     Komisyon, bu uygulamaların ancak ortak bir kararla genelleştirilebileceğini ve yasallaştırılabileceğini, böyle bir durum bulunmadığını belirtti. 

     
</TEXT>
</DOC>
