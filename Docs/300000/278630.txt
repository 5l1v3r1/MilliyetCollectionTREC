<DOC>
<DOCNO> 278630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yasam/yas01.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'i zehirleyen fabrikaya suçüstü 
</HEADLINE>
<TEXT>


Şenol Demİrcİ İstanbul 

İstanbul Büyükşehir Belediyesi ekipleri, yağışı fırsat bilen bir fabrikanın Haliç'e atık bıraktığını tespit etti. Haliç'in sularını kırmızıya döndüren fabrika, yasal işlemler tamamlanana kadar geçici olarak kapatıldı. İstanbul'da önceki gün başlayan yağmurla birlikte Haliç'in sularında oluşan kızıllık üzerine İstanbul Büyükşehir Belediyesi Çevre Koruma Müdürlüğü ve İSKİ harekete geçti. Ekipler, Haliç kıyısı ve Hasköy Yün İplik Fabrikası'nın bağlantı kanallarından örnekler aldı. İSKİ Atık Su Müdürlüğü ekipleri, engellemelere rağmen fabrikada denetimde bulundu. Arıtma sisteminin çalıştırılmadığı tutanakla tespit edildi ve fabrika geçici süreyle kapatıldı. Alınan örnekler hızla tahlil edilerek sonuçlandırıldı ve fabrikanın atıklarını doğrudan Haliç'e verdiği belirlendi. İSKİ Genel Müdürü Dursun Ali Çodur, şunları söyledi "Haliç'te renkli kirliliği daha önce de tespit edilmişti, fakat nedenini belirleyememiştik. Örneklerde sudaki PH değerleriyle sülfat oranlarının normalin 2 katı, canlı yaşamı yok edecek oranda olduğu belirlendi. Fabrikanın tamamen kapatılacağını söyleyebilirim." 


</TEXT>
</DOC>
