<DOC>
<DOCNO> 294736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/soneko11.html </URL>
<DATE> 2004/12/04/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Hisse senetleri geçen hafta ortalama yüzde 1.22 değer kaybetti... 
</HEADLINE>
<TEXT>

     İstanbul Menkul Kıymetler Borsası'nda İMKB işlem gören hisse senetleri geçen hafta ortalama yüzde 1.22 oranında değer yitirdi. 
     Hafta başında açıklanan Avrupa Birliği taslak raporu piyasa tarafından başlangıçta olumsuz algılandı. THY halka arzı için para çıkışı yaşanması da ilk 2 gün düşüşlere neden oldu. 
     Sonraki günlerde, taslak rapora ilişkin olarak Hükümet kanadından gelen açıklamalar, AB'ye üye ülkelerin ılımlı ifadeleri, Katılım Öncesi Ekonomik Program'ın piyasalar tarafından olumlu yönde algılanması, petrol fiyatlarındaki gerileme ve THY halka arzı nedeniyle yaşanan para çıkışının son bulması nedeniyle 22,400 civarından tepki veren Endeks, 23,300 seviyesine kadar yükselerek, 23,000-23,300 puan aralığında enflasyon rakamlarını ve Avrupa Birliği'ne yönelik gelişmeleri beklemeye başladı. 
     Avrupa Birliği'ne ilişkin olumlu ve olumsuz açıklamalar dalgalı seyir izlenmesine neden olurken, IMF ile ilgili olumlu beklentiler satışların karşılanmasında etkili oldu. Endeks, hafta içinde en düsük 22,356, en yüksek 23,297 puanı gördü. 
     Görüşmelerini sürdüren IMF heyetinden gelecek açıklamaların ve 17 Aralık tarihinde gerçekleşecek Avrupa Birligi zirvesinin bekleneceğini ve bugün açıklanan enflasyon rakamlarının önümüzdeki hafta etkili olacağını vurgulayan borsa uzmanları, petrol fiyatları ve yurtdışı piyasalarda izlenecek seyirin de borsa üzerinde etkili olacağını kaydediyor. 
     
     ÖZETLE PİYASALAR 
     Borsa dalgalı bir seyir sonucunda haftayı düşüşle kapatırken, İMKB Tahvil ve Bono Piyasası'ndaki ortalama oranlarda yarım puanın altında kalan artışlar oldu. Altın fiyatları da gerilerken, mevduat faizlerinin ortalamalarında önemli bir değişim yaşanmadı. Dövizde dolar ve euro değer yitirdi. 
     Hisse senetleri haftalık bazda ortalama yüzde 1.22 oranında değer yitirdi. 24 ayar külçe altının gram satış fiyatı yüzde 1.21, Cumhuriyet altınının satış fiyatı da yüzde 0.71 geriledi. Türk Lirası karşısında dolar yüzde 0.98, euro da yüzde 0.11 düşüş kaydetti. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.21 oranında düşüş gösterdi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.33, haftalık reponun net getirisi yüzde 0.29 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası'nda İMKB , haftaya ortalama yüzde 2.12'lik düşüşle başladı. Salı günü de ortalama yüzde 1.37 gerileyen endeks, Çarşamba günü gelen tepki alımlarıyla ortalama yüzde 0.33 oranında yükseldi. Perşembe günü tepki alımları hızlandı ve endeks ortalama yüzde 2.61 oranında artış gösterdi. Cuma gününü 23,000 puanın üstünde tutunma çabalarıyla geçiren endeks ortalama yüzde 0.61'lik düşüş kaydetti. 
     Endeks, geçen hafta boyunca 285.14 puanlık düşüşle 23,293.21 puandan 23,008.07 puana geriledi. Hisse senetlerindeki haftalık ortalama düşüş yüzde 1.22 oldu. 
     İMKB Ulusal-Mali Endeksi 27.26 puan artışla 31,635.64 puandan 31,662.90 puana çıkarken, İMKB Ulusal-Sanayi Endeksi 658.57 puan düşüşle 20,901.95 puandan 20,243.38 puana ve İMKB Ulusal-Hizmetler Endeksi 382.60 puan düşüşle 13,656.49 puandan 13,273.89 puana geriledi. 
     Böylece, mali grup hisseleri ortalama yüzde 0.09 oranında değer kazanırken, sanayi grubu hisseleri ortalama yüzde 3.15 oranında ve hizmetler grubu hisseler de ortalama yüzde 2.80 oranında değer yitirdi. 
     
     KAZANANLAR VE KAYBEDENLER 
     Borsada geçen hafta işlem gören 302 hisse senedinden 47'si değer kazanırken, 251 hisse senedi değer yitirdi, 4 hisse senedinin değeri değişmedi. 
     Geçen hafta en yüksek oranlı artış, yüzde 50.88 ile Ayen Enerji hisselerinde gerçekleşti. Yüzde 23.97'lik artışla Edip İplik hisseleri ikinci ve yüzde 14.04'lük artışla Raks Ev Aletleri hisseleri üçüncü oldu. 
     En yüksek oranlı düşüş ise yüzde 21.97 ile Yatırım Finansman Yatırım Ortaklığı hisselerinde oldu. Yüzde 17.18'lik düşüşle Milpa hisseleri ikinci ve yüzde 15.14'lük düşüşle de Bosch Fren hisseleri üçüncü sırada yer aldı. 
     İMKB Ulusal Pazar'da geçen hafta toplam 1 trilyon 203 milyar 454.8 milyon adet hisse senedi işlem gördü ve karşılığında 3 katrilyon 905.7 milyar liralık işlem hacmi gerçekleşti. 
     
     DÖVİZ 
     Geçen hafta İngliiz Sterlini dışındaki döviz birimleri Türk Lirası karşısında düşüş gösterdi. İstanbul serbest döviz piyasasında alınıp satılan ABD Doları Türk Lirası karşısında yüzde 0.98 oranında, euro da yüzde 0.11 oranında değer yitirdi. 
     Önceki hafta sonuna göre ABD Doları'nın Türk Lirası satış fiyatı 14 bin lira düşerek 1 milyon 410 bin liraya, euronun satış fiyatı da 2 bin lira düşerek 1 milyon 885 bin liraya geriledi. 
     Cuma günkü kapanış itibariyle, öteki döviz türlerinden İngiliz Sterlini'nin satış fiyatı haftalık bazda yüzde 1.56 yükselerek 2 milyon 740 bin liraya çıkarken, İsviçre Frangı'nın satış fiyatı yüzde 0.64 düşüşle 1 milyon 240 bin liraya indi. 
     Bugün öğle saatlerinde ise İstanbul serbest piyasada ABD Doları 1 milyon 408 bin liradan, Euro 1 milyon 887 bin liradan, İngiliz Sterlini 2 milyon 744 bin liradan ve İsviçre Frangı da 1 milyon 248 bin liradan satılıyordu. 
     
     ALTIN 
     Kapalıçarşı'da alınıp satılan 24 ayar külçe altının gram satış fiyatı bir önceki hafta sonuna göre yüzde 1.21 oranında, Cumhuriyet altınının satış fiyatı da yüzde 0.71 oranında geriledi. 
     Külçe altının gram satış fiyatı 20 milyon 450 bin liraya, Cumhuriyet altınının satış fiyatı da 139 milyon liraya indi. 
     İstanbul Altın Borsası'nda İAB geçen hafta içindeki işlemler sonucunda 24 ayar altının gram fiyatı yüzde 0.51 oranında düşerek, 20 milyon 5 bin lira oldu. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.21 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 1,125 puan düşerek 543,067 puandan 541,942 puana geriledi. 
     Geçen haftanın en çok değer kazanan katılma belgeleri, yüzde 3.52'lik artışla Anadolubank A Tipi Değişken Fon, yüzde 0.44'lük artışla Tekstilbank B Tipi Değişken Fon ve yüzde 0.34'lük artışla da Denizbank B Tipi Tahvil Bono Fon olarak sıralandılar. 
     Haftanın en çok değer yitiren katılma belgeleri ise yüzde 7.98'lik düşüşle İş A Teknoloji Endeks Fon, yüzde 5.46'lık düşüşle Bayındır A Tipi Karma Fon ve yüzde 4.34'lük düşüşle Gedik A Tipi Hisse Senedi Fon oldu. 
     
     HAZİNE İHALESİ 
     Hazine geçen hafta, 3 yıl vadeli, değişken faizli ABD Doları cinsinden Devlet Tahvili ihalesi düzenledi. 
     İhaleye, toplam nominal 2 milyar 149.5 milyon dolar teklif geldi. Nominal 1 milyar 177.8 milyon dolarlık, net olarak 1 milyar 151.3 milyon dolarlık satış yapıldı. Tahvil ihalesinde bileşik faiz yüzde 5.16, basit faiz yüzde 5.10 olarak belirlendi. Tahvil ihalesinin ihraç tarihi 1 Aralık Çarşamba, geri ödeme tarihi ise 28 Kasım 2007 oldu. 
     Söz konusu tahvil, LIBOR 1,60 yıllık 182 günlük kupon ödemeli olup, ilk kupon ödeme tarihi 1 Haziran 2005 olarak öngörüldü. 
     
     TAHVİL-BONO-FAİZ-REPO 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.30 ile yüzde 0.47 arasında gerçekleşti. 
     Mevduat faizlerinin ortalamalarında geçen hafta önemli bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.33 olarak gerçekleşti. 
     Önceki hafta sonunda İMKB Repo Ters Repo Pazarı'nda ortalama faizi yüzde 20.2 dolayında bulunan haftalık reponun net getirisi de yüzde 0.29 oldu. 
     
</TEXT>
</DOC>
