<DOC>
<DOCNO> 260200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko03.html </URL>
<DATE> 2004/08/03/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Terör alarmı, ABD ekonomisini nasıl etkiler 
</HEADLINE>
<TEXT>

     New York, New Jersey ve Washington'daki bazı önemli finansal kuruluşlara yönelik terör tehdidine dair yapılan açıklamalar ve terör alarmının 'turuncu'ya çıkarılmasının insanları korkutmasına ve medyada bütün manşetlerin bu konuda atılmasına yol açmasına rağmen, bunun ekonomi ve mali piyasalar üzerindeki uzun dönemli etkisinin çok az olacağı kaydedildi. 
     ABD'de belli başlı televizyon kanallarına değerlendirmelerde bulunan mali analistler, yatırımcıların bir terör saldırısının kaçınılmaz olduğuna zaten daha önceden karar verdikleri için, bu tür tehditlerin kendileri için yeni bir haber değeri taşımadığını söylerken, medyadaki büyük gürültüye rağmen mali piyasaların terör tehdidi açıklamalarına soğukkanlı yaklaştığı ve ABD hisse fiyatlarının nadiren değiştiği gözlendi. 
     Wilmington Trust isimli finans kuruluşunda ekonomist ve piyasa stratejisti olarak çalışan Dorsey Farr, '' İspanya'da 11 Mart'ta gerçekleşen tren saldırısından bu yana, piyasada buna benzer bir şeyin seçimlerden önce burada da olacağına dair bir beklenti oluştu,'' derken, bazı analistler ise bu tür terör uyarılarının ve tehdit algılamasına göre değişen alarm düzeylerindeki renk değişikliğinin artık sık sık yapılır hale gelmesinden dolayı Amerikalı yatırımcıların bu uyarılara duyarsız hale geldiğini iddia ettiler. 
     Chicago'daki Wayne Hummer kuruluşunun müdürü ve piyasa stratejisti William Hummer de ''Bu tür uyarılar kısa süreli tereddütlere ve bekle-gör davranışlarına yol açsa da kısa sürede bu tereddüt ve endişeler ortadan kalkmaktadır,'' dedi. 
     Bu arada, terör uyarılarının yapıldığı hafta sonundan sonraki ilk iş gününde hisse senetlerinin fiyatları bir miktar artarken, bir ara rekor artışa sahne olan petrol fiyatları da ilerleyen saatlerde yeniden düşüş kaydetti. Sabah saatlerinde değer yitiren dolar ise öğlene doğru yeniden kendini toparlamayı başardı. 
     Terörün başlıca hedefi olarak açıklanan Citigroup ve Prudential Financial şirketlerinin hisse senetlerinin ise aşırı olmamak kaydıyla Pazartesi günü bir düşüş kaydettiği ifade edildi. 
     Önümüzdeki günlerde yapılacak Atina'daki olimpiyatlar, New York'ta 30 Ağustos'ta başlayacak Cumhuriyetçi Parti Ulusal Kongresi ve 2 Kasım'da yapılacak ABD başkanlık seçimlerinin terör tehdidi açısından riskin en yüksek olduğu dönemler olduğu belirtilirken, bu dönemi sarsıntısız geçirecek bir ABD ekonomisinin artık küçük tehdit uyarılarından da daha az etkilenir hale geleceği kaydediliyor. 
     
</TEXT>
</DOC>
