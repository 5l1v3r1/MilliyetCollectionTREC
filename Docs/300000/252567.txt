<DOC>
<DOCNO> 252567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/ekonomi/eko10.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bu büyümeyi rüyamızda görürüz' 
</HEADLINE>
<TEXT>



Almanya Federal Ekonomi ve Çalışma Bakanlığı Müsteşarı Gerd Andres Türkiye'nin ekonomik krizden çıktığını belirterek, "Alman hükümeti Türkiye'deki büyüme hızını ancak rüyasında görür" dedi. Türk Sanayicileri ve İşadamları Derneği TÜSİAD tarafından Berlin'de düzenlenen "Türkiye'deki Bölgesel Ekonomik Fırsatlar" konulu toplantıda konuşan Andres TBMM'de alınan kararların da Türkiye'nin AB üyeliği yolundaki ciddiyetini gösterdiğini söyledi. TÜSİAD Başkanı Ömer Sabancı da Türkiye'deki ekonomik gelişmelere dikkati çekerek, "Türkiye'nin laik ve demokratik sistemi ile ekonomik istikrara kavuşması, Türkiye'ye karşı olan ülkelerin bile takdirini kazanmıştır. AB, Türkiye ile birlikte dünyada oynadığı siyasi rolü de büyük ölçüde arttıracaktır. Türkiye ile üyelik müzakerelerine başlanmaması AB'nin zararına olacaktır" dedi. 


</TEXT>
</DOC>
