<DOC>
<DOCNO> 258467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun20.html </URL>
<DATE> 2004/07/27/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yukos'un en büyük ikinci hissedarına tutuklama 
</HEADLINE>
<TEXT>

     Rus petrol devi Yukos'un en büyük ikinci hissedarı Leonid Nevzlin hakkında, cinayete azmettirme suçlamasıyla tutuklama emri çıkarıldı. 
     Rus İnterfaks Ajansı'nın haberine göre, İsrail'de yaşayan Leonid Nevzlin, 2 yıl önce bir çiftin ölüm emrini vermekle suçlanıyor. 
     Kendisine ya da Yukos'a tehdit olarak gördüğü kişileri öldürmeye çalışmakla itham edilen Nevzlin'e yönelik suçlamalar arasında, rakip bir petrol şirketinin başkanına bombalı saldırı düzenleme iddiası da bulunuyor. 
     Leonid Nevzlin'in avukatı ise müvekkilinin, kendisine yönelik tüm suçlamaları reddettiğini belirtirken, Nevzlin, hala cezaevinde bulunan ve vergi kaçırma suçundan yargılanan, Yukos'un en büyük hissedarı Mihail Hadarkovski'nin tutuklanmasından birkaç ay önce İsrail'e kaçmıştı. 
     Yukos'un 3,4 milyar dolar vergi borcu nedeniyle banka hesapları ve taşınmazlarına bir süre önce el konmuştu. 
     Şirketin, bu nedenle borçlarını ödeyemeyebileceği ve iflasa sürüklenebileceğinden endişe edilirken, Yukos'un, vergi kaçırma, zimmetine para geçirme ve dolandırıcılık suçlarından yargılanan eski başkanı Hadarkovski, son duruşmasında hakkındaki suçlamaları ''saçma''olarak nitelendirmiş ve reddetmişti. 
     
</TEXT>
</DOC>
