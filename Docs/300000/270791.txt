<DOC>
<DOCNO> 270791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonyas05.html </URL>
<DATE> 2004/09/10/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Nefes darlığı, kalp yetmezliğinin habercisi 
</HEADLINE>
<TEXT>

     Metin FERAH DHA 
ABANT İzzet Baysal Üniversitesi Tıp Fakültesi Dekanı Prof.Dr. Cihangir Uyan, nefes darlığının kalp yetmezliğinin habercisi olabileceğini söyledi. 
     Her insanın yaşamı boyunca yoğun egzersiz gibi ağır aktiviteler, yükseklik veya çok sıcak-soğuk gibi çevresel durumlar sonucu olarak nefes darlığı yaşayabileceğini belirten Prof.Dr. Uyan, "Travma, tümör, inme veya kanama nedeniyle beyinde solunumu düzenleyen merkezin etkilenmesi halinde nefes zorluğu ortaya çıkabilir. Göğsün genişlemesi, uyum kabiliyetini ve diyaframın hareketini etkileyen sinirsel ve adale bozuklukları da nefes almada zorluğa neden olurlar. Göğüs ağrısı veya göğüste huzursuzluk, çeneye ve boyuna yayılan ağrılar, ayak bileklerinde ve ayaklarda şişlik, vücuttaki sıvı miktarında artış veya iştah kaybı ile birlikte isteksiz kilo kaybı, alışılmamış halsizlik, terleme, sarı, yeşil veya paslı balgam veya balgamda kan görülmesi, ateş, nefes alırken vızıltı veya ıslığa benzer ses duyulması, devamlı ve uzun süren öksürük, dudak veya parmak uçlarının mavimsi renk alması, halsizlik, göz kararması, baş dönmesi ve parmak uçlarının davul çomağı şeklini alması birer nefes darlığı belirtileridir'' dedi. 
     Nefes darlığına akciğer bozuklukları, kalp bozuklukları, kansızlık, aşırı troid hormon seviyesi, böbrek veya kronik karaciğer bozuklukları ile sinir sistemi bozukluklarının neden olabileceğine değinen Prof.Dr. Uyan, "Nefes darlığında tedavi şekli, altta yatan sebebe yöneliktir. Nefes darlığı için kalp yetmezliği tanısı konan hastalara ilaç tedavisi uygulanır. Nefes darlığına astım veya kronik akciğer hastalığı sebepse, hava yollarının iltihabı veya spazmını azaltan ilaçlar veya oksijen ile tedavi gerekebilir. Enfeksiyon için ise, bir antibiyotik yeterli olur'' dedi. 
     Aniden başlayan ve şiddeti yoğun olan nefes darlığının, kısa süreli bile olsa, tıbbi değerlendirme gerektirdiğini belirten Prof.Dr. Uyan şöyle devam etti 
     "İstirahat anında gelen nefes darlığı, hareket sırasında veya egzersizle gelen nefes darlığı, yatınca ortaya çıkan nefes darlığı ile akciğerler ve vücutta artmış sıvı ve akciğerlerde bozulmuş oksijen değişiminden dolayı ortaya çıkan nefes darlıkları, kalp başta olmak üzere vücuttaki değişik organ sistemlerindeki bir çok bozukluğun habercisi olabilir.'' 
     
</TEXT>
</DOC>
