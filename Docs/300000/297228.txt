<DOC>
<DOCNO> 297228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko08.html </URL>
<DATE> 2004/12/13/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Tasarrufların TL'ye geçişi yavaş ilerliyor 
</HEADLINE>
<TEXT>

     Türk Lirası'nda son dönemdeki değerlenmeye rağmen, tasarrufların TL'ye geçişi yavaş ilerliyor. 
     Türkiye'de yerleşiklerin toplam tasarrufları, onbir ayda 57.5 katrilyon artarak 299.6 katrilyona çıktı. Bu hızlı 
     artışa karşın TL yatırım araçlarının toplamdaki payı, yalnızca 2.7 puan artarak yüzde 67.5'ten yüzde 70.2'ye ulaştı. ANKA'nın Merkez Bankası, Sermaye Piyasası Kurulu SPK , Bankacılık Düzenleme ve Denetleme Kurumu BDDK ve Takasbank verilerinden yaptığı belirlemeye göre, Türkiye'deki gerçek ve bankalar dışındaki tüzel kişilerin TL ve döviz mevduatı, tahvil-bono, yatırım fonu, repo, hisse senedi, eurobond ve ÖFK'lardaki hesaplarının oluşturduğu toplam tasarrufları, ocak-kasım döneminde 57 katrilyon 499.9 trilyon lira arttı. Tasarrufların tutarı, yılbaşındaki 242 katrilyon 114.1 trilyon liralık düzeyinden 299 katrilyon 614 trilyon liraya ulaştı. 
     
     TL TASARRUF ARAÇLARI 
     Tasarrufların 210 katrilyon 260.2 trilyon lirayla en büyük bölümünü Türk Lirası yatırım araçları oluşturdu. TL'ye yönelik tasarruflar, onbir ayda yüzde 28.6 oranında 46 katrilyon 730.1 trilyon lira arttı. Tasarruflarda TL yatırım araçlarının payı, 2003 yılı sonundaki yüzde 67.5'lik düzeyinden yüzde 70.2'ye yükseldi. Bu, TL'ye dönüş sürecinin oldukça yavaş ilerlediği gösteriyor. 
     TL tasarrufların 101 katrilyon 871.7 trilyonunu oluşturan mevduatlar, onbir ayda 26 katrilyon 194.6 trilyon lira arttı. TL mevduatın toplamdaki payı yüzde 31.3'ten yüzde 34'e yükseldi. 
     Yatırım fonlarının tutarı 5 katrilyon 482 trilyon artarak 25 katrilyon 141.1 trilyona, hisse senetlerinin tutarı 3 katrilyon 798 trilyon artarak 16 katrilyon 899.7 trilyona çıktı. Fonların toplamdaki payı yüzde 8.1'den yüzde 8.4'e, hisse senetlerinin payı yüzde 5.4'ten yüzde 5.6'ya 
     ulaştı. 
     TL kamu kağıtları ile reponun payı ise azaldı. TL'ye yönelik tahvil-bonoların toplamdaki payı yüzde 21'den yüzde 20.7'ye, reponun payı yüzde 1.3'ten yüzde 0.7'ye indi. 
     ÖFK'lardaki hesapların yılbaşında tasarruflarda yüzde 0.4 olan payı ise kasım sonunda yüzde 0.7'ye ulaştı. 
     
     DÖVİZLİ TASARRUFLAR 
     Döviz cinsinden tasarruf araçlarının payı ise yüzde 32.5'ten yüzde 29.8'e indi. Döviz mevduatı, yabancı para 
     tahvil-bono, eurobond ve ÖFK'lardaki yabancı para hesaplardan oluşan toplam dövizli tasarruflar, onbir ayda 10 katrilyon 769.8 trilyon lira artarak 89 katrilyon 3.8 trilyon lira oldu. Döviz mevduatları, sözkonusu dönemde 6 katrilyon 971.4 trilyon lira artarak 75 katrilyon 903.3 trilyon liraya çıktı. Bu artışa karşın döviz mevduatlarının toplamdaki payı yüzde 28.5'ten yüzde 25.3'e indi. Yabancı para kamu kağıtlarının payı yüzde 1'den yüzde 1.3'e, eurobondların payı yüzde 1.8'den yüzde 2'ye ulaştı. ÖFK'lardaki yabancı para hesapların toplamdaki payı ise yüzde 1.2 düzeyinde kaldı. 
     
</TEXT>
</DOC>
