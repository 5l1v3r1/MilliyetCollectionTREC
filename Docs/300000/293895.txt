<DOC>
<DOCNO> 293895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur16.html </URL>
<DATE> 2004/12/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Esnerken çenesi çıktı 
</HEADLINE>
<TEXT>

     AĞRI'nın Hamur İlçesi Karadoğan Köyü'nde oturan 42 yaşındaki Gülçin Yıldız'ın esnerken çenesi çıktı. Köy yollarının kardan kapalı olması nedeniyle Yıldız, Vali Yusuf Yavaşcan'ın tanıtımını yaptığı paletli kar ambulansı ile karlı dağlar aşılarak hastaneye kaldırıldı. 
     Vali Yusuf Yavaşcan, 175 milyar liraya alınan ve iç donanımı yapılarak ümbulasa çevrilen karüstü aracın tanıtımını yaparken, 112 Acil Servis'e ihbar geldi. Hamur'un Karadoğan Köyü'nde oturan Gülçin Yıldız'ın yakınlarının başvurusu üzerine karüstü ambulansın sürücü koltuğunda oturan Vali Yusuf Yavaşcan, hemen ekiplere yola çıkma talimatı verdi. Geçit vermeyen karlı dağları aşarak 45 kilometre uzaklıktaki köye varan sağlık ekibi, 4 çocuk annesi Gülçin Yıldız'a ilk müdahaleyi evinde yaptı. Çenesi çıkan kadın, karüstü ambulansa bindirilerek, Ağrı Devlet Hastanesi Ortopedi Servisi'ne getirildi ve tedavi altına alındı. 
     Karadoğu Köyü'nde esnediği sırada çene kemiği çıktığı belirlenen Gülçin Yıldız 52 , köy yolunun ulaşıma kapalı olması nedeniyle 3 gün hastaneye gidemedi. 
     Bu süre içinde yemek yiyemeyen, yalnızca süt içebilen Yıldız'ın yakınlarının İl Sağlık Müdürlüğü'ne durumu bildirmesi üzerine, kar üstü araçla kente 45 kilometre uzaklıkta bulunan köye ekip gönderildi. 
     Köyde, hastaya ilk müdahaleyi yapan pratisyen doktor Ata Öztürk'un talebiyle Yıldız, kar üstü araçla İl Devlet Hastanesi'ne kaldırıldı. 
     Hastane Başhekimi Dr. Nihat Yüce, AA muhabirine yaptığı açıklamada, ağır kış şartlarından dolayı kar üstü araçla 7 saatlik bir yolculuğun ardından hastaneye ulaşan Yıldız'ın çenesinin yerine yerleştirildiğini bildirdi. 
     Yüce, sağlık durumu iyi olan Yıldız'ın tedavisinin tamamlanarak hastaneden taburcu edildiğini kaydetti. 
     Kötü hava koşullarının etkili olduğu Doğu Anadolu Bölgesi'nde karüstü ambulanslara önemli görevler düştüğünü belirten Ağrı Valisi Yusuf Yavaşcan, "Karüstü ambulansın tanıtım ve açılışını yapıyorduk. O sırada ihbar geldi. Bunun üzerine ambulansı hemen yola vurduk. Bu kış karüstü ambulansa çok iş düşecek'' dedi. 
     
</TEXT>
</DOC>
