<DOC>
<DOCNO> 298536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo34.html </URL>
<DATE> 2004/12/17/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Beşiktaş İtalya'dan üzgün döndü 
</HEADLINE>
<TEXT>

     UEFA Kupası'nda deplasmanda Parma'ya 3-2 yenilerek 2. turda elenen Beşiktaşlılar, İstanbul'a üzgün döndü. 
     Siyah-beyazlılar, akşam saatlerinde İstanbul'a gelirken, kafiledekilerin oldukça üzgün olduğu gözlendi. 
     Yönetim kurulu üyesi Süleyman Eren, havalimanında yaptığı açıklamada, Parma'ya yenilerek UEFA Kupası'na veda ettikleri için çok üzgün olduklarını belirtti ve ''2005 yılında da UEFA Kupası'nda olmak istiyorduk. Ama olmadı. Hayat devam ediyor. Artık lige bakıyoruz'' dedi. 
     Eren, Teknik Direktör Del Bosque'nin görevine son verip vermeyeceklerinin sorulması üzerine ise ''Hayır, öyle bir şey yok. Şimdi amacımız ligde iyi sonuçlar alarak, yukarılara tırmanmak'' diye konuştu. 
     
     DEMİRÖREN VE EŞİ İTALYA'DA KALDI 
     Bu arada, Kulüp Başkanı Yıldırım Demirören ile eşi, kafileyle İstanbul'a gelmedi. 
     Beşiktaş, 19 Aralık Pazar günü sahasında Akçaabat Sebatspor ile yapacağı lig maçının hazırlıklarına bu akşam BJK Nevzat Demir Tesisleri'nde basına kapalı gerçekleştireceği antrenmanla başlayacak. 
     Siyah-beyazlı ekip, Akçaabat Sebatspor maçının hazırlıklarını yarın gerçekleştireceği antrenmanla tamamlayacak. 
     Öte yandan Beşiktaş Teknik Direktör Vicente Del Bosque, yarın saat 17.00'de tesislerde basın toplantısı yapacak. 
     
</TEXT>
</DOC>
