<DOC>
<DOCNO> 268969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/uras.html </URL>
<DATE> 2004/09/04/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
e - Devlet e - Fetva 
</HEADLINE>
<TEXT>


Bilgisayarda www.diyanet.gov.tr adresine giriniz. Ekrana "Diyanet İşleri Başkanlığı"nın sayfası gelecek. Bu sayfa sizi istediğiniz konuya yönlendirecek... Daha önce verilmiş fetvaları mı okumak istiyorsunuz, daha önce ele alınmamış bir konuda fetva mı istiyorsunuz Ne istiyorsanız ekranda... Örnek cami planı da var... Okulların açıldığı hafta 13 Eylül günü camilerde okunacak hutbenin metni de var. Hutbenin konusu, "Eğitim ve öğretimin önemi". 
Dün sabah, İstanbul'daki CeBIT Uluslararası Bilgi ve İletişim Teknolojileri Fuarı'na gittim. Kapılar 11.00'de açılıyormuş. Ben erken gitmiştim. Beklerken kapıların önündeki insan sayısının fazlalığına şaşırdım. 5 Eylül akşamı kapanacak olan fuarı 170 bin kişinin ziyaret etmesi bekleniyormuş. Pavyonlarda bilgi ve iletişim sektöründeki en ileri teknolojiler ve en yeni ürünler sergileniyor. 
Sergi salonunun 2 numaralı pavyonu "e - Devlet"e ayrılmış. "e - Devlet de ne ola ki " diyerek önce o pavyona gittim. Meğerse "e - Devlet", merkezi ve yerel yönetimlerin halkı bilgisayar aracılığıyla içine aldığı ve hizmetleri elektronik ortamda bilgisayar aracılığıyla verdikleri sistemin adıymış. 
Başbakanlık, bakanlıklar, kamu kurum ve kuruluşları, belediyeler "e - Devlet" kapsamında neler yaptıklarını sergiliyor. e - Devlet bölümü için hazırlanan tanıtım kitapçığında, Diyanet İşleri Başkanlığı'yla ilgili bölümde "online - fetva" başlığını görünce meraklandım. Ve böylece Diyanet İşleri Başkanlığı pavyonunu buldum. Sadece "e - Fetva"ya değil, "e - Hutbe"ye ve diğer dini konulara da bilgisayar aracılığıyla nasıl ulaşılabileceğini öğrendim. 

Milliyet Business'ın toplantısı 
Dün fuarda, "Milliyet Business" tarafından düzenlen bir "özel toplantı" vardı. Milliyet Business tarafından belirlenen "2003 Yılının Girişimcileri", gençlere "girişimcilik konusundaki deneyimlerini aktardı". 
Milliyet Business'la birlikte "Yılın Girişimcisi" projesini başlatan ve sürdüren Ernst Young'dan Osman Dinçbaş, 2003 yılında Türkiye'yi uluslararası girişimciler toplantısında temsil eden Orka Grup'tan Damat - Tween markasının yaratıcısı Salih Güngör, kadın girişimcimiz Gate Elektronik'in kurucusu Nuray Karalar, Telenity Teknoloji grubundan Bekir Şerbetçioğlu, Karel Telekomünikasyon grubunun kurucularından Serdar Nuri Tunaoğlu ve Hipokrat grubundan Hayri Dursunoğlu konuştu. Çok sayıda genç onları dinledi. 
Toplantı sonunda genç dinleyicilerle sohbet ettim. Gençlerin girişimciliğe, teknolojiye, bilgiye ilgisi insanı mutlu ediyor. Serpil Koyuncu, üniversitede işletme okumuş genç bir hanım kızımız. Gaziantep'te aile işletmesi Ako Örme ve Boya tesislerinde üretim ve pazarlamadan sorumlu... Ailece Milliyet okuyucusu... Milliyet Business'ın bu toplantısında girişimcilerin anlatacaklarını dinlemek, fuarı gezmek için Gaziantep'ten kalkmış, İstanbul'a gelmiş... 



</TEXT>
</DOC>
