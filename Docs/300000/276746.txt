<DOC>
<DOCNO> 276746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun15.html </URL>
<DATE> 2004/10/02/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Denktaş Türkiye'nin Güney'le böyle bir birliğe girmesi bize zarar vermez 
</HEADLINE>
<TEXT>

     KKTC Cumhurbaşkanı Rauf Denktaş, Türkiye'nin Kuzey Kıbrıs Türk Cumhuriyeti'ni KKTC tanımaya devam ettiği sürece Güney Kıbrıs ile Gümrük Birliği'ne gitmesinin kendilerine zarar vermeyeceğini söyledi. 
     Denktaş, düzenlediği basın toplantısında bir gazetecinin, Türkiye'nin Gümrük Birliği kapsamına Güney Kıbrıs'ı da aldığını hatırlatarak, görüşlerini sorması üzerine şunları söyledi 
     ''Daha önce de söyledim, Kuzey Kıbrıs Türk Cumhuriyeti'ni tanıyan bir Türkiye, tanıdığını ve tanımaya devam edeceğini söyleyen bir Türkiye'nin Güney'le Rum tarafı böyle bir birliğe girmesi bize zarar vermez. 
     İkinci formül, Avrupa Birliği açısından, ''madem ki siz Kıbrıs'ın tümünü üye yaptık diyorsunuz, ama müktesabatınız Kuzey'e gidemiyor formülündesiniz. Benim Kıbrıs'la gümrük birliğim bütün Kıbrıs'ı kapsar' diyerek bir açılım yapmak için çalışmalar yapılabilir.'' 
     
     ''KIYAMET O ZAMAN KOPAR'' 
     ''Türkiye 'KKTC'yi tanımaktan vazgeçtim' dediği gün bizim için kıyamet kopar ve sonumuz gelir'' diyen Denktaş, Türkiye'ye bunu söyletmek için baskı yapıldığını kaydetti. 
     Türkiye'nin bütün baskılara karşın bu güne kadar bu sözü söylemediğini ifade eden Denktaş, şöyle devam etti 
     ''Ümit ve temennimiz bundan sonra da söylenmemesidir. Biz, Türkiye'nin tanıdığı KKTC olarak varız, varolmaya devam edeceğiz. Rumlarla ortaklığa eşit, egemen şartlarda hazırız. Rumların idaresi altına girmek, onların çoğunluk idaresinde azınlık haklarıyla yetinmek veya Annan Planı gibi işlerliği olmayan ve kısa bir zamanda Rumun tahakkümüne bırakacak olan bir plan altına yaşamak istemiyoruz. 
     Şehitlerimizin kemiklerini sızlatmak istemiyoruz. Verilen mücadele mukaddes bir mücadeleydi. Alınmış olan devlet kararı hiç kimsenin ortadan kaldıramayacağı bir karardır. Şerefsizlik olur. Verilen mücadeleye ve yapılan fedakarlıklara bir hiyanet olur. 
     Ama bazı devletler dünyanın baskısı altında haritan kalkıp silinmiştir, ama şerefle bir mücadele verdikten sonra silinmiştir. Başkalarının yazdığı kağıtlara boyun eğerek veya içten içe kendini yok ederek değil.'' 
     
</TEXT>
</DOC>
