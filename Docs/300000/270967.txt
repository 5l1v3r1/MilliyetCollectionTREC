<DOC>
<DOCNO> 270967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo13.html </URL>
<DATE> 2004/09/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şahin Üstündağ buna benzer olaylardan 2 kez ceza almıştır... 
</HEADLINE>
<TEXT>

     İstanbul Olimpiyat Oyunları Hazırlık ve Düzenleme Kurulu, Devlet Bakanı ve Başbakan Yardımcısı Mehmet Ali Şahin başkanlığında olağan toplantısını yaptı. 
     Ataköy Olimpiyatevi'nde gerçekleştirilen toplantıdan sonra basın mensuplarının halterde yaşanan cinsel taciz skandalıyla ilgili sorularıyla yoğun olarak karşılaşan Mehmet Ali Şahin, söz konusu olaya karışan halter antrenörü Mehmet Üstündağ'ın geçmiş dönemde benzer olaylardan dolayı ceza aldığını açıkladı. 
     Gençlik ve Spor Genel Müdürlüğü GSGM Teftiş Kurulu'nun olay hakkındaki raporunu 1-2 gün içinde vereceğini anlatan Şahin, Mehmet Üstündağ'ın GSGM'nin bir antrenörü olmadığını ve Milli Eğitim Bakanlığı'na bağlı beden eğitimi olduğunu vurgulayarak, şöyle devam etti 
     ''Bu beden eğitimi öğretmeni arkadaşımızla ilgili bakanlığının bundan 1 yıl kadar önce bir tasarrufu olmuş ve buna benzer bir iddia sebebiyle teftiş kurulu tarafından inceleme yapılmış. Sonucunda idari cezalar uygulanmış, bu sebeple okul yeri değiştirilmiş. 
     Yine 1994 yılında buna benzer bir olay nedeniyle ceza aldığına dair dosyalar dün elime ulaştı. Tabii şimdi teftiş kurulu yeniden inceleme yapıyor, ben veya Milli Eğitim Bakanlığı da gerekeni yapacağız.'' 
     
     ''İLGİLİLERİ UYARDIM'' 
     Şahin, konuyla ilgili olarak ilgili federasyonu, genel müdürlüğü ve hatta sporcuları uyardığını açıkladı. 
     İlgililerin bir kısmıyla konuştuğunu ve uyardığını kaydeden Şahin, ''Bazıları Ankara dışında oldukları için gelemediler. Benim bakanlığımın görev alanına giren ve bakanlığımla ilgili olan herkesle görüşür, uyarı görevini yaparım. Teftiş kurulunun ortaya koyacağı sonuca göre de mutlaka gereken adımları atarız. Başka bakanlık ve kurumların görev alanına giren işlerle ilgili de ilgili bakan arkadaşlarla da görüştüm. Pazartesi günü bir kez daha görüşeceğiz. O da kendi alanına giren kişi veya kişilerle ilgili gerekeni yapacaktır'' diye konuştu. 
     
     ''AY-YILDIZLI FORMAYI GİYMEK HERKESE NASİP OLMAZ'' 
     Şahin, ay-yıldızlı formayı giymenin herkese nasip olmayacağını belirterek, ''Bunun bedeli vardır ve ağırdır. Çünkü o forma, devletimizi, milletimizi ve ülkemizi temsil eder, o formayı giyen de milletimizin temsilcisidir. O kişi her bakımdan örnek kişi olmadılar. O nedenle büyük Atatürk 'Ben sporcunun zeki, çevik ve ahlaklısını severim' demiştir'' diye konuştu. 
     Ancak bununla birlikte sporculara ''ahlaksız'' demenin kendisini aşacağını ifade eden Şahin, şöyle devam etti 
     ''Kimseyi ahlaksızlıkla itham edemem. Ancak özel birtakım durumların, ulu orta milli formayı giymiş sporcularımız tarafından canlı yayınlarda dile getirilmiş olması, çocuklarını başarılı bir sporcu olarak yetiştirmek isteyen ailelerimiz açısından caydırıcı olur. Biz Atina Olimpiyatları ışığında bundan sonraki olimpiyatlara nasıl daha iyi hazırlanabiliriz, çocuklarımızı spora daha ciddi şekilde teşvik edebiliriz diye çalışırken, bunu konuşuyor olmanın üzüntüsü içindeyiz.'' Şahin, bu tür ifadeleriyle ortada henüz kesinleşmiş teftiş raporu, ya da yargı kararı olmadan kimseyi suçlamış duruma düşmek istemediğini de vurgulayarak, ''Ben herşeyden önce hukukçuyum. Herkes, hakkında kesinleşmiş yargı kararı olmadan masumdur. Bu cümlelerimle sadece bilgi verdim. Kimseyi itham etmiyor, suçlamıyorum. Ama spor, leke ve şaibe kabul etmiyor. Gerçi her meslek böyledir. Ama sporla uğraşan sporcuların ve spor adamlarının davranışlarına dikkat etmesi gerekiyor'' diye konuştu. 
     
     ANNE BABALARA GÜVENCE 
     Çocuklarını spora yönlendirmek isteyen anne babalara güvence veren Şahin, halkın devlete, kurumlarına ve onların mensuplarına güvenmesini istedi. 
     Şahin, çocuklarına spor yaptırmak isteyen vatandaşlara şöyle seslendi 
     ''Bu olaydan hareketle çocuklarınızı spora teşvik etmekten vazgeçmeyin, spor salonlarımızı, kulüplerimizi gölgeleyecek bu tür davranışlardan temizleyecek bir irade söz konusudur. Devletimize, onun kurumlarına, onların mensuplarına halkımız güvensin. Bazı münferit olayları düzeltiriz, kimsenin şüphesi olmasın.'' 
     
     SPORA VE HALTERE GÖLGE DÜŞTÜ 
     İstanbul Olimpiyat Oyunları Hazırlık ve Düzenleme Kurulu HDK toplantısında da üyelerin bu konuda görüşlerini belirttiğini anlatan Şahin, genel kanının bu olayların spora ve haltere gölge düşürdüğü biçiminde olduğunu söyledi. 
     Şahin, halter sporuyla ilgilenen sporcuların bazı tartışmaların içine girmiş olmalarının HDK üyeleri tarafından son derece üzüntüyle karşılandığını bildirdi. 
     Şahin ayrıca bir soru üzerine de, Mehmet Üstündağ'ın geçmişte bayan sporcuların yetişmesinde görev üstlendiğini, milli takım antrenörlüğü de yaptıdığını, ancak şu anda herhangi bir kulüpte antrenörlük görevinde bulunmadığını sözlerine ekledi. 
     
</TEXT>
</DOC>
