<DOC>
<DOCNO> 268272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas17.html </URL>
<DATE> 2004/09/01/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Güven ortamı Caretta Caretta'ları Türkiye'ye çekti... 
</HEADLINE>
<TEXT>

     Yaşamlarını denizde geçirmekle birlikte, nesillerini devam ettirebilmek için üreme kumsallarına son derece bağımlı canlılar olan caretta-caretta deniz kaplumbağaları için en güvenli ortamın Türkiye sahilleri olduğu bildirildi. 
     Akdeniz ülkeleri arasında çoğunlukla Türkiye, Yunanistan ve Kıbrıs sahillerine yumurta bırakan deniz kaplumbağaları, bu sezon, yoğun olarak Mersin'in Erdemli İlçesi'ne bağlı Alata Bahçe Bitkileri Araştırma Enstitüsü'nün 3.5 kilometrelik sahil bandını seçti. 
     Kumsalın yaklaşık 60 santimetre derinliğinde bulunan yumurtalardan çıkan ve 5 metre ile 20 metre arasında değişen yorucu bir yolculukla, gerçek yaşam alanları olan Akdeniz'in mavi sularına doğru ilerleyen deniz kaplumbağalarını görmek için binlerce meraklı çevrede nöbet tutuyor. 
     Enstitüsü Müdürü Şekip Keser, AA muhabirine yaptığı açıklamada, ışığa, sese ve dışardan gelecek herhangi bir tepkiye karşı son derece duyarlı olan deniz kaplumbağalarının güvenli bir ortamda yumurtalarını bırakmaları, yumurtadan çıkan yavruların da denizle yine güven içinde ulaşmaları için büyük çaba sarf ettiklerini söyledi. 
     
     YILLARIN ÇABASI SONUÇ VERDİ 
     Keser, enstitüye ait yaklaşık 3.5 kilometrelik sahilde, gerek çevredeki vatandaşları bilinçlendirmek, gerekse kaplumbağalara güvenli yumurtlama ortamı sağlamak amacıyla aldıkları önlemin olumlu sonuç verdiğini, bu sayede geçen yıla oranla yumurta bırakan kaplumbağa sayısında artış olduğunu, bunda da güven ortamının büyük katkısının bulunduğunu vurguladı. 
     Bu yumurtlama sezonunda yüzlerce kaplumbağanın, kumsala binlerce yumurta bıraktığını vurgulayan Keser, şunları kaydetti 
     ''Turizm amaçlı faaliyetler, kum alımı, otlatma, tarım için kumsalların toprak ile örtülmesi gibi birçok etkenden dolayı yıllardır tehlike altında olan deniz kaplumbağaları için ülkemizde güven ortamının büyük ölçüde sağlandığını görüyoruz. Ancak, yine de bu konuda alacağımız mesafe var. Biz enstitü olarak öncelikli olarak halkın bilinçlenmesini ön planda tutuyoruz.'' Keser, deniz kaplumbağalarının Türkiye sahillerinde neslinin devamı için karada aldıkları önlemin yanında özellikle balıkçılara büyük görev düştüğünü belirterek, trolle yapılan balıkçılığın bu hayvanlara verdiği zarara dikkati çekti. Keser, balıkçıların da bu konuda duyarlı olması halinde Türkiye'nin, gelecekte 'caretta-caretta cenneti' olarak tanınabileceğini sözlerine ekledi. 
     
</TEXT>
</DOC>
