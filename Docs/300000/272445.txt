<DOC>
<DOCNO> 272445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur38.html </URL>
<DATE> 2004/09/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Şans eseri kurtarıldı .. 
</HEADLINE>
<TEXT>

     Bolu'da meydana gelen trafik kazasında, otomobilinde sıkışan sürücüyü, olay yerinden tesadüfen geçen 112 Acil Yardım ekipleri kurtardı. 
     AA muhabirinin aldığı bilgiye göre, D-100 karayolunun İstanbul kavşağında, Harun Bahadır'ın kullandığı 14 EZ 9 plakalı otomobil, İstanbul yönüne giden Abdullah Yaman'ın kullandığı 14 EA 779 plakalı otomobille çarpıştı. Sürücü Harun Bahadır, otomobilde sıkıştı. 
     Bu sırada tesadüfen kaza yerinden geçen 112 Acil Yardım ekibi, otomobildeki yaralıya ilk müdahaleyi yaptı. 
     Olay yerindeki polis ekiplerinin yardımıyla otomobilde sıkışan yaralıyı çıkarmaya çalışan vatandaşları uzaklaştıran 112 görevlileri, Bahadır'a, boyunluk ve kırılan ayağına ''tespit malzemesi'' taktı. 
     Yaklaşık 20 dakika sonra sıkıştığı yerden çıkarılan sürücü, İzzet Baysal Devlet Hastanesi'nde tedavi altına alındı. 
     
</TEXT>
</DOC>
