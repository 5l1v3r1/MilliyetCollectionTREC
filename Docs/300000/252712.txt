<DOC>
<DOCNO> 252712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur06.html </URL>
<DATE> 2004/07/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Vatandaşın en fazla güvendiği kurum Cumhurbaşkanlığı... 
</HEADLINE>
<TEXT>

     Türkiye Kamu-Sen'in, ''Halkın Devlete ve Kamuya Bakışı'' adlı çalışmadan yararlanarak elde ettiği verilere göre, vatandaşın en güvendiği kurumların başında Cumhurbaşkanlığı geliyor. 
     Türkiye Kamu-Sen Araştırma Geliştirme Merkezi'nin, Ankara Üniversitesi Siyasal Bilgiler Fakültesi Öğretim Üyesi Dr. Metin Özuğurlu'nun 6626 kişinin katılımıyla yaptığı çalışmadan yararlanarak elde ettiği verilere göre, halkın devlete güveni sorulduğunda, Cumhurbaşkanlığı 10 puan üzerinden 8.4, öğretmenler 8.1, jandarma 7.8, emniyet ve muhtarlar da 7'şer puan aldı. 
     ''Milletvekillerinin 10 üzerinden 1.7 puanla güvenilirlikte sonuncu'' olduğu belirtilen araştırmada, vatandaşın yöre siyasetçilerini, kooperatif yöneticilerini, gümrük müdürlerini, medya, işadamı ve banka müdürlerini de ''güvenilmez'' bulduğu ortaya çıktı. 
     Vatandaşın en fazla işinin düştüğü kurumlar hastane ve sağlık ocakları olurken, en rahat ettiği kurumlar da muhtarlıklar, nüfus müdürlükleri, tarım müdürlükleri ve veterinerlikler olarak belirlendi. 
     Vatandaşın yüzde 55.6'sı hastane ve sağlık ocaklarında, yüzde 66.7'si da kaymakamlıklarda işini sıkıntısızca hallettiğini belirtirken, bu kurumların da aralarında bulunduğu 14 yere işi sıklıkla düşen 6626 kişinin yüzde 63.6'sının sorununu sıkıntısızca hallettiği tespit edildi. 
     Türkiye Kamu-Sen'den yapılan açıklamada, ''düşük ücret, olumsuz çalışma şartları, yoğun siyasi baskılar ve Avrupa ile kıyaslandığında yetersiz kalan personel sayısı ve ücret düşüklüğüne rağmen, kamu çalışanlarının hizmetlerinin memnuniyet verici olmasının, memurların özverili çalışmalarının göstergesi olduğu'' kaydedildi. 
     Açıklamada, ''İlerleyen günlerde özelleştirmelerin ve yerelleşmenin yaygınlaşacağını göz önüne aldığımızda toplum ile sivil yöneticiler arasında büyük bir güven sorununun yaşanması muhtemel görünüyor. Çeşitli çevrelerin devleti, kurumlarını ve kamu çalışanlarını yıpratmak amacıyla giriştiği pek çok kampanyaya rağmen halkımızın, devlete ve kamu çalışanlarına duyduğu güven ve memnuniyet de Türkiye Kamu-Sen olarak tüm memurlarımızın adına yüzümüzü güldürmüştür'' denildi. 
     
</TEXT>
</DOC>
