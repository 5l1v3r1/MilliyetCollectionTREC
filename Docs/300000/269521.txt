<DOC>
<DOCNO> 269521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur06.html </URL>
<DATE> 2004/09/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Telle boğazı sıkılan hamile kadın, bayılınca ölümden kurtuldu... 
</HEADLINE>
<TEXT>

     DHA 
MERSİN'de kimlikleri saptanamayan biri kadın 2 hırsız, soygun amacıyla girdikleri evde sesleri duyarak uyanan 4 aylık hamile 25 yaşındaki Arzu Tuncer'e zorla bir hap içirdikten sonra boğazını telle sıktı. Bayılan kadının öldüğünü sanan hırsızlar kaçtı. 
     Olay Toroslar Mahallesi'nde Tuncer Ailesi'nin oturduğu 2 katlı evde önceki gece meydana geldi. Eşi iş nedeniyle şehir dışında olan Arzu Tuncer, gece aşırı sıcaktan bunalıp terasta yattı. Sabaha karşı saat 05.00 sıralarında evinden gelen seslere uyanan Tuncer, aşağıya indi. 4 aylık hamile olan Arzu Tuncer, evde karşılaştığı biri kadın iki hırsız tarafından ağzı kapatılarak etkisiz hale getirildi. Tuncer'e henüz ne olduğu anlaşılamayan bir hap içiren zanlılar ardından hamile kadının boğazını telle sıkmaya başladı. Arzu Tuncer bayılarak yere yığılırken, hırsızlar da öldüğünü sanıp evden kaçtı. 
     AKRABALARI BULDU Dün öğle saatlerinde eve gelen yakınları Arzu Tuncer'i yerde baygın halde buldu. Mersin Devlet Hastanesi'ne götürülen Arzu Tuncer ile karnındaki bebeğinin sağlık durumunun iyi olduğu belirtildi. Hırsızların genç kadına içirdikleri hapın da uyku hapı olduğu anlaşıldı. Tuncer'in evinde yapılan incelemede bir miktar ziynet eşyasının çalındığı belirlendi. 
     Hırsızların yakalanması için başlatılan çalışmanın sürdüğü belirtildi. 
     
</TEXT>
</DOC>
