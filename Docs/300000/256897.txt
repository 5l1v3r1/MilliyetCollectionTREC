<DOC>
<DOCNO> 256897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur28.html </URL>
<DATE> 2004/07/20/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Doktora ulaşamayınca milletvekilini aradı... 
</HEADLINE>
<TEXT>

     Balıkesir'in Bandırma İlçesi'nde, kanama nedeniyle hastaneye kaldırılan, ancak nöbetçi kadın hastalıkları ve doğum uzmanının bulunmaması nedeniyle müdahale edilemeyen 8.5 aylık hamile kadının yardımına, AK Parti Balıkesir Milletvekili Turhan Çömez yetişti. 
     AA muhabirinin aldığı bilgiye göre, kanama geçiren 8.5 aylık hamile eşi Selma Külefli'yi 30 , gece yarısı SSK Bandırma Hastanesi Acil Servisi'ne götüren Erdinç Külefli, tüm aramalara rağmen hastanenin nöbetçi kadın hastalıkları ve doğum uzmanına ulaşılamayınca, milletvekili Çömez'i cep telefonundan arayarak yardım istedi. 
     Külefli'nin kendisini aramasından sonra hastaneye giden Çömez, nöbetçi doktorun tüm çabalara rağmen bulunamaması üzerine ''112 Acil Servis' ekiplerini arayarak, Selma Külefli'yi ambulansla Bandırma Devlet Hastanesi'ne naklettirdi. 
     Bandırma Devlet Hastanesi'nde de, müdahaleye rağmen kanaması artan hasta, acil ameliyata alındı. 
     Aynı zamanda cerrah olan Turhan Çömez ile Kadın Hastalıkları ve Doğum uzmanı Bandırma Devlet Hastanesi Başhekimi Yalçın Düker tarafından gerçekleştirilen operasyonda, genç kadının ve bebeğinin hayatı kurtarıldı. Yaklaşık bir saat süren operasyonla dünyaya gelen 1 kilogram 750 gram ağırlığındaki erkek bebek, kuvözde bakıma alınırken, anne kliniğe yatırıldı. 
     
     ''VATANDAŞ YARDIM İSTEYİNCE'' 
     AK Parti Balıkesir Milletvekili Turhan Çömez, AA muhabirine yaptığı açıklamada, Gönen'in Paşaçiftlik Köyü'nde oturan annesini ziyarete gittiğinde, Erdinç Külefli adlı vatandaşın kendisini cep telefonundan arayarak yardım istediğini söyledi. 
     Görüşme üzerine, SSK Bandırma Hastanesi'ne gecenin ilerleyen saatlerinde gittiğini, hastanın acil serviste nöbetçi olan kadın doğum doktorunu uzun süredir beklediğini öğrendiğini kaydeden Çömez, ''Tüm aramalara rağmen doktora ulaşamayınca 112 Acil Servis'i arayarak hastayı Bandırma Devlet Hastanesi'ne naklettirdim. Daha önce de düşük yapan anneyi, kanamaya bağlı olarak hayati risk taşımasından dolayı acilen ameliyata aldık. Operasyon başarıyla tamamlandı, anneyi hem sağlığına hem de bebeğine kavuşturduk'' dedi. 
     Bandırma Devlet Hastanesi Başhekimi Yalçın Düker de, operasyonun zamanında yapılması sayesinde anne ve bebeğinin hayatının kurtarıldığını belirtti. Düker, ''Ameliyat sırasında da hastanın kanaması devam ediyordu. Eğer müdahale yapılmamış olsaydı, anne ve çocuğu kaybetme riskimiz çok fazlaydı'' diye konuştu. 
     Bandırma SSK Hastanesi Başhekimi Dr. Ethem Karpuz ise, olayda ihmali bulunduğu belirlenen nöbetçi kadın hastalıkları ve doğum uzmanı hakkında soruşturma başlatıldığını bildirdi. 
     
     ''BEBEĞİME 'TURHAN' ADINI KOYACAĞIM'' 
     Erdinç Külefli, Çömez'in duyarlılığı sayesinde eşinin ve bebeğinin kurtulduğunu belirterek, ''Nöbetçi doktoru bulamayınca çaresiz kaldım ve milletvekilimizi aradım , Eğer onu arayarak durumu kendisine aktarmamış olsaydım şimdi oğlum ve eşim hayatta olmayacaktı. Oğluma, hayatını kurtaran Turhan Bey'in adını vereceğim'' dedi. 
     
</TEXT>
</DOC>
