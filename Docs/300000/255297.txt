<DOC>
<DOCNO> 255297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/yasam/yas03.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Zıpkın avında boğuldu 
</HEADLINE>
<TEXT>


Bodrum eski Belediye Başkanı Tuğrul Acar'ın oğlu Alican, balık avlamak için daldığı sudan çıkamadı. Cesedi 25 metre derinlikte bulunan Acar'ı arayan arkadaşları da yoğun bakımda... 

YAŞAR ANTER Muğla DHA 

Bodrum Yalıkavak'ta arkadaşlarıyla zıpkınla avlanmak için dalış yapan ANAP'lı eski Belediye Başkanı Tuğrul Acar'ın oğlu Alican Acar 18 , dipte fazla kalınca kandaki karbonmonoksit artışına bağlı olarak kendinden geçip boğuldu. 
Ali Çetin 45 ile Yamaç Çetin 18 ve Acar önceki gün 14.00'de tekneyle avlanmak için denize açıldı. Kargı Adası kıyılarında bellerine sekizer kiloluk kurşun ağırlık bağlayan grup, zıpkınlarını alarak denize girdi. Çetinler, Acar'ın yaklaşık 1.5 saat geçmesine rağmen tekneye dönmemesi üzerine aramaya başladı. Yaklaşık 3.5 saat süren aramada Acar'ın izine rastlayamayan baba - oğul, yardım istedi. Teknelerle denize açılan yaklaşık 60 kişi ve eski dalgıç Tuğrul Acar da arama çalışmalarına katıldı. 
Bodrum Era Yelken Kulübü'nde optimist yapan ve Marmara Koleji'nden bu yıl mezun olup üniversite sınavlarına giren Acar'ın cesedi 20.45'de 25 metre derinlikteki kayalıkların arasında bulundu. Yapılan otopside Acar'ın başındaki çiziklerin gencin dibe çökerken kayalara sürtünmesi ve çarpmasından olabileceği görüşüne varıldı. 

Karada sağlık rezaleti 
Alican Acar'ı ararken aşırı su yutan ve kendilerinden geçen baba - oğul Çetin'ler, yarı baygın halde Yalıkavak Limanı'na getirildi. Yaklaşık bir saat önce haber verilmesine rağmen ambulans gelmemesi tepki çekerken, vatandaşların kolonyayla ilkyardım yapmaya çalıştığı görüldü. Karga - tulumba taşınarak bir otomobilin bagajına konulan ve hastanele kaldırılan baba - oğulun hayati tehlikeyi henüz atlatamadıkları belirtildi. 

8 bin kişi uğurladı 
Ölümü Bodrum'u yasa boğan Acar için dün öğlen Tepecik Camisi'nde düzenlenen cenaze törenine yaklaşık sekiz bin kişi katıldı. Törende eski başbakan Mesut Yılmaz da hazır bulunurken, gazeteciler, ailenin hiçbir tepkisi olmamasına rağmen yaklaşık 20 kişinin saldırısına uğradı. Acar'ın cenazesi Gümbet Türbe Mezarlığı'nda toprağa verilirken baba Acar "Ömrümün şokunu yaşıyorum. Biricik oğlum gitti" dedi. 



</TEXT>
</DOC>
