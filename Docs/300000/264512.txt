<DOC>
<DOCNO> 264512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur40.html </URL>
<DATE> 2004/08/18/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Doğu Akdeniz'de yağış beklentisi... 
</HEADLINE>
<TEXT>

     Doğu Akdeniz Bölgesi'nin yağışlı havanın etkisi altına gireceği bildirildi. 
     Adana Meteoroloji Bölge Müdürlüğü'nden alınan bilgiye göre, Doğu Akdeniz yöresi, yarından itibaren yurdun batı kesiminde olduğu gibi yağışlı hava kütlesinin etkisi altında kalacak. 
     Sağanak yağışın özellikle yüksek ve iç kesimlerde 3 gün süresince etkili olacağı, hava sıcaklıklarının mevsim normallerinde seyredeceği belirtildi. 
     Öte yandan, Mersin Büyükşehir Belediyesi Su ve Kanalizasyon İşleri Müdürlüğü MESKİ , yörede etkili olması beklenen yağmura karşı tedbirler almaya başladı. 
     MESKİ Su-Kanal Müdürü Halit Sümen, İstiklal Caddesi'ndeki yağmur suyu drenaj kanallarını programlarından daha erken sürede temizlemeye başladıklarını, ayrıca Mezitli ve Barbaros derelerinde de çalışmalar yaptıklarını belirtti. 
     
</TEXT>
</DOC>
