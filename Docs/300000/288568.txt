<DOC>
<DOCNO> 288568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/soneko06.html </URL>
<DATE> 2004/11/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sinema salonlarına Türk filmi dopingi... 
</HEADLINE>
<TEXT>

     Türk filmleri, sinema salonlarına ciro ve seyirci sayısı açısından doping etkisi yaptı. 
     AFM Sinemaları CEO'su Mehmet Altıoklar, AA muhabirine yaptığı açıklamada, Türkiye'de pazarın şu anda yıllık 120 milyon dolar civarında olduğunu söyledi. 
     Yıl sonunda izleyici sayısının 27-28 milyona ulaşmasını beklediklerini kaydeden Altıoklar, ''Gora çok önemli bir faktör. Tek başına 4-5 milyon kişi getirmesi ve şimdiye kadarki en yüksek seyirci rekorunu kırması bekleniyor. Gora'da seyirci sayısı 4 milyonu aşarsa yıllık rakam 30 milyona yaklaşır, 4 milyonun altında kalırsa bu yılın toplam seyirci sayısı 28 milyon civarında olur '' şeklinde konuştu. 
     Mehmet Altıoklar, Türk filmlerinin özellikle son 2 yıldır çok ivmelenmiş bir seyir izlediğine değinerek, ''Son yıllarda yapılan büyük prodüksiyonlu Türk filmleri, yüzümüzü güldürmenin de ötesinde bizi adeta ihya etti'' dedi. 
     Türkiye'de şu ana kadar seyirci rekoru kırılan en iyi 11 filmden 8'inin Türk filmi olduğuna dikkat çeken Altıoklar, 10 yıl önce seyirci sayısında toplamdaki pazar payı yüzde 1-2'lerde olan Türk filmlerinin payının 2003'te yüzde 22-23'lere geldiğini, bu yıl sonunda Gora ile birlikte yüzde 40'lara yükseleceğini söyledi. 
     Altıoklar, bu rakamların Türk yapım sektörünün çok iyiye gittiğini gösterdiğini, ancak sektörün yine de henüz kurumsallaşamadığını ifade etti. 
     
     ''KORSANDA, NE KAYBETTİĞİMİZİ BİLE TAM BİLMİYORUZ'' 
     Türkiye'de sinemanın para kazanılacak sektör olarak düşünülmediğini dile getiren Altıoklar, ''Bu hep bir sanat olarak düşünüldü. Hayır... Sinema, sanatın ticaretidir. Ve doğru bir film yapıldığında çok kısa geri dönüşlerle para kazanılabiliyor. Yüksek oranlarda kısa dönemli geri dönüşler de legal sektörlerde kolay bulunabilecek iş değil'' diye konuştu. 
     Altıoklar, Türkiye'de sinema sektörünün kurumsallaşamamasının ve ciddi bir finansal kaynağın aktarılmamasının iki temel nedeni bulunduğunu kaydederek, ''Bir tanesi, finansörler prodüksiyon şirketlerinin şeffaflığına çok güvenmiyor. Ben parayı yatırırım ama bu şirket beni kazıklar mı endişesi var. Diğeri ise, nasıl iş yapacağı çok kolay tahmin edilen bir ürün olmaması nedeniyle güvensizlik söz konusu'' dedi. 
     Korsan VCD'lere de işaret eden Altıoklar, korsan VCD'lerin, toplam seyircinin üçte birini aldığının tahmin edildiğine dikkat çekti. Altıoklar, ''Korsan nedeniyle çok büyük para kaybettik ama tamamen yasadışı olduğu için neyi kaybettiğimizi bile tam olarak bilmiyoruz'' dedi. 
     
     ''GORA, BU SENENİN KADERİNİ ÇOK ETKİLEYECEK'' 
     Cinecity sinemalarının bağlı olduğu Alarko Turizm Grubu Sinema İşletmeleri Müdürü Ümit Türüdü de, bu yıl 800 bin ve üzerinde seyirci çeken 6 filmden 4'ünün Türk filmi olduğunu söyledi. 
     Türüdü, şu anda yaklaşık 22 milyon civarında olan toplam seyirci sayısının Gora ile ciddi oranda artacağını belirterek, ''Gora, bu senenin kaderini çok etkileyecek. Yaklaşık 400 salonda aynı anda oynayacak Gora'nın seyirci sayısında, bir kereden fazla giden izleyici sayısı da etkili olacak'' diye konuştu. 
     Türkiye'de sinema sektörünün yatırım olarak görülmediği için para kazanılır bir endüstri haline gelemediğini ifade eden Türüdü, şunları kaydetti 
     ''Bu, daha yeni yeni oluyor. Filmi sadece sanat için yapmıyorlar. Sanatın yanı sıra yatırımcının da parasını kazanması lazım. Yönetmenler belki farklı gözle bakıyor ama, yapımcı için karlı bir yatırım olması gerekiyor. Türk filmlerinden para kazanılmaya başlandı. Bundan sonra devamı gelecektir.'' 
     
</TEXT>
</DOC>
