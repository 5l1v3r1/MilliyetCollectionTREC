<DOC>
<DOCNO> 274154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/spor/spo03.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Saidou hazırlığı 
</HEADLINE>
<TEXT>



Özel ilgi gösterdi 
GALATASARAY, İstanbulspor maçının hazırlıklarını dün sabah yaptığı tek antrenmanla sürdürdü. Florya Tesisleri'nde yaklaşık 1.5 saat süren çalışmada Teknik Direktör Hagi, 6 haftadır forma şansı tanımadığı Saidou ile yakından ilgilendi. Rumen çalıştırıcı, Kamerunlu futbolcuyla özel bir görüşme yaparak, "Hazır ol. Her an şans bulabilirsin" mesajı verdi. 

Toplantıya gitti 
BANYODA düşerek ayağını yaran Suat Usta ile sakatlığı devam eden Brezilyalı futbolcu Conceiçao idmana katılmadı. Teknik Direktör Hagi, çalışmanın ardından FIFA Futbol Komitesi Toplantısı'na katılmak üzere Zürih'e uçtu. 8 yıldır komite üyesi olan Rumen teknik adam, bu akşam İstanbul'a dönecek ve İstanbulspor maçının hazırlıklarına katılacak. 

'Acele etmeyin' 

HAGİ, yönetime oyuncularının performansından memnun olduğunu ve yeni bir transfere ihtiyaç duymadığını bildirdi. Rumen hocanın, Kasım ayına kadar transfer konusunun kapatılmasını isteyip, "Oyuncularımın kafası karışmasın. Bu takıma takviyeye gerek yok. İstediğimiz randımanı alamazsak tekrar görüşürüz" dediği öğrenildi. Ayrıca sezon başından bu yana gündemde olan Gallardo konusu kapatıldı. 

Sponsor modeli 

GALATASARAY'IN Seyrantepe'de yapmayı planladığı yeni stadının isminin ihaleyle sponsorlara verileceği öğrenildi. Sarı - Kırmızılılar'ın, Nokia Arena, Daimler Benz Stuttgart ve Schalke Auf Arena Stadları'ndaki gibi sponsor modelini benimsediği belirtildi. Ayrıca tribünlerin de ihale yoluyla firmalara kiralanıp, isimlendirilmesi gündeme geldi. 

Felipe'de 2. perde 

TEKNİK Direktör Fatih Terim döneminde Galatasaray'dan kaçan Felipe konusunda ikinci raund başladı. Sarı - Kırmızılılar, Sambacı aleyhine FIFA'da açtığı davadan sonuç alamayınca, bu kez oyuncunun yeni takımı Vasco de Gama için atağa kalktı. Yöneticiler, bonservis ücreti isteyerek, Brezilya ekibini şikayet etti. 
SARI-Kırmızılılar'ın davadan umutsuz olmasına karşın bugüne kadar ödediği 3.5 milyon doları kurtarmak istediği bildirildi. FIFA'nın önümüzdeki günlerde Galatasaray'ın dosyasını incelemeye alacağı vurgulandı. Ancak FIFA'nın, Galatasaray'ın futbolcuya zamanında ödeme yapmaması nedeniyle yine olumsuz karar vermesi bekleniyor. 

Sabri'den itiraf 

SARI - Kırmızılı takımın genç yıldızlarından Sabri, performansıyla ilgili yapılan eleştirilere hak verdi. Sabri, "Bu sezon tam olarak kendimi bulamadım. Şut atmam gerektiği yerde pas, pas vermem gerektiği yerde şut atıyorum. Bunları iyi şekilde ayarladığım zaman çok daha iyi olacağım. Hocamızla sorunum yok. Bizimle çok yakından ilgileniyor" diye konuştu. 


</TEXT>
</DOC>
