<DOC>
<DOCNO> 282684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun12.html </URL>
<DATE> 2004/10/23/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Irak'ta dövülen Türk şoför yaşam mücadelesi veriyor 
</HEADLINE>
<TEXT>

     Irak'ta Türk kamyon şoförlerine yönelik saldırılar sürüyor. Zaho kentine giden bir kamyon şoförü, kaldığı otel odasında peşmergelerin saldırısına uğradı. 
     Öldürülesiye dövülen dursun aydın, bir yol kenarında arkadaşları tarafından bulundu. Aydın, Ankara Dışkapı SSK Hastanesi'nde ölümle mücadele ediyor. 
     48 yaşındaki Dursun Aydın, Ankara'da çalıştığı Erok Trans şirketi'nin boş kamyonunu teslim etmek üzere 12 gün önce Irak'ın Zaho kentine gitti. 
     Aracını tır parkına çeken Aydın, kendisini gümrük görevlisi olarak tanıtan bir kaç kişi tarafından yolda çevrildi. Aydın, kendisinden kamyonun belge ve anahtarlarını isteyen bu kişilere, aracı şirketin Zaho'daki yetkililerine teslim edeceğini söyleyerek yoluna devam etti. 
     
     Aydın beş kişi tarafından kaçırıldı 

     Otele yerleşen Dursun Aydın kısa süre sonra kapıyı kırarak içeri giren beş kişi tarafından kaçırıldı. Elleri ve gözleri bağlanan Aydın, ıssız bir yerde öldüresiye dövüldü. 
     Yol kenarında, kendisini arayan arkadaşları tarafından bulunan Aydın, Türk sınırından geçirilerek önce Silopiye ardından da Ankara'ya götürüldü. 
     
     Aydın'ın beyin travması geçirdiği açıklandı 

     Dışkapı SSK Hastanesi'nde tedavi altına alınan Aydın'ın beyin travması geçirdiği bildirildi. Beyin kanaması geçiren ve güçlükle konuşan Aydın, kendisine saldıran kişilerin peşmergeler olduğunu ileri sürdü. 
     
</TEXT>
</DOC>
