<DOC>
<DOCNO> 281752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/yasam/axyas01.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Grip aşısı' için piyango 
</HEADLINE>
<TEXT>


SEMA EMİROĞLU New York 

ABD'nin İngiltere'den ısmarladığı milyonlarca doz grip aşısı bozuk çıkınca, halk paniğe kapıldı. Grip aşısı bulunan eczanelerin önünde uzun kuyruklar oluşurken, New Jersey'de 70 bin nüfuslu Bloomfield kasabası, elindeki 300 doz aşıyı, piyango çekilişiyle dağıtmayı kararlaştırdı. Kasabanın sağlık direktörü Trevor Weigle, yöntemi en adil yol olarak gördüklerini belirterek, "En son istediğimiz şey, insanların kuyrukta bekleyip grip aşısının garanti olduğuna inanmalarıdır" dedi. Bu arada aşı bulunan eczane ve süpermarketler önündeki kuyruklar, 'can alıcı' hale geldi. Kısıtlı miktardaki grip aşısından isteyen yüzlerce kişi geri çevrilirken, San Francisco'da, 79 yaşındaki bir kadın kuyrukta hayatını kaybetti. ABD Sağlık Bakanı Tommy Thompson ise, halkı yeni bir düzenleme yapılıncaya kadar sabırlı olmaya davet etti. 




</TEXT>
</DOC>
