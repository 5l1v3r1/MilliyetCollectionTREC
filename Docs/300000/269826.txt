<DOC>
<DOCNO> 269826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur17.html </URL>
<DATE> 2004/09/07/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yağmur soğukla geliyor, sıcaklık 7 derece düşecek 
</HEADLINE>
<TEXT>

     Sonbahar yağmur ve soğukla geldi... Yeni haftaya yağmurla başlayan Türkiye, Perşembe gününden itibaren Karadeniz üzerinden gelen serin ve yağışlı havanın iyiden iyiye etkisinde kalacak. Pazar gününe kadar sürecek yağışlar, Marmara ve Karadeniz'de su baskınlarına yol açabilir. 
     Tüm bölgelerde görülecek yağışlarla birlikte hava sıcaklığı 7 derece azalacak. Perşembe günü öğleden sonra beklenen fırtınayla birlikte, kuzey bölgelerde sıcaklıklar düşüşe geçecek. Hava sıcaklığı Cuma günü İstanbul'da 20, Ankara'da 18, İzmir'de 26, Adana'da 28, Samsun'da 22 dereceye kadar düşecek, Antalya dışında bütün illerimizde sıcaklık 30 dereceyi geçemeyecek. 
     Meteoroloji'den alınan bilgiye göre, Çarşamba akşam saatlerinde Trakya'dan itibaren etkisini gösterecek yeni bir sağanak dalgası Cuma günü tüm yurdu etkisi altına alacak. 
     Bugün akşama kadar, İstanbul, Doğu Karadeniz ve Muğla yağışlı olacak. Bütün bölgelerde kuvvetli rüzgar görülüyor... 
     Önümüzdeki 3 günün hava raporu ise şöyle 
     Çarşamba 
     Gün içinde Doğu Karadeniz'de sağanak yağış sürecek. Akşam saatlerinde ise Trakya'dan yeni bir yağışlı hava yurda giriş yapıyor... Yine güney bölgelerimiz az bulutlu ve açık, diğer kesimler parçalı bulutlu olacak. 
     Perşembe 
     Sağanak, Marmara, Ege, Batı ve Orta Karadeniz ile Ankara-Eskişehir çevrelerini etkisi altına alıyor... Marmara'da şiddetli poyraz görülecek. Diğer yerler parçalı ve az bulutlu bir gün geçirecek. 
     Cuma 
     Yağmur tüm yurdu kaplıyor... İstanbul-İzmit, İç Ege, Akdeniz'in tamamı, İç Anadolu, ve Karadeniz yağmurlu bir gün geçirecek. Özellikle Batı ve Doğu Karadeniz'de yağmur şiddetli olacak, sel ve su baskınlarına dikkat Etkili poyraz Batı Karadeniz'de kendisini hissettirirken, hava sıcaklığı hissedilir derecede azalacak. 

     
</TEXT>
</DOC>
