<DOC>
<DOCNO> 298908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonsiy04.html </URL>
<DATE> 2004/12/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
CHP'li Selvi İktidarın halkı uyutma yolları 17 Aralık'ta sona erdi 
</HEADLINE>
<TEXT>

     CHP Genel Başkan Yardımcısı Cevdet Selvi, AB'nin 2 yıl süresince adeta ''halkı oyalama malzemesi'' haline geldiğini savundu. Selvi, ''İktidarın 10-15 yıl sürecek olan müzakerelerle kendini ve halkı oyalama, uyutma yolları 17 Aralık'ta sona ermiştir'' dedi. 
     Selvi, yaptığı yazılı açıklamada, ''AK Parti iktidarının 2 yıldır sürdürdüğü politikalara artık devam etmesinin mümkün olmadığını'' belirtti. 
     İktidarın 2 yıl IMF ve uluslararası finans kuruluşlarının ''kayıtsız şartsız talimatını, programını uyguladığını ve 3 yıl daha uygulama sözü verdiğini'' savunan Selvi, ''Dış politikasını ülke gerçeklerini bile dikkate almadan, sonuçlarını hesap etmeden ABD'ye teslim etmiş, AB 2 yıl süresince adeta halkı oyalama malzemesi haline getirilmiştir'' dedi. 
     Selvi, ''iktidarın 10-15 yıl sürecek olan müzakerelerle 'kendini ve halkı oyalama, uyutma' yollarının 17 Aralık'ta sona erdiğini'' ileri sürdü. 
     Çiftçisinden esnafına, işçisinden emeklisine memuruna kadar tüm emekçi halkın geçinemez duruma geldiğini savunan Selvi, yoksulluğun derinleştiğini, yaygınlaştığını, kalıcı hale geldiğini öne sürdü. Selvi, ''Geleceğin endişe verici olduğunu gösteren 2005 bütçesi ve somut rakamlarıdır'' dedi. 
     
</TEXT>
</DOC>
