<DOC>
<DOCNO> 266964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sontur20.html </URL>
<DATE> 2004/08/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Eskişehir'de bir fabrika inşaatı çöktü 4 işçi öldü... 
</HEADLINE>
<TEXT>

     Eskişehir Organize Sanayi Bölgesi'nde OSB bir fabrika inşaatı çöktü. 
     Eti Bisküvileri A.Ş'ye ait kek fabrikası inşaatı henüz bilinmeyen bir nedenle çöktü. Çöken fabrika inşaatının altında kalan işçilerden 4'ü öldü. 
     Eti Bisküvileri A.Ş'ye ait kek fabrikası inşaatının henüz bilinmeyen nedenle çökmesi sonucu enkazın altında kalan işçilerden Ali Aydoğan, Fuat Yılmaz ve Cemal Gökçek öldü, Şakir Aytun ve Ahmet Kamber yaralandı. Yaralanan işçiler Devlet Hastanesi'ne kaldırıldı. Enkazın altında kalıp yaralanan ve Devlet Hastanesi'ndeki ilk müdahalesinin ardından Osmangazi Üniversitesi Tıp Fakültesi Hastanesi'ne sevk edilen Şakir Aytun da müdahaleye rağmen öldü. 
     
     MONTAJ HATASI 

     Eti Bisküvileri A.Ş'ye ait kek fabrikası inşaatının denetimini üstlenen Yöntem Yapı ve Denetim Şirketi yetkilileri, olay yerinde yaptıkları ilk incelemelerde, inşaatın vinç ve montaj hatası yüzünden çöktüğü ihtimali üzerinde durduklarını söylediler. 
     Türkiye Lokomotif ve Motor Sanayii A.Ş. TÜLOMSAŞ Sivil Savunma ekipleri de enkazda yaptıkları incelemeleri tamamladı. Ekipler enkazın altında kalan işçi olmadığını belirledi. 
     
     KEK FABRİKASI 

     ETİ Şirketler Grubu Başkanı Firuz Kanatlı, OSB'de 107 dekar alanda faaliyet gösterecek kek fabrikasının temelini 13 Temmuz'da atmıştı. 
     Kanatlı, temel atma töreninde yaptığı konuşmada, yatırımın 2005 yılı başında tamamlanacağını söylemişti. Kanatlı, üretim yapan 5 fabrikaya ilave olarak yaptırılan ve sadece kek üretecek tesisin, Türkiye'nin en büyük kek fabrikası olacağını açıklamıştı. 
     

     
</TEXT>
</DOC>
