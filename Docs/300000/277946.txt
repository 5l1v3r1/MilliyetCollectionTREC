<DOC>
<DOCNO> 277946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/axspo01.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye kolları sıvıyor 
</HEADLINE>
<TEXT>


MİLLİYET'in haberi üzerine, İstanbul ve Trabzon defterdarlıklarının, Galatasaray ve Trabzonspor hakkında soruşturma başlatacağı öğrenildi. Federasyon da, Süper Lig kulüplerini uyaracak 

CEMAL ERSEN 


Bilgi istenecek 
GALATASARAY ve Trabzonspor kulüplerinin, Futbol Federasyonu'na düşük ücretler beyan etmesinin ortaya çıkmasının ardından, İstanbul ve Trabzon defterdarlıklarının harekete geçtiği bildirildi. Daha önce de medyada yer alan benzeri haberler nedeniyle soruşturma açan Maliye müfettişlerinin öncelikle federasyondan ilgili sözleşmeler hakkında bilgi isteyeceği kaydedildi. 

Ceza almışlardı 
BAKANLIK, iki yıl evvel de aralarında Galatasaray ve Fenerbahçe'nin de bulunduğu pekçok kulübe ceza kesmiş, bu vergi cezaları daha sonra affedilmişti. Futbol Federasyonu Başkan vekili Şekip Mosturoğlu, tüm profesyonel kulüpleri resmi sözleşmelerde gerçek rakamları yazmaları konusunda uyardıklarını, Süper Lig temsilcileriyle bir araya gelerek olayı irdeleyeceklerini söyledi. 

'Futbolcu ödesin' 
GALATASARAY'IN federasyona beyan ettiği sözleşmelere komik rakamlar yazmasıyla başlayan tartışmayı yorumlayan Mosturoğlu, "İkinci Lig A kategorisindeki kulüplerimizi uyardık. Sırada Süper Lig var" diye konuştu. Kulüplerin futbolcuların vergilerini üstlendiğine dikkat çeken Mosturoğlu, "Vergiyi gerçek mükellefler ödediği takdirde bu olumsuzluklar da ortadan kalkacaktır" dedi. 

Sorumluluğu yok 
CİM-BOM'UN, İMKB'de işlem gören Sportif A.Ş.'nin faaliyet konusunun, markanın yönetim haklarına sahip bir pazarlama şirketi olduğu, futbolcularla ilgili gelir ve giderlerin şirketin sözleşmesinde yer almadığı ortaya çıktı. Bu nedenle resmi sözleşmelere dilediği rakamı yazabilen Sarı-Kırmızılılar, ortaklarına karşı doğacak sorumluluktan da kurtulmuş oldu. 


</TEXT>
</DOC>
