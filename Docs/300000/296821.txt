<DOC>
<DOCNO> 296821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy02.html </URL>
<DATE> 2004/12/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yargıtay, MGV'nin dağıtılması kararını onadı .. 
</HEADLINE>
<TEXT>

     Yargıtay 18. Hukuk Dairesi, Ankara 25. Asliye Hukuk Mahkemesi'nin Milli Gençlik Vakfı'nı kapatma kararını onadı. 900 bürosu, 125 yurdu, 15 bin yurt öğrencisi ve 2 çocuk yurdu bulunan Vakfın mal varlığı Vakıflar Genel Müdürlüğü tüzel kişiliğine devredilecek. 
     Yargıtay 18. Hukuk Dairesi, Ankara 25. Asliye Hukuk Mahkemesi'nin Milli Gençlik Vakfı'nı kapatma kararını onadı. 
     Vakıflar Genel Müdürlüğü vakfın kapatılması için Ankara Adliyesi'ne dava açmıştı. Ancak Ankara 25. Asliye Hukuk Mahkemesi, kapatma davasını reddetmişti. Mayıs ayında kararın temyiz edilmesi üzerine, Yarıtay 18. Hukuk Dairesi, bu kararı bozarak, dosyayı mahkemeye geri göndermişti. 
     Ankara 25. Asliye Hukuk Mahkemesi de 3 Haziran 2004 tarihinde Yargıtay'ın bozma ilamına uyarak, vakfın dağıtılmasına karar vermişti. 
     
     YARGITAY KARARI 
     MGV'nin temyiz başvurusu üzerine Yargıtay 18. Hukuk Dairesi, dosyayı yeniden görüştü. Yüksek mahkeme, kapatma kararını onadı. Karar gerekçesinde, önceki gerekçe tekrar edildi. 
     Daire, gerekçesinde, "Devletin siyasi, hukuki, iktisadi temel nizamlarını dini esaslara göre değiştirmek amacıyla Anayasal düzeni bozmaya çalışıyorlar, yaptıkları eylemler görmezden gelinemez, bu vakfın kapatılması gerekir" denildi. 
     Gerekçede, MGV'nin Arap milliyetçisi bir gençlik yetiştirme çabası ve çalışması içinde bulunduğu belirterek, denetimler sırasında ele geçirilen ve üzerinde "Milli Gençlik Vakfı Orta Öğretim Birimi" yazılı 63 sayfalık kitabın, vakfın ülke genelinde illegal örgütlenme modelini ortaya koyduğu kaydediliyor. Gerekçede, "Buna göre her ilde bir 'orta öğretim komisyonu' kurulduğu, öğrencilerin 'asıl' ve 'sempatizan' olarak gruplandırıldığı belirlenmiştir. Kitapta böyle bir örgütlenmeye gitmekteki amacın, 'Milli Eğitimin yetersiz ve yanlış politikalarıyla öğrencilere okul hayatları boyunca zehir verildiği, inançlarından ve benliklerinden kopartıldığı, yarının gençlerine sahip çıkılarak Kuran kültürüyle yetişmelerinin sağlanması' olduğu da belirtilmektedir" denildi. 
     
     İMAM HATİP 
     Gerekçede, üniversiteye giremeyen imam hatip mezunları illegal yollarla, Mısır El Ezher Üniversitesi başta olmak üzere, diğer İslam ülkelerindeki üniversitelerine yollandığı belirtilerek, "Kapatılan RP, MGV ve Yuva Vakıfları aracılığı ile, illegal sınavlar tertiplenerek, İslam ülkelerindeki cemaat okullarına öğrenci gönderilmektedir" denildi. 
     Gerekçede, kapatılan RP Genel Başkanı Necmettin Erbakan'nın MGV için, "Bir genç, ben MGV üyesiyim diyorsa 4 fakülte bitirmekten daha fazla feyz almış demektir. Cihat terkedilirse zillet gelir, bugün yaşadığımız zorlukların temelinde bu yatıyor, cihat ancak cihat varsa zilliyetten kurtulur. İzzete ulaşmak mümkündür. Yeniden İstanbul'un fethine yürümek için kılıçlarımızı bir kere daha biliyoruz. 
     Hep beraber bugünkü köle düzenini bir an evvel yıkmak için İslam birliği için bütün gücümüzle çalışacağıma söz veriyorum" yönündeki demeçlerine de yer veriliyor. 
     
     12 EYLÜL'DEN SONRA KURULDU 
     Milli Gençlik Vakfı 12 Eylül'den sonra kuruldu. 
     Başkanlığını İlyas Töngüş'ün yaptığı Milli Gençlik Vakfı'nı, Necmettin Erbakan ile Nakşibendi Tarikatı Lideri Prof. Dr. 
     Esat Coşan çekişmesinin doğurduğu biliniyor. Nakşibendi şeyhi Mehmet Zahit Kotku'nun ölümü üzerine, yerine geçen damadı Prof. Dr. Esat Coşan, Hak Yol Vakfı'nı kurdu. 
     Avustralya'da hayatını kaybeden Coşan ile anlaşmazlığa düşen Erbakan, siyasi yasağının kalkmasından sonra Refah Partisi'ni daha sonra partinin gençlik kolları işlevini görecek olan Milli Gençlik Vakfı'nı kurdurdu. Vakfın üye sayısının 350 bin olduğu iddia ediliyor. 70 bin üniversite öğrencisiyle bağlantısı olduğu belirtilen vakfın hemen hemen bütün illerde teşkilatı, 900 bürosu, 125 yurdu, 15 bin yurt öğrencisi bulunduğu belirtiliyor. Vakfın 2 çocuk yuvası olduğu da kaydedilirken yayınları arasında aylık Kıvılcım dergisi bulunuyor. 
     
     MALLARINA EL KONULACAK 
     25'inci Asliye Hukuk Mahkemesi, vakfın mal varlığının 
     Vakıflar Genel Müdürlüğü tüzel kişiliğine devrine karar vermişti. 
     
</TEXT>
</DOC>
