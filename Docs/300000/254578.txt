<DOC>
<DOCNO> 254578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko02.html </URL>
<DATE> 2004/07/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yılın ilk yarısında 744 milyon dolarlık özelleştirme yapıldı... 
</HEADLINE>
<TEXT>

     Özelleştirmede bu yılın ilk yarısında 744 milyon dolarlık satış gerçekleştirilirken, 1 milyar 495 milyon dolarlık özelleştirme de sözleşme imza aşamasına geldi. 
     ÖİB'den aldığı bilgiye göre, yılın ilk 6 ayında 213.3 milyon dolarlık blok satış gerçekleşirken, buradan 191.7 milyon dolarlık tahsilat sağlandı. Blok olarak satılan kuruluşlar, Esgaz, Eti Bakır, Div-Han ve Bursagaz olarak sıralanıyor. 
     Tesis ve varlık satışı veya devri yöntemiyle ise ilk yarıda 0.7 milyon dolarlık satış, 283 milyon dolarlık da tahsilat gerçekleşti. 
     Bu yöntem ile özelleştirilenler arasında TEKEL, Sümer Holding, Et Balık Ürünleri A.Ş., Türkiye Denizcilik İşletmeleri ve SEKA'ya ait taşınmazlar ile Tekel Alkollü İçkiler Sanayi, Gemlik Gübre ve Tümosan da yer alıyor. 
     Bunun sonucunda her iki yöntemle 744.1 milyon dolarlık özelleştirme gerçekleşirken, yapılan tahsilat da 474.7 milyon dolar oldu. 
     
     TÜPRAŞ YARGIYA TAKILDI 
     Öte yandan, bu yılın ilk yarısında sözleşme imza aşamasına gelen projelerin tutarı ise 1 milyar 495 milyon doları buldu. 
     Bunlar arasında en önemli ihale halen Danıştay aşamasında bulunan Tüpraş olarak göze çarpıyor. Tüpraş'ın devrinin yargıya takılması özelleştirme uygulamalarının beklenenden düşük kalmasına da neden oldu. 
     Tüpraş dışında, Samsun Gübre, Eti Gümüş ve Eti Krom da imza aşamasında bulunan büyük özelleştirmeler olarak sırada bekliyor. 
     
     İLK ÇEYREK PROGRAMI 
     Özelleştirme Programı'nda ilk çeyrekte yapılması öngörülen özelleştirmeler ise Petkim, Tüpraş ve Seka Akdeniz dışında büyük ölçüde gerçekleştirildi. 
     Büyük özelleştirmelerden Petkim ve SEKA Akdeniz İşletmesi ihaleleri iptal edilirken, Tüpraş'ın devri de yargı aşamasında bulunuyor. 
     İlk 3 ayda ihaleye çıkılması hedeflenen TEKEL'e ait tuzlaların özelleştirilmesine ilişkin ilana henüz çıkılamazken, TDİ'nin gemilerinin ihalesi de iptal edildi. 
     İlk çeyrekte özelleştirilmesi öngörülen Gemlik Gübre, Esgaz, İgsaş, Bursagaz, Eti Bakır-KBİ Samsun İşletmesi , Div-Han ve Tümosan'ın satışı gerçekleşti. 
     
     İKİNCİ ÇEYREK PROGRAMINDAN ÖZELLEŞTİRME YOK 
     Bu arada, Özelleştirme Programı'nda bu yılın ikinci çeyreğinde özelleştirilmesi öngörülen Ataköy Marina, Otelcilik ve Turizm ile Çayeli Bakır, Kömür İşletmeleri, Eti Alüminyum A.Ş. Oymapınar Barajı HES ve Yeni Çeltek Kömür ve Mad. A.Ş'de ihale yapılamadı. 
     Bunun yanında önemli özelleştirmelerden TEKEL'in sigara bölümü ile araç muayene istasyonlarının özelleştirilmesi için ise halen strateji belirleme çalışmaları sürüyor. 
     Bu yılın üçüncü üç ayında ise Eti Elektrometalurji, Kemerköy ve Yeniköy Elektrik Üretim tesislerinde ihale ilanına çıkılması bekleniyor. 
     
</TEXT>
</DOC>
