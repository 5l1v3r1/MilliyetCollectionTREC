<DOC>
<DOCNO> 275926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko38.html </URL>
<DATE> 2004/09/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Domino's Pizza, İstanbul'da 7 şube daha açacak... 
</HEADLINE>
<TEXT>

     Pizza zincirlerinden Domino's Pizza, İstanbul'da Kasım ayı sonuna kadar 7 şube daha açacak. 
     Domino's Pizza Türkiye Genel Müdürü Aslan Saranga, yaptığı yazılı açıklamada, dünyadaki başarılarını Türkiye pazarına da yansıtarak, evlere servis pizza segmentinde lider firma olduklarını kaydetti. 
     Saranga, ''Ülke genelinde yaşanan ekonomik istikrar 2004 yılında gıda sektörüne de yansıdı. Pazar genişlerken yatırımcı, paradan para kazanma devrini bırakarak, franchising sistemine yöneldi. Bu bağlamda hem satışlarımızda hem de franchising verme anlamında 2004 yılının ilk 6 ayını 2003 senesine oranla yüzde 30 büyüyerek kapattık'' dedi. 
     Paket servislerinin yüzde 28-30 arasında artış gösterdiğini belirten Saranga, sipariş sayılarının da geçen seneye oranla yüzde 13'lük artış gösterdiğini bildirdi. 
     Açıklamaya göre, Domino's Pizza Türkiye, Kasım sonuna kadar İstanbul'un 7 ayrı noktasında daha tüketiciyle buluşarak, 2004 yılındaki 40 şube hedefini yakalayacak. 
     
</TEXT>
</DOC>
