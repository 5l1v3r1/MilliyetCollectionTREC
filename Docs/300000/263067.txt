<DOC>
<DOCNO> 263067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun14.html </URL>
<DATE> 2004/08/13/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Karamanlis Avrupalılaşmış bir Türkiye herkes için kazanç... 
</HEADLINE>
<TEXT>

     Yunanistan Başbakanı Kostas Karamanlis, Türkiye'nin AB üyeliğinin tüm Avrupa için bir kazanç olacağını söyledi. 
     Karamanlis, Alman Bild gazetesi tarafından bugün yayınlanan demecinin 2. bölümünde, ''Avrupalılaşmış bir Türkiye'nin AB üyesi olarak tüm Avrupa ulusları, özellikle de Türkler için bir kazanç olacağına inanıyorum. Ne zaman AB üyesi olabileceği konusunda bir şey söylemek istemiyorum, ancak doğru olan, Türkiye'nin üyelik isteğini desteklemektir. Üyelik için kesin bir tarih verilmesi Türkiye'nin yapabileceklerine bağlıdır'' dedi. 
     Türkiye'nin AB üyeliği ile ilgili olarak coğrafi sınırlar konusunda da tartışılmaması gerektiğini ifade eden Karamanlis, ''Şunu genel bir ifade ile söyleyeyim Türkiye'nin doğusunda AB içinde ortak olabilecek bir ülke düşünemiyorum. 
     Türk hükümetinin tüm alanlarda gerekli olan reformları yapmak için yoğun çaba harcadığına inanıyorum. Özellikle Recep Tayyip Erdoğan'ın başbakanlığı döneminde şartların yerine getirilmesi için olağanüstü çaba harcandı. Türkiye son yıllarda, vatandaşlarına daha fazla haklar tanınabilmesi için bir dizi reform yaptı ve yasa çıkardı. Bu yasaların tam olarak uygulanıp uygulanamadığını bilmesem de bu çabaları takdirle karşılıyorum'' diye konuştu. 
     ''Avrupa ruhunun'' dinlerle fazla ilgisi olmadığını kaydeden Karamanlis, ''Avrupa ruhunun daha çok, fanatik olmayan tüm dinler tarafından paylaşılan, demokrasi, karşılıklı anlayış, eşitlik ve insan onuruna, azınlık haklarına saygı gibi değerlerden oluştuğuna inanıyorum. Coğrafi ya da jeopolitik sınırlar da çizmek istemiyorum. Bu prensipleri kabul eden ve bunlara göre yaşayan herkesin Avrupa'ya yönelmeye hakkı vardır. Türkiye de iniş çıkışlarıyla 600 yıldan uzun zamandır Avrupa ile yakın ilişki içinde. Bu nedenle Türkiye'nin bu topluluğun bir parçası olduğuna inanıyorum'' dedi. 
     AB üyeliği için, birlik kadar Türkiye'nin de karar vermesi gerektiğini ifade eden Karamanlis, ''AB, üyelik için kesin kriterler belirlemiştir. Türkiye bu kriterleri yerine getirirse üye olabilir. Sonuçta önemli olan Türkiye'nin, Avrupa'ya ait olup olmamayı ve bu değerleri kabul edip etmemeyi istemesidir. Şimdiki hükümetin de Avrupa yolunda yoğun çaba harcadığına inanıyorum. Tabii aşılması gereken bazı zorluklar var'' şeklinde konuştu. 
     
     İKİ ÜLKE İLİŞKİLERİ 
     Karamanlis, Türkiye-Yunanistan ilişkileri ile ilgili olarak da, ''Yunanistan ile Türkiye arasında tarihte, hatta son 30 yıl içinde krizler ve gerginliklerin yaşandığının sır olmadığını, en büyük sorunlardan birini Kıbrıs'ın oluşturduğunu'' ifade etti. 
     ''Bu sorunun kendilerini hala meşgul ettiğini'' belirten Karamanlis, ''Biz barışçı, adil ve daimi bir çözüm için çaba harcıyoruz. Türk komşularımızla ilişkilerimiz pek uyumlu değil. Ancak birlikte yaşıyor ve zorlukları medeni insanlar gibi çözmeye çalışıyoruz. Avrupa perspektifinin, Türkiye'yi, yüksek Avrupa standartları için çaba harcaması yönünde teşvik ettiğine inanıyorum. Gerçekten de son yıllarda Türk-Yunan ilişkilerinde sıkı bir birliktelik yaşıyoruz'' dedi. 
     
</TEXT>
</DOC>
