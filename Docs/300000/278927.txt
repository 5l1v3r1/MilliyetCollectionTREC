<DOC>
<DOCNO> 278927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sontur01.html </URL>
<DATE> 2004/10/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Eminönü'nde yangın... 
</HEADLINE>
<TEXT>

     Eminönü'nde bir otomobilde başlayan yangının 2 ayrı ahşap binaya sıçraması sonucu büyük çapta maddi hasar oluştu. 
     AA muhabirinin aldığı bilgiye göre, Küçükayasofya Mahallesi Şehit Mehmet Paşa Sokak'ta park edilen 34 BA 5821 plakalı otomobilde henüz belirlenemeyen bir nedenle yangın çıktı. 
     Kısa sürede büyüyen alevler, otomobilin yanındaki 3 katlı ahşap binaya sıçradı. Binada oturanlar dışarı çıkarken, yangın ihbarını ''otomobil yangını'' olarak alan itfaiye de az sayıda araç ve personelle olay yerine geldi. 
     Ahşap binayı tamamen saran yangına müdahalede yetersiz kalan itfaiye ekibinin takviye istediği sırada yangın da bitişikteki başka bir binaya daha sıçradı. 
     Yangın, takviye olarak gelen ekiplerin de müdahalesiyle diğer binalar ve yakındaki tarihi Sokullu Mehmet Paşa Camii'ne sıçramadan söndürüldü. 
     Yangında, 2 bina ile otomobil kullanılamaz hale geldi. 
     
</TEXT>
</DOC>
