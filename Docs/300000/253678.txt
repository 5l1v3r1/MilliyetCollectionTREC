<DOC>
<DOCNO> 253678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur28.html </URL>
<DATE> 2004/07/07/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Sanatçılardan İŞT Sanat Yönetmeni'nin görevden alınmasına protesto 
</HEADLINE>
<TEXT>

     Bazı tiyatro ve sinema sanatçıları, İzmit Şehir Tiyatrosu İŞT Genel Sanat Yönetmeni Yücel Erten'in görevden alınmasını protesto etti. 
     İzmit Büyükşehir Belediyesi'nce görevden alınan Yücel Erten'e destek vermek üzere İzmit'e gelen sanatçılar, Süleyman Demirel Kültür Merkezi önünde toplandılar. 
     Sanatçılar adına konuşan Aliye Uzunata, kısa zamanda ciddi başarılara imza atan İzmit Şehir Tiyatrosu'nun ve Türk tiyatrosunun sahipsiz olmadığını söyledi. 
     Sanatçıların iradesini hiçe saymaya kalkışan her girişimin, başarısız olacağını ifade eden Uzunata, 'Yerel yönetimlerde, kültür ve sanat alanlarında artarak yaygınlaşan olumsuz uygulamaları kaygıyla izliyoruz'' dedi. 
     İŞT sanatçılarından Tilbe Saral da sanatın bütün siyasi oluşumların dışında ve tüm politik fikirlerin üstünde olduğunu belirtti. 
     Saral, İzmit Şehir Tiyatrosu sanatçıları olarak içinde bulundukları durumdan ve tiyatronun gelişiminden mutlu olduklarını söyledi. 
     Yönetim biçiminde ve repertuvar anlayışlarında bir sorun bulunmadığını ifade eden Saral, ''Yücel Erten'le yarım kalan projeleri tamamlamak istiyoruz. Alınan yanlış karardan kısa sürede dönülmesini bekliyoruz.'' Sanatçılar daha sonra, Yücel Erten'e destek vermek amacıyla, ''Karanlığa karşı aydınlık'' sloganıyla yaktıkları mumları kültür merkezinin girişine bıraktılar. 
     Protesto eylemine, Çağdaş Sinema Oyuncuları Derneği, Devlet Tiyatrosu Sanatçılar Derneği, İstanbul Şehir Tiyatrosu Sanatçıları Derneği, Kültür ve Sanat Emekçileri Sendikası, Özel Tiyatrocular Derneği, Özerk Sanat Konseyi, Sahne Tasarımcıları Derneği, Tiyatro Oyuncuları Meslek Birliği, Devlet Tiyatroları Opera Balesi Çalışanları Vakfı, Tiyatro Oyuncuları Derneği, Türkiye Eleştirmenler Birliği, Türkiye Yazarlar Sendikası ve Uluslararası Tiyatro Enstitüsü üyeleri katıldı. 
     
     BELEDİYENİN AÇIKLAMASI 

     Sanatçıların eyleminden sonra basın toplantısı yapan İzmit Büyükşehir Belediyesi Genel Sekreter Yardımcısı Gülser Ustaoğlu da kamu hizmetlerinde sürekliliğin esas olduğunu belirterek, hiçbir projenin yarım kalmayacağını söyledi. 
     Sanatçıların sahneledikleri oyunlara bugüne kadar hiçbir müdahalede bulunulmadığını ifade eden Ustaoğlu, ''Her hizmette olduğu gibi sanatın da bir bayrak yarışı olduğunu düşünüyoruz. Sayın Erten'in görevden alınması da bayrağın devridir ve yapılan sadece kan değişimidir'' dedi. 
     Ustaoğlu, şöyle konuştu 
     ''Amacımız, gökyüzündeki beyaz bulutlar kadar temiz ve samimi niyetlerle, yepyeni bir sanat anlayışını filizlendirmek, tiyatroyu ve sanatın tüm dallarını kentimizin tüm katmanları ile buluşturarak, çıtayı daha da yükseltmektir.'' Ustaoğlu, Erten'in yerine atanmak üzere 3 ismin Büyükşehir Belediye Başkanlığı'na sunulduğunu sözlerine ekledi. 
     
</TEXT>
</DOC>
