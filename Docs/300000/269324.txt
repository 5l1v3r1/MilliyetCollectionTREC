<DOC>
<DOCNO> 269324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/siyaset/siy03.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen boşaltılmış köyü ziyaret edecek 
</HEADLINE>
<TEXT>


AB Komiseri, İlerleme Raporu öncesi son Türkiye ziyaretinde Diyarbakır'da boşaltılmış bir köyde inceleme yapacak, Türkçe ve Kürtçe konser dinleyecek 

UTKU ÇAKIRÖZER Ankara 


AB'nin Türkiye ile müzakerelere başlayıp başlamama kararında büyük etkisi olacak İlerleme Raporu öncesinde Türkiye'yi son kez ziyaret eden AB Komisyonu'nun Genişlemeden Sorumlu Üyesi Günter Verheugen, terörle mücadele sırasında Güneydoğu'da boşaltılan köylerden birini ziyaret etmeyi de programına aldı. 
Bu sabah AB ülkelerinin Ankara büyükelçileriyle kahvaltıda buluşacak olan Verheugen, Başbakan Recep Tayyip Erdoğan ve Dışişleri Bakanı Abdullah Gül ile AB siyasi kriterlerine uyum yasalarını görüşecek, uygulamadaki sorunları da insan hakları derneklerinden dinleyecek. 
Güneydoğu'daki gelişmeleri yerinde görmek için Diyarbakır'a da geçecek olan Verheugen, yarınki programına göre, boşaltılan ancak şu anda geri dönüşe izin verilen köylerden birini de ziyaret edecek. Verheugen, bölgede normale dönülüp dönülmediğini, vatandaşların zararlarının karşılanıp karşılanmadığını köylülerle konuşacak. 
Diyarbakır il sınırları içindeki köyün ismi açıklanmazken, AB kaynakları, güvenlik gerekçeleriyle açıklama yapmaktan kaçındı. Dışişleri kaynakları ise "köyün yollarının çok bozuk olması nedeniyle" ziyaretin kesin olmadığını vurguladı. 
Diyarbakır'da "kültürel program" adı altında Büyükşehir Belediyesi Çocuk Korosu'nun Türkçe ve Kürtçe şarkılardan oluşan konserini dinleyecek olan Verheugen, İzmir ve İstanbul'a geçecek. Verheugen, din özgürlüğü alanındaki gelişmeler ve sorunları da İstanbul'da Ortodoks, Ermeni, Süryani ve Yahudi din adamlarıyla konuşacak. 



</TEXT>
</DOC>
