<DOC>
<DOCNO> 299922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy36.html </URL>
<DATE> 2004/12/22/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Başbakan Erdoğan Suriye'de... 
</HEADLINE>
<TEXT>

     Başbakan Recep Tayyip Erdoğan ve Suriye Cumhurbaşkanı Beşar Esad, eşleri Emine Erdoğan ve Esma Esad ile birlikte tarihi yerleri gezdi, şehir turu yaptı. 
     Erdoğan ile Esad eşleriyle birlikte restore edilmiş eski Şam evi olan Al Khawali Lokantası'nda yemek yedikten sonra yürüyerek şehir turu yaptı. 
     Erdoğan, Esad ve eşleri, Devlet Bakanları Mehmet Aydın, Kürşat Tüzmen, Enerji ve Tabii Kaynaklar Bakanı Hilmi Güler ve eşleri ile Başbakan Erdoğan'ın kızı Sümeyye Erdoğan, Esad Paşa Hanı, Etnografya Müzesi olarak kullanılan Azem Sarayı ve Emevi Camii'ne ziyarette bulundu. 
     Şehir turu boyunca Beşar Esad'a yoğun sevgi gösterilerinde bulunulurken, ''Canımız, kanımız feda olsun sana Esad'' sloganı atıldı. Şehir turunda, Emine Erdoğan ile Esma Esad'ın samimi bir şekilde el ele tutuşarak dolaştığı gözlendi. 
     Gezi boyunca Sümeyye Erdoğan, Esma Esad ile İngilizce sohbet etti ve aralarındaki sohbeti annesi Emine Erdoğan'a tercüme etti. Sümeyye Erdoğan gezide çoğu zaman annesine tercümanlık yaptı. 
     Başbakan Erdoğan bir dükkanın üstünde asılı duran Beşar Esad'ın fotoğrafını görünce, ''Burada oldukça kiloluymuşsun'' diyerek espri yaptı. 
     Baharatçılar çarşısını da gezen Esad ve Erdoğan ile beraberindekilere Esad Paşa Hanı'nı gezerken han ile bilgiler verildi. 
     Genç kızlar, Başbakan Erdoğan ile Beşar Esad'ı kameralı cep telefonları ile kaydederken, Başbakan Erdoğan karşılaştığı bir esnafa Arapça hatırını sordu ve annesinin kucağındaki bir çocuğu sevdi. 
     Başbakan ve eşi Emine Erdoğan, Şam'da yaşayan bir Türk kadınla da sohbet etti. 
     Erdoğan, Azem Sarayı'nda Suriyeli genç kızların gelinliklerini giydikleri ve hazırlandıkları bölüme gelince eşi Emine Erdoğan'ı göstererek, ''O da evlenmeden önce böyle hazırlandı'' diye espri yaptı. 
     Esad, Erdoğan ve beraberindekiler yine Azem Sarayı'ndaki bir bölümde yumurta üzerinde yazılı sure ile buğdayın üzerinde yazılı şiiri inceledi. 
     
</TEXT>
</DOC>
