<DOC>
<DOCNO> 275105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo17.html </URL>
<DATE> 2004/09/26/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Alman basını Daum Şampiyonlar Ligi finalini oynamak istiyor... 
</HEADLINE>
<TEXT>

     Alman ''Bild am Sonntag'' gazetesi, Fenerbahçe Teknik Direktörü Christoph Daum'un, Şampiyonlar Ligi finalinde oynamak istediğini yazdı. 
     Gazetede, ''Daum çok büyük bir şey planlıyor'' başlığıyla verilen haberde, Daum'un, Fenerbahçe'nin ve tüm Türkiye'nin, gelecek yıl İstanbul'daki Atatürk Olimpiyat Stadı'nda yapılacak Şampiyonlar Ligi finalini oynamak istedikleri belirtildi. 
     Daum, bu konuda yaptığı açıklamada, ''Türkiye'de büyük hayal kurmak durumundasın. Burada gerçekçilik karamsarlık olarak görülüyor. Burada önemli olan kendine büyük hedef koyman. O da gerçekleşmezse kimse sana kızmıyor'' şeklinde görüş belirtti. 
     Hedeflerinin lig şampiyonluğunu korumak olduğunu ifade eden Daum, yeni sezona da başarılı başladıklarını, ligdeki ilk 7 karşılaşmada 19 puan topladıklarını belirterek, ''Bu takımın olağanüstü morali var. Harika bir başlangıç yaptık. Üstelik 5 karşılaşmayı deplasmanda oynadık'' dedi. 
     Fenerbahçe'nin 24 Eylül'de Gençlerbirliği'ne karşı oynadığı maçta son 2 dakikaya kadar 1-0 yenik durumdayken, maçı 2-1 kazanmayı başardığına işaret edilen haberde, sarı-lacivertlilerin 28 Eylül'de Old Trafford Stadı'nda Manchester United'a karşı oynayacağı hatırlatıldı. 
     
</TEXT>
</DOC>
