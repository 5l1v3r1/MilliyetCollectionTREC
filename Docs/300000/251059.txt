<DOC>
<DOCNO> 251059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sondun11.html </URL>
<DATE> 2004/06/26/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Allavi Irak, terörizmle mücadele için gerekli önlemleri almaya hazır 
</HEADLINE>
<TEXT>

     Irak Başbakanı İyad Allavi, terörizmle mücadele etmek için iki hafta içinde ''gerekli tüm önlemleri'' almaya hazır olduklarını belirtti. 
     Başkent Bağdat'ın kuzeyindeki bir elektrik santralini ziyareti sırasında gazetecilere açıklama yapan Allavi, Irak güvenlik güçlerinin ülke çapında terörist eylemlerle mücadele etmek için iki hafta içinde gerekli tüm önlemleri almaya hazır olduklarını belirterek, BM'nin Irak'a yardım etmesi için görevlendirdiği uluslararası güç tarafından destekleneceklerini kaydetti. 
     Irak'ta bağımsızlığın ve istikrarın tekrar sağlanması için komşu ülkelerin Irak'a yardım etmesini isteyen Allavi, yardım alacaklarından emin olduklarını ifade etti. 
     Yetki devrinden sonra kargaşa çıkacağı uyarısında da bulunan Allavi, ''Saldırıların, yetki devrinden sonra artacağını daha önce belirtmiştik'' dedi. 
     Savunma Bakanı Hazım El Şalan, dün yaptığı açıklamada, şiddet eylemleriyle mücadele etmek için Bağdat'ta ve Irak'ın çeşitli bölgelerinde sert önlemler alınacağını söylemiş, ancak detayları açıklamamıştı. 
     Koalisyonun egemenliği 30 Haziran'da Iraklılara devretmesinin ardından, Amerikan askerleri ve diğer ülke askerlerinin büyük bir kısmı, güvenliğin sağlanmasına yardım etmek için Irak'ta kalacak. 
     
</TEXT>
</DOC>
