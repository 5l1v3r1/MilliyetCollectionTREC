<DOC>
<DOCNO> 268380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sondun13.html </URL>
<DATE> 2004/09/02/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Fransa, Müslüman ve Yahudiler için tatil günü düşünüyor 
</HEADLINE>
<TEXT>

     Fransa hükümeti, Müslüman ve Musevi öğrenciler için de tatil günü ilan etmeyi düşünüyor. 
     Eğitimde laiklik yasasını hazırlayan komisyonun eski başkanı Bernard Stasi, Le Figaro gazetesine verdiği demeçte, ''Eğitim Bakanlığı, Hıristiyanlık dışındaki dinlerin mensupları için de tatil günü ilan etmeyi ciddi ciddi düşünüyor'' dedi. 
     ''İslam Fransa'da ikinci din'' diyen Stasi, ''Bu konuda jest yapmak bana şart gibi geliyor. Eğitim Bakanlığı da bunu ciddi şekilde düşünüyor'' diye konuştu ve başkanlığını yaptığı komisyonun, geçen yılın aralık ayında sunduğu diğer dinlere de tatil önerisinin, o vakit benimsenmemiş olmasına üzüldüğünü belirtti. 
     Yeni yasanın, asıl İslam'ı hedef aldığı yolundaki eleştirileri kabul etmediğini söyleyen Stasi, ''Fransa, İslam'a kucak açmış bir ülkedir'' ifadesini kullandı. 
     Geçen martta kabul edilen laiklik yasası, devlet okullarında dini simgelerin taşınmasını yasaklıyor. 
     
</TEXT>
</DOC>
