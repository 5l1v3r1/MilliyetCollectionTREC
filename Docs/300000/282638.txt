<DOC>
<DOCNO> 282638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/spor/spo15.html </URL>
<DATE> 2004/10/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Erdoğan'dan ziyaret 

BAŞBAKAN Recep Tayyip Erdoğan dün Tophane Tayfun Spor Kulübü'nü ziyaret etti. Erdoğan, futbol oynadığı yıllardan arkadaşı olan Sebahattin Boğalar ile biraraya gelerek bir süre sohbet etti. 

Rusya'da futbol terörü 

RUSYA'NIN FIFA kokartlı hakemlerinden Nikalai Ivanov, St.Petersburg'da kimliği belirsiz kişiler tarafından saldırıya uğradı. Evinden çıktığında iki kişinin kendisine doğru koştuğunu söyleyen Ivanov, "Beni yere düşürüp, tekmelemeye başladılar" dedi. Tecrübeli hakemin kaburgalarında kırıklar olduğu ve yüzünde de derin yaralar oluştuğu bildirildi. 

Örsel'e büyük onur 

TÜRKİYE Cimnastik Federasyonu Başkanı Atilla Örsel, Uluslararası Cimnastik Federasyonu Yönetim Kurulu üyeliğine seçildi. Antalya'da devam eden Uluslararası Cimnastik Federasyonu Kongresi'nde eski başkan Bruno Grandi, yeniden başkanlığa getirildi. 

Gençler berabere 

17 Yaşaltı Genç Milli Futbol Takımı, Avrupa Şampiyonası Eleme Grubu'ndaki 2. maçında Galler ile 1-1 berabere kaldı. Ay-Yıldızlı ekibimiz Galler karşısında 9. dakikada Murat Duruer'in golüyle 1-0 öne geçmesine rağmen, 48. dakikada Mccoubrey'in penaltıdan attığı gole engel olamadı. 

Demir aday 

DÜNYA ve Olimpiyat eski şampiyonu güreşçi Mahmut Demir, 12 Aralık'taki seçimlerde Güreş Federasyonu Başkanlığı'na aday olduğunu açıkladı. Demir, seçilmesi halinde federasyonu yeni binaya taşımayı, arşiv ve müze oluşturmayı, ihtiyacı olan eski şampiyonlara destek sağlamayı planladığını bildirdi. 


</TEXT>
</DOC>
