<DOC>
<DOCNO> 288434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sonyas03.html </URL>
<DATE> 2004/11/12/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dikkat .. Hırsızlar tatil yapmaz... 
</HEADLINE>
<TEXT>

     Bayram dolayısıyla hırsızlık olaylarında artış olabileceğine dikkat çeken emniyet yetkilileri, vatandaşlara uyarıda bulunuyorlar. 
     Yetkililer, bayram alışverişlerine yalnız çıkılmamasını, otomobillerde çanta ve değerli eşya bırakılmamasını ve bayram namazında abdest almak için cami şadırvanlarına ceket asılmamasını istiyor. 
     Bayram tatillerinde vatandaşların artan hırsızlık olaylarına maruz kalmamaları için dikkatli olmaları gerektiğini hatırlatan emniyet yetkilileri, özellikle bayram alışverişlerinde yankesicilik, kapkaç ve hırsızlık olaylarına karşı dikkatli olunmasını istedi. 
     Yetkililere göre, alış-verişe çıkacak vatandaşların ilk başta araçlarını korunaklı yerlere park etmeleri, kapıları kilitlediklerinden emin olmaları ve zorunlu olmadıkça araçlarında çanta ve cüzdan bırakmamaları gerekiyor. 
     Alışverişe çıkan vatandaşların beraberlerinde çok miktarda para taşımalarının ve girdikleri ortamların kalabalık olmasının hırsızları cezbettiğini belirten yetkililer, alış-verişe yalnız çıkılmaması gerektiğini ifade ettiler. 
     Birden fazla kişi ile yapılan alışverişlerde ise bir kişi alışverişi yaparken diğerlerinin yanlarına yaklaşan kişilere karşı dikkat etmesi gerektiğine işaret ediyorlar. 
     
     ''ALIŞVERİŞE ÇIKARKEN DİKKAT EDİN'' 
     Hırsızlık, Gasp, Yankesicilik ve Dolandırıcılık Büro Amirliği yetkililerine göre, muhtemel hırsızlık olaylarına karşı alınması gereken önlemler şu şekilde sıralanıyor 
     ''-Alış-veriş sırasında büyük miktarlarda para taşınması gerekiyorsa, bunların bir kaç parça halinde, farklı ceplerde taşınmalı. 
     -Mutlaka gerekmiyorsa çanta taşınmamalı ve değerli eşyaların ceplere konulmalı. 
     -Anahtarlıklara isim, adres ve telefon numaralarının kesinlikle yazılmamalı. Ayrıca araba ve ev anahtarları ayrı ayrı anahtarlıklara takılmalı. 
     -Torba, poşet, paket veya bir başka eşyayı taşırken çanta bunlarla vücut arasında kalacak şekilde tutulmalı. 
     Alış-verişe çıkacak bayanları çantalarını nasıl taşımaları gerektiğini de tarif eden emniyet yetkilileri, çantanın elden kapılmasını zorlaştırmak ve elverişli bir hedef olmamak için açılacak yerinin korunulması gerektiğini, varsa taşıma ucunun bileğe geçirilmesi gerektiğine işarete ediyorlar. 
     Yankesicilik ve dolandırıcılık olaylarının bayram namazı sırasında artabileceğini de kaydeden yetkililer, özellikle cami şadırvanında abdest alırken çıkartılıp duvara takılan ceketlerin, hırsızların hedefi haline geldiğini bildirdiler. Bunun için Cami şadırvanlarında abdest alırken veya namaz kılarken asılan ceket ve benzeri giysilerde para veya cüzdan bırakılmaması gerekiyor. 
     
     ''HIRSIZLAR TATİL YAPMAZ'' 
     Ev, işyeri ve otomobillerde gerçekleşebilecek hırsızlık olaylarına karşı da vatandaşları uyaran emniyet yetkilileri eve uzun bir süre gelinmemesi durumunda perdeleri sıkı sıkı kapatmamanın veya evdeki bir ışığı açık bırakmanın hırsızı caydıracağını ifade ettiler. 
     Hırsızların tatil yapmayacağını hatırlatan yetkililere göre, uzun süre eve gelinmeyeceği durumlarda komşuların haberdar edilmesi ve ulaşabilecek telefon numaralarının bırakılması gerekiyor. 
     ''Böylece komşular posta kutusunda ev sahibi yokken biriken mektupları alabilir ya da evin içinden bir ses duyduğunda polise haber verebilir'' deniliyor. 
     İşyeri sahiplerine de uyarılarda bulunan yetkililer, hırsızların çaldıkları malları satamadıkları takdirde hırsızlık yapmayacaklarını belirterek, kendilerine ucuz mal satmaya çalışan kişileri muhakkak polise bildirmelerini istediler. 
     Vatandaşların huzuru ve hırsızlık olaylarının olmadan engellenmesi için bayramdan önce özellikle büyük işyerlerinde ve alış-veriş merkezlerinde önlem alınacağını kaydeden yetkililer, bayramda ise cami ve mezarlıklar çevresinde emniyet ekiplerinin aralıksız devriye gezeceklerini bildirdiler. 
     
</TEXT>
</DOC>
