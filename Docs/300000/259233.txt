<DOC>
<DOCNO> 259233 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun17.html </URL>
<DATE> 2004/07/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Talat'tan Rumların Gazimağusa Limanı'nın ortak kullanılması teklifine ret 
</HEADLINE>
<TEXT>

     KKTC Başbakanı Mehmet Ali Talat, Rumların, Gazimağusa Limanı'nın ortak kullanılması isteğini reddederek, ''Liman zaten açık, niye ortak kullanalım'' dedi. 
     Rum anamuhalefet Demokratik Seferberlik Partisi DİSİ ve Cumhuriyetçi Türk Partisi CTP heyetlerinin CTP Genel Merkezi'nde iki saat süren görüşmesinin ardından, CTP Genel Başkanı, Başbakan Mehmet Ali Talat ile DİSİ Genel Başkanı Nikos Anastasiadis ortak basın toplantısı düzenledi. 
     Başbakan Talat, yararlı bir görüşme yaptıklarını, yeniden bir araya gelmek istediklerini belirterek, Kıbrıs sorununu ele aldıklarını ve soruna kapsamlı çözüm bulmak istediklerini söyledi. 
     ''Acil çözüm gerekli'' diyen Talat, kayıplar konusu, Karpaz'da Rum okulu açılması, mezarlıklar ve kiliselerin ele alındığını, iki partinin, insancıl konularda sürekli çalışacak bir komite kurmaya karar verdiğini bildirdi. Başbakan Talat, Karpaz'daki Rum okulunun eylül ayında açılacağını söyledi. 
     DİSİ Başkanı Nikos Anastasiadis de kayıplar konusu üzerinde durduklarını ve Türk tarafının Karpaz'daki Rum okulunu açacağını belirterek, Kıbrıs sorununun çözümüyle bağlantılı olarak Kuzeydeki Rum mallarının durumunu da ele aldıklarını söyledi. 
     Anastasiadis, iki partinin ortak çalışacak komite kurma kararının çok önemli olduğunu kaydetti. 
     Bir gazetecinin ''Papadopulos dururken, Denktaş dururken nasıl çözüm olacak '' sorusu üzerine Başbakan Talat, Türk tarafının rahat olduğunu, görüşmede Rum yönetimi lideri Tasos Papadopulos'un tutumunun da ele alındığını belirterek, adanın tekrar birleşmesi gereği üzerinde durduklarını söyledi. 
     Anastasiadis ise aynı soruya karşılık, ''Tabii ki bu güçlere karşı mücadelemiz sürecek. Teslim olmayacağız'' dedi. 
     Başbakan Talat, Rum tarafının bugün ''yeni öneriler'' açıkladığının anımsatılması üzerine, ortada güven artırıcı önlemi gerektirecek sorun olmadığını ifade ederek, kabul etmek ya da reddetmek durumunda olmadıklarını vurguladı. Türk tarafının referandumda ''evet' dediğine işaret eden Talat, ''Neyin güveni artırılacak'' dedi. 
     Bir soru üzerine kayıplar konusunda BM çerçevesinde çalışacaklarını belirten Talat, Gazimağusa Limanı'nın ticarete açılmasıyla ilgili soru üzerine de Gazimağusa Limanı'nın zaten açık olduğunu, oradan ihracat ve ithalat yaptıklarını, amaçlarının Avrupa Birliği'ne ihracat olduğunu vurguladı ve ''Niye ortak kullanalım'' diye konuştu. 
     
</TEXT>
</DOC>
