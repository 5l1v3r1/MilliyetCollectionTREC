<DOC>
<DOCNO> 284236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/guncel/gun01.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet'in acı günü 
</HEADLINE>
<TEXT>


Yayın Koordinatörümüz Emre Oral'ın babası Özer Oral ile Ankara Bürosu İstihbarat Şefimiz Serpil Çevikcan'ın babası Ergün Çevikcan, yaşamını yitirdi 

İSTANBUL Milliyet 

Türk basın dünyasına sosyal içerikli haberleri, inceleme ve araştırma yazıları ile damgasını vurmuş olan gazeteci Özer Oral 69 , dün Yalova'da geçirdiği kalp krizi sonucu yaşamını yitirdi. 
Gazetemiz Yayın Koordinatörü Emre Oral'ın da babası olan Özer Oral'ın cenazesi, bugün İstanbul'da Levent Camii'nde öğle namazını müteakip kılınacak cenaze namazından sonra Zincirlikuyu Mezarlığı'nda toprağa verilecek. 

Birçok ödül kazandı 
Refika ve Fehmi Oral'ın oğlu olan Özer Oral, Tekirdağ Mürefte'de 1935'te doğdu. İstanbul Üniversitesi İÜ İktisat Fakültesi ve İÜ Gazetecilik Enstitüsü'nden mezun olan Oral, 1958'de Yeni İstanbul Gazetesi'nde muhabir olarak mesleğe başladı. Dünya ve Cumhuriyet'in yanı sıra, uzun yıllar Milliyet'te görev yaptı. Türkiye Gazeteciler Cemiyeti'nden yazım ve inceleme dalllarında birçok kez ödül aldı. Gülser Oral ile evli olan Basın Şeref Kartı sahibi Oral'ın, Emrah, Emre ve Elvan adlarında üç çocuğu bulunuyor. Bir dönem siyasetle de ilgilenen Oral, geçtiğimiz yıllarda CHP'den milletvekili adayı oldu. Bir dönem İstanbul Büyükşehir Belediye Başkanlığı Danışmanlığı da yaptı. 
Oral, 1990'lı yıllarda Türkiye Gazeteciler Cemiyeti'nin çıkardığı Bizim Gazete'de, forumlar düzenleyerek Türkiye'nin önemli sorunlarını gündeme taşıdı. Oral, gazetecilik yaşamı boyunca iş ve çalışma dünyasından haberleriyle büyük ses getirdi. Türk çiftçisi ve işçisinin sorunlarını analiz ve araştırma yazılarıyla kamuoyuna aktaran Oral, sendika haberciliğinde başarılara imza attı. 
Oral, hazırladığı, "Toprak Reformu Dediğin", "Ayçiçeğinden Margarine", "Umut Kapısı Libya", "Barajlarımız", "Vatandaş Nasıl Geçiniyor " gibi dizi yazılarıyla, işçi ve çiftçilerin yaşamlarından kesitler sundu. Zonguldak'ta maden işçilerinin sosyal ve ekonomik durumu kamuoyuna yansıtan Oral, röportaj gazeteciliğinde de izler bıraktı. 
Oral, Milliyet Gazetesi'nde 29 Aralık 1985 yılında 7 bölüm halinde yayınlanan "Ekmek kavgasının Amerikancası" adlı yazı dizisinde, ABD çalışma hayatından kesitler vererek, Türk aydın ve sendikacılarına da ışık tuttu. 

Serpil Çevikcan'ın babası vefat etti 

ANKARA Milliyet 
Gazetemiz Ankara Bürosu İstihbarat Şefi Serpil Çevikcan'ın babası Ergün Çevikcan, tedavi gördüğü hastalıktan kurtulamayarak önceki gün yaşamını yitirdi. 1938 yılında Erzurum'da doğan Çevikcan, uzun yıllar konfeksiyon sektöründe çalıştı. Rahatsızlığı nedeniyle bir süredir Umut ve İbn-i Sina hastanelerinde tedavi gören Ergün Çevikcan, önceki gece yarısı hastalığa yenik düştü. Üç çocuk babası Ergün Çevikcan, dün Kocatepe Camii'nde öğle namazının ardından kılınan cenaze namazı sonrası Cebeci Asri Mezarlığı'nda toprağa verildi. Milliyet çalışanları olarak Çevikcan ailesine başsağlığı dileriz. 

</TEXT>
</DOC>
