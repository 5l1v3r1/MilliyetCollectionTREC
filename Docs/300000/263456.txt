<DOC>
<DOCNO> 263456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sontur17.html </URL>
<DATE> 2004/08/14/ </DATE>
<TIME> 17.02 </TIME>
<AUTHOR>  </AUTHOR>
<HEADLINE>
ATS sistemi çalışmaları 2003'te başlamış... 
</HEADLINE>
<TEXT>

     TCDD Genel Müdürlüğü, Tavşancıl'daki tren kazasından sonra Otomatik Tren Durdurma Sistemi ATS Auto Train Stop konusunda çalışma başlatıldığı iddialarının gerçeği yansıtmadığını, iddiaların aksine çalışmalara kazalardan çok önce 2003 yılında başlandığını bildirdi. 
     Henüz soruşturma devam ederken, TCDD'nin ''makinistleri suçladığı'' iddialarının da soruşturmaya gölge düşürecek nitelikte olduğu belirtildi. 
     TCDD Genel Müdürlüğü'nden yapılan yazılı açıklamada, Pamukova ve Tavşancıl'daki kazalar sonrasında kamuoyunun haklı olarak demiryollarını mercek altına aldığı ancak bazı basın organlarında personele yönelik asılsız iddialar yer aldığı ifade edildi. 
     Pamukova'daki kazadan sonra makinistlerin kuruma olan güvenlerini sarsıcı yayınlar yapıldığı, bunun devam ettiği vurgulanan açıklamada, ''Şu ana kadar Ulaştırma Bakanlığı ve TCDD'den makinistlerimizi suçlayıcı tarzda hiçbir açıklama yapılmamıştır. Henüz soruşturma devam ederken TCDD'nin 'yapmadığı' açıklamalarla makinistleri suçladığı iddiası devam eden soruşturmaya da gölge düşürecek niteliktedir'' denildi. 
     
     EN FAZLA MAKİNİSTLER EĞİTİM ALIYOR 
     Kurumda hizmet veren 2 bin 335 makinist ve makinist yardımcısının yeterli eğitimi almadığı suçlamalarının da yapıldığı anımsatılarak, bunun makinistlere hakaret olduğu, TCDD personeli içinde makinistlerin en fazla eğitim alan katmanı teşkil ettiği belirtildi. Psikoteknik muayene sonrasında makinist olabilecek psikoloji ve fiziki altyapıya sahip bir kişinin makinist olabilmek için ortalama 6 yıllık eğitim ve staj döneminden geçtiği ve başarısı ölçüsünde makinistliğe yükseldiği ifade edilen açıklamada, makinistlere sürekli eğitim verildiğine işaret edildi. 
     Açıklamada, TCDD'nin, makinistlerin çalışma koşullarının zorluğunun farkında olduğu, bu nedenle bütün lokomotiflerdeki makinist kabinlerinin klimalı, buzdolaplı, amortisörlü koltuklu hale getirilmesi için 2003 yılı başında TCDD'nin bağlı ortaklığı TÜLOMSAŞ'ta çalışma başlatıldığı belirtildi. Bu konuda daha önce hiçbir çalışma yapılmadığı, ilk kez 2003 yılında kabinlerin revizyonunun gündeme geldiği dile getirilen açıklamada, şu ana kadar 9 lokomotifin revizyonunun tamamlandığı, 20 lokomotife de klima takıldığı, bu yöndeki çalışmaların devam ettiği kaydedildi. 
     
     ANKARA-İSTANBUL HATTI ULUSLARARASI STANDARTLARDA 
     Demiryollarında yapılan çalışmaların teorik bilgi yanında deneyim gerektiğine dikkat çekilen açıklamada, Ankara-İstanbul arasındaki yol yenilemelerinin 680 personelin 5 aylık çalışması ve aralıksız kontrollerle gerçekleştirildiği ifade edildi. Açıklamada, ''Hattı inceleyen yabancı bilim adamları ve uzmanlar, demiryolcuların çalışmalarını uluslararası standartlara uygun bulmuşlardır'' denildi. 
     Ankara-İstanbul hattını yenileme çalışmalarında görev alan personelin bilgisi ve deneyiminden şüphe duyulmayacak nitelikte olduğu, görev alan personelin en yenisinin 15 yıllık demiryolcu geçmişi bulunduğu, bu konuda çirkin ve düzeysiz iddiler ortaya atıldığı dile getirildi. TCDD üst yönetiminin de liyakatsiz olduğu iddialarının da gerçek dışı bulunduğu belirtilen açıklamada, Daire Başkanı, Liman ve Bölge Müdürü olarak görev yapan 39 üst düzey personelin tamamının üniversite mezunu ve konusunda uzman oldukları, söz konusu personelin kuruma ortalama 20 yılın üzerinde hizmet verdikleri kaydedildi. 
     
     ''TAHKİKATLAR SÜRÜYOR'' 
     Pamukova'daki kazanın nedenlerini araştırmak üzere Savcılık Bilirkişi Komisyonu'nun çalışmalarının sürdüğü anımsatılan açıklamada, şu bilgilere yer verildi 
     ''Olay adli makamlarca inceleme safhasındayken, henüz rapor hazırlanarak savcılığa teslim edilmeden bazı gazetelerde bilirkişi raporunun içeriğine ilişkin hayali çıkarımlarda bulunulması, adli tahkikata müdahale niteliği taşımaktadır. Diğer yandan Tavşancıl'daki kazayla ilgili de gerekli adli tahkikat devam etmektedir. 
     Tavşancıl kazasından sonra kuruluşun ATS sistemi konusunda çalışma başlattığı iddiaları gerçeği yansıtmamaktadır. İddiaların aksine, bu konudaki çalışmalar, kazalardan çok önce, 2003 yılı başında başlatılmıştır. 
     TCDD şebekesinde 2 ayrı sinyal sistemi bulunmaktadır. Her 2 sistemin yol ve araç üstü ATS donanımı birbirinden farklıdır. Lokomotiflerimizin tamamının her iki ATS sistemine uyumlu hale getirilmesi için 2003 yılında başlatılan çalışmalar tamamlanmış, bağlı ortaklığımız TÜLOMSAŞ'ta testleri devam etmektedir.'' TCDD'nin kazalarda hayatını kaybeden yolcuların yakınları ve yaralananlarla ilgilenmediği yönünde de asılsız ve çirkin iftira atıldığı, kurumun yakınlarını kaybedenlerle, tedavilerin sürdüğü hastane idareleriyle ve yaralı yolcularla birebir temas halinde olduğu, her türlü sorunlarıyla yakından ilgilendiği belirtildi. 
     
</TEXT>
</DOC>
