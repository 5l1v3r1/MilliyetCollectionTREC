<DOC>
<DOCNO> 280057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonsiy01.html </URL>
<DATE> 2004/10/14/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
AKP'den barajı indirmeden DEHAP'ı meclise sokma planı... 
</HEADLINE>
<TEXT>

     AB İlerleme Raporundaki eleştiriler karşısında AKP'de, DEHAP'ın yüzde 10'luk seçim barajı korunarak Meclis'te temsilini sağlayacak bir formül geliştirildi. 
     Başbakan Recep Tayyip Erdoğan'ın da sıcak baktığı formüle göre 400 ya da 450 milletvekili mevcut yüzde 10 barajıyla seçilirken, "Türkiye Milletvekilliği" benzeri bir modelle 100 milletvekili de barajı aşıp aşmadıklarına bakılmaksızın 
     partilere oylarına göre dağıtılacak. 
     Edinilen bilgiye göre AKP'de AB İlerleme Raporundaki eleştiriyi karşılamak amacıyla DEHAP'ın Meclis'te temsilini sağlayacak bir hazırlık başlatıldı. AKP yüzde 10 barajının dürüşülmesine "Yönetimde istikrar ilkesinin zarar göreceği" gerekçesiyle karşı olduğu için DEHAP'ın TBMM'de temsili rapordaki barajın indirilmesi önerisi yerine 1995'te Anayasa Mahkemesi'nce iptal edilen "Türkiye Milletvekilliği" benzeri bir modelle gerçekleştirilecek. 
     
     YÜZDE 1'LİK PARTİ DE GİRECEK 
     AKP'de ayrıntıları üzerinde çalışılan formülün esasları şöyle 
     ".Yüzde 10 barajı korunacak. 400 ya da 450 milletvekili yüzde 10 barajının uygulandığı mevcut sistemle seçilecek. 
     Böylece Meclis'te çok parçalı koalisyonlara izin vermeyecek ve çok oy alan partinin gücünü daha da artıracak seçim sistemi sürdürülecek. 
     .'Türkiye Milletvekilliği' ya da 'Kontenjan Milletvekilliği' modeline benzer bir uygulamaya gidilecek. 
     Bu modelle de 100 milletvekilinin, barajı aşıp aşmadıklarına bakılmaksızın tüm partiler arasında aldıkları oylara göre dağıtılmaları sağlanacak. Bununla yüzde 1 oy alan partiler de 1 milletvekiliyle bile olsa TBMM'de temsil edilme şansı bulacak. Asıl olarak DEHAP'ın TBMM'de temsil edilmesi sağlanarak AB raporundaki eleştiriler karşılanmış olacak." 
     
     CHP İLE BİRLİKTE UZLAŞARAK 
     Başbakan Erdoğan'ın "Yüzde 10 barajı korunsun, ama 1 milletvekilinin bile temsilini sağlayacak bir model bulunsun" görüşü doğrultusunda geliştirilen düzenlemenin CHP ile uzlaşma içinde yapılması öngörülüyor. Tasarının hazırlanması aşamasında CHP'ye düzenlemenin uzlaşı içinde gerçekleştirilmesi önerisi götürülecek. 
     
     İPTAL KAYGISI 
     AKP'de, "Yüzde 10 barajını koruyarak DEHAP'ı Meclis'te temsil ettirme" diye ifade edilen bu düzenlemenin ilk olarak 2007 yılındaki seçimlerden önce yapılması planlandı. Ancak 
     rapordaki eleştiriler nedeniyle AB ile Aralık ayına kadar yapılacak görüşmelerde düzenleme konusunda AB liderleriyle de pazarlık yapılarak zamanlamasının benimsenmesi planlanıyor. AKP'de en önemli kaygı 1995 yılında uygulanan ve 100 milletvekilini kapsayan "Türkiye Milletvekilliği" modelinin Anayasa Mahkemesi'nce iptal edilmesinden kaynaklanıyor. Bu kaygıyla Adalet Bakanlığı'nca hazırlanacak tasarıya Anayasa Mahkemesi'nin iptal olasılığını ortadan kaldıracak bir gerekçe yazılması için de çalışmalar başlatıldı. 
     
</TEXT>
</DOC>
