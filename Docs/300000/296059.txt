<DOC>
<DOCNO> 296059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas24.html </URL>
<DATE> 2004/12/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Moda uğruna 'vahşet' müzede... 
</HEADLINE>
<TEXT>

     Modadaki eğilimler ya da yeni malzeme, insanoğlunun hayvan derisine ve vahşi hayvan kürküne olan ''takıntısını'' değiştirmiyor. 
     İnsanların bu eğilimi, New York'un dünyaca ünlü Metropolitan Sanat Müzesi'nde MET , İtalyan modacı Roberto Cavalli ve MET Kostüm Enstitüsü tarafından açılan ''Vahşi Evcilleştirilememiş Moda'' adlı sergide gözler önüne seriliyor. 
     İlginç sergide, 1940'tan kalma içi doldurulmuş jaguar kafası bulunan çanta, 1960 yılından tavuskuşu tüylü iskarpinler, 1770 yılından leopar derisinden elbise ve 2004 yılından Christian Dior'un vizon kürkünden elbise gibi parçalarla, bu olgunun zamanının geçmediği anlatılıyor. 
     New York'ta Mart ayına kadar açık kalacak sergide, vahşi hayvan kürkünden yapılan giysilerin koruma, sıcak tutma, aynı zamanda güç, çekicilik ve erotizmi çağrıştıran psikolojik, tarihi ve sosyolojik yönleri anlatılmaya çalışılıyor. 
     Modada hayvani motiflerin 30'lar, 60'lar, 80'ler ve günümüzde yeniden kullanıldığını belirten küratörler, hayvan haklarının militan koruyucusu PETA örgütünün hassasiyetini göz önünde bulundurarak, örgüte sergide geniş yer verdiler. 
     Sergiyle ilgili geniş bilgi ''www.metmuseum.org'' internet adresinden alınabiliyor. 
     
</TEXT>
</DOC>
