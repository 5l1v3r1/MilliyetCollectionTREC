<DOC>
<DOCNO> 272957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur07.html </URL>
<DATE> 2004/09/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kızkardeşini sokakta 72 yerinden bıçakladı 
</HEADLINE>
<TEXT>

     Alev GÜRSOY- Harun LAÇİN SİVAS, DHA 
SİVAS'ta 26 yaşındaki Osman Büyük, 20 yaşındaki kızkardeşi Mine Büyük'ü önceki gece Hükümet Meydanı'da 72 yerinden bıçakladı. Hastaneye kaldırılan genç kızın sağlık durumu ciddiyetini koruyor. Osman Büyük, kardeşini bıçakladıktan sonra karakola giderek teslim oldu. 
     Hükümet Meydanı'nda meydana gelen olayda Osman Büyük, bir ay önce evden ayrılıp arkadaşlarının yanında kalan kardeşi Mine Büyük ile karşılaştı. Görgü tanıklarının ifadesine göre Osman Büyük, üzerinde taşıdığı çakı bıçağı ile kardeşini bıçaklamaya başladı. Mine Büyük'ü 72 yerinden bıçaklayan öfkeli ağabey, daha sonra Şehit Fethi Akyüz Polis Karakolu'na giderek teslim oldu. 
     Osman Büyük, polise verdiği ilk ifadede, kardeşini evden kaçtığı için bıçakladığını söyledi. Yakınları Mine Büyük'ün, annesi ile sorunları olduğunu, bu nedenle evden ayrıldığını iddia etti. 
     Sultan 1'inci İzzettin Keykavus Devlet Hastanesi'nde tedavi altına alınan genç kızın, sağlık durumu ciddiyetini koruyor. Kızkardeşini bıçaklayan Osman Büyük, sorgusunun tamamlanmasının ardından adliyeye sevkedilecek. 
     
</TEXT>
</DOC>
