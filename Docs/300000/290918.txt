<DOC>
<DOCNO> 290918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur13.html </URL>
<DATE> 2004/10/16/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İstanbul'da eylem hazırlığında 5 terörist ele geçirildi 
</HEADLINE>
<TEXT>

     İstanbul'da terör örgütü DHKP C'ye yönelik operasyonda, 21 dinamit lokumu ile içine bomba düzeneği yerleştirilmiş bir oyuncak ele geçirildi. 
     Terörle Mücadele Şube Müdürlüğü'nden yapılan açıklamada, yasadışı sol bir örgüte yönelik olarak İstihbarat Şube Müdürlüğü ile birlikte 13-16 Ekim 2004 tarihleri arasında operasyon düzenlendiği belirtildi. 
     Açıklamada, ''eylem hazırlığı içinde olan 2 kişi ile bu kişilere yardım ve yataklık yaptıkları tespit edilen 3 kişinin operasyonda gözaltına alındığı'' bildirildi. 
     Aynı açıklamada, yakalanan kişilerin ev ve üst aramalarında ise toplam 1 kilo 575 gram ağırlığında 21 dinamit lokumu, 6 saniyeli fitil ile irtibatlandırılmış infilak kapsülü, 40 metre saniyeli fitil, 1 cep bilgisayarı ve aparatları, örgüte ait bir miktar para, 2 sayfa halinde şifreli el kodlaması, 3 sahte kimlik, elle çizilmiş kroki ve el yazısı örgütsel notlar, örgüte ait yayınlar, CD ve disketler ele geçirildiği kaydedildi. 
     Bu arada polis yetkilileri, terör örgütü DHKP C'ye yönelik operasyonda yakalanan kişilerden birinin evinde, içine bomba düzeneği yerleştirilmiş oyuncak bir panda ele geçirildiğini söyledi. 
     Yetkililer, ''örgütün eylem kadrosunda yer aldıkları, sansasyonel eylem hazırlığı içinde oldukları ve sahte kimliklerle yakalandıklarını'' kaydettikleri Naciye B. ile Zeynel Abidin Ş.'nin de aralarında bulunduğu 5 kişinin, Beşiktaş'taki İstanbul Adliyesi'ne sevk edildiğini bildirdiler. 
     Zeynel Abidin Ş.'nin, ''cezaevinden bir süre önce sağlık nedeniyle tahliye olduğunun anlaşıldığı'' da kaydedildi. 
     
</TEXT>
</DOC>
