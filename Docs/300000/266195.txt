<DOC>
<DOCNO> 266195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yasam/yas02.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu aile artık yok 
</HEADLINE>
<TEXT>


Gazeteci Altan Altay, 3 aylık hamile eşi Nurten ve küçük kızları İzel, tatil dönüşü geçirdikleri kazada can verdi 

SERKAN AYDEMİR Zonguldak DHA 

Zonguldak'ın Ereğli ilçesinde yayın yapan Ereğli Radyo ve Televizyonu'nun ERT Haber Müdürü Altan Altay, tatil için gittiği Balıkesir'den Ereğli'ye dönerken otomobiliyle kamyona çarptı. Kazada Altay ile 3 aylık hamile eşi Nurten ve küçük kızları İzel hayatlarını kaybetti. 

Kamyon altına girdiler 
ERT'de 8 yıldan bu yana haber müdürlüğü görevini yürüten Altan Altay 27 , yıllık iznini kullanmak için ailesiyle Balıkesir'in Altınoluk beldesine tatile gitti. Yıllık iznini tamamlayan Altay, Ereğli'ye dönmek için eşi Nurten 26 ve kızı İzel'le 3 kendisine ait otomobiliyle yola çıktı. Altay'ın kullandığı 06 GZ 661 plakalı otomobil, Sakarya'nın Hendek ilçesi yakınlarında yolun yağış nedeniyle kaygan olmasının da etkisiyle karşı şeride geçerek 34 ECZ 63 plakalı kamyonla çarpıştı. 

Ereğli'de yas 
Kazada, otomobilde bulunan Nurten Altay ve kızı İzel Altay olay yerinde öldü. Ağır yaralanan Altan Altay, Düzce Devlet Hastanesi'nde tüm müdahalelere rağmen kurtarılamadı. 
Trafik kazasında ölen Altay ailesi fertlerinin cenazeleri Ereğli SSK Hastanesi morguna getirildi. Televizyonculuğunun yanı sıra yerel gazetelerde de köşe yazarlığı yapan Altay'ın ölümü, meslektaşlarını yasa boğdu. Altay ailesi, kılınan cenaze namazının ardından Ereğli Şehir Mezarlığı'na defnedildi. 


</TEXT>
</DOC>
