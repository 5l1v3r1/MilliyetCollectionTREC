<DOC>
<DOCNO> 297240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko20.html </URL>
<DATE> 2004/12/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
POS makineleri YTL'ye geçti... 
</HEADLINE>
<TEXT>

     Yeni Türk Lirası YTL konusunda test çalışmalarını sürdüren bazı bankalar, yapılan alışverişlerin karşılığını POS makinelerinde eski Türk lirası ve YTL cinsinden gösteriyor. 
     Vakıflar Bankası Konya Şube Müdürü Ertuğrul Çoban, ülke genelinde YTL'ye geçiş için son hazırlıkların yapıldığını ifade etti. 
     YTL'nin kullanıma geçmesine sayılı günler kala özellikle bankaların sorun yaşanmaması için sıkı bir çalışma içine girdiklerini belirten Çoban, bazı bankaların YTL konusunda test çalışmalarını aralıksız sürdürdüğünü bildirdi. 
     Bu kapsamda alışverişte kredi kartı ile yapılan ödemelerde kullanılan POS makinelerinde eski Türk lirası ile YTL karşılığının birlikte gösterildiğini dile getiren Çoban, ''Bu uygulama bankaların test çalışması olduğu kadar tüketicinin gözünü YTL'ye alıştırmak açısından da önem taşıyor. Vatandaşlar yaptıkları alışverişlerin YTL karşılığının ne olduğunu görmesi geçiş sürecini daha da kolaylaştıracaktır'' dedi. 
     Çoban, şu anda bu uygulamanın zorunlu olmadığını ifade ederek, 1 Ocak 2005'ten sonra POS makinesi çıktılarında miktarların sadece YTL cinsinden gösterileceğini sözlerine ekledi. 
     
</TEXT>
</DOC>
