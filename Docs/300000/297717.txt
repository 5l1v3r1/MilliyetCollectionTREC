<DOC>
<DOCNO> 297717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/dunya/axdun01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalıcı kısıtlamalar, özel ortaklık olmasın 
</HEADLINE>
<TEXT>


AB Komisyonu, 'kalıcı kısıtlamalar'ın Türkiye'yi tam üyelikten saptıracağını belirterek, bu öneriye karşı çıktığını resmen bildirdi. İngiltere, Belçika, Finlandiya ve İsveç de aynı görüşte 

Güven Özalp - Brüksel 


Türkiye'ye, Avrupa Birliği AB Komisyonu'nun 6 Ekim'de yayımladığı İlerleme Raporu ve tavsiye kararından bu yana büyük tartışma konusu olan kalıcı kısıtlamalar konusunda önemli bir destek geldi. Komisyon, son taslak belgelerde kalıcı kısıtlama uygulamasının kapsamının genişletilmesinden rahatsız olduğunu üye ülkelere resmen iletti. İngiltere başta olmak üzere bazı ülkeler de bu konuda Türkiye'ye arka çıktılar. 
Gelinen aşamada her ne kadar müzakere tarihi ve üyelik dışında bir alternatifin zirve karar metninde yer alıp almayacağına odaklanılsa da, Türkiye taslak metinlerde rahatsızlık duyduğu unsurların ortadan kaldırılması için çabalarını sürdürüyor. Bu çabaların başında da metinde yer alan "kalıcı kısıtlamalar" ifadesinin değiştirilmesi geliyor. Önceki gün toplanan AB Genel İşler Konseyi'nde de yoğun bir şekilde tartışılan bu konuda Komisyon, rahatsızlığını net bir şekilde dile getirdi. Komisyon'un rahatsızlığının temelinde ise kalıcı kısıtlama önlemlerinin serbest dolaşımın yanı sıra yapısal politikalar ve tarım alanlarına da uygulanabileceğinin vurgulanması yatıyor. Komisyon, taslak belgelerde bu konuya ilişkin "amacın aşıldığı" görüşünde. 

Özel ortaklığa kapı 
AB bakanlarına Komisyon tarafından yapılan bilgilendirmede, 6 Ekim'de benimsenen yaklaşımın "vasıfsız işçilere" yönelik olduğu vurgulandı. Komisyon'un üst düzey yetkilileri bu konudaki görüşlerini, "Derogasyonlar çoğaltılır ve kapsamları genişletilirse, bu durum özel ortaklık için arka kapıyı açmak anlamına gelecektir" ifadeleriyle dile getiriyorlar. Bu konuda Konsey içinde de destek bulduklarını belirten Komisyon yetkilileri, bu konuyu AB liderlerinin "hararetle tartışacakları" noktalardan biri olarak görüyorlar. 
Gerek Türkiye'nin gerekse Komisyon'un yaklaşımına Birlik içinden de destek geliyor. Ankara'ya destek veren ülkelerin başında İngiltere var. Belçika ve İsveç de kalıcı kısıtlamalar konusuna soğuk baktıklarını diğer ülkelere iletti. Uzun süreli ya da yenilenebilir nitelikli kısıtlamaları mantıklı bulduklarını belirten bu ülkeler, "kalıcı" nitelikteki kısıtlamalara da yeşil ışık yakmama eğilimindeler. Finlandiya da kişilerin serbest dolaşımının kısıtlanamayacağını belirterek, Komisyon'un görüşüne destek veriyor ve sadece işçilerin serbest dolaşımının sınırlandırılabileceği görüşünü savunuyor. Eskiden göç veren ülkelerde de bu konuda belli oranda rahatsızlık yaşanıyor. Yeni ülkeler de gelecekte kendi başlarına da bu yönde bir uygulama gelebileceği endişesiyle Komisyon'un yaklaşımına destek veriyor. 

Değişiklik beklentisi 
Kalıcı kısıtlamalar konusundaki temaslarını yoğun bir şekilde sürdüren Türkiye ise "kalıcı" ifadesinin kaldırılmasını istiyor. Bunun yerine Ankara'nın tercih ettiği söylemi ise "uygun görülecek kısıtlamalar" oluşturuyor. Türk diplomatik kaynaklar en azından son taslak da gündeme gelen "genişletilmiş kapsamdan" geri dönülmesi umudunu halen koruyor. Komisyon da kendi belgelerinde yer alan kapsama dönülmesini tercih ediyor. Kalıcı kısıtlamaların metinde kalması durumunda ise Ankara'nın elindeki opsiyonlardan birini, bu yaklaşımın tek taraflı bir tasarruf olduğunu ilan etmek oluşturuyor. 


</TEXT>
</DOC>
