<DOC>
<DOCNO> 262000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun17.html </URL>
<DATE> 2004/08/10/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Talat Türkiye tarih alınca Kıbrıs'ta eli zayıflayacak... 
</HEADLINE>
<TEXT>

     KKTC Başbakanı Mehmet Ali Talat, Türkiye'nin aralık ayında AB'den müzakere tarihi alması durumunda Türk tarafının Kıbrıs konusunda elinin zayıflayacağını belirterek, bu nedenle Kıbrıs Türklerine uygulanan tecridin o tarihe kadar kaldırılması gerektiğini söyledi. 
     Talat, KKTC haber ajansı TAK'a verdiği demeçte, ''Türkiye, Kıbrıs konusunda herhangi bir gelişme olmadan aralık ayında tarih alırsa Kıbrıs Türklerini ne bekliyor'' sorusu üzerine, şunları kaydetti 
     ''Türkiye'ye tarih verilecek, aksi çok zayıf ihtimal. Türkiye tarih aldığında Kıbrıs sorunu çözümlenmiş olmayacak ve ondan sonra yeni bir safhaya girilecek ve bu yeni safhada ne yazık ki Türkiye'nin eli çok güçlü olmayacak. Çünkü artık Türkiye AB yolunda ilerleyecek. Ve eğer bu süreçte Rum tarafı tolere edilir, günahları sineye çekilirse bu durum Türkiye'nin AB sürecinde ilerlemesi için Türk tarafı aleyhine kullanılabilecek.'' 
     
     ''ÇÖZÜM ACİL, TECRİT KALKMALI'' 
     Talat, bu nedenle Kıbrıs Türkleri için Kıbrıs sorununun çözümünün acil olduğunu belirterek, ''Aralıktan sonra Türkiye'nin eli zayıf olacağına göre aynı şey bizim için de geçerli olacak'' dedi. 
     Bu nedenle doğrudan uçuşların başlaması, serbest ticaret tüzüğünün uygulamaya girmesinin önemine dikkat çeken Talat, tecridin sona ermesinin şart ve bu konuda çok umutlu olduğunu kaydetti. 
     
     ''PAPADOPULOS HAYAL GÖRÜYOR'' 
     Mehmet Ali Talat, Kıbrıs konusunda yeni bir sürecin başlaması konusunda topun Rum tarafında olduğunu söyledi ve şöyle devam etti 
     '' Kıbrıs Rum yönetimi lideri Tasos Papadopulos yanlış bir hesap yapıyor. Bu süreci bu şekilde aralık ayına kadar tutacağına ve aralığa yakın bir dönemde Kıbrıs konusundaki bazı isteklerini Türkiye'nin tarih almasının ön koşulu yapacağını, bu şekilde Kıbrıs'ta adım atılmasını sağlayacağını sanıyor. Bu yanlış bir hesap, hayal görüyor. Böyle bir şey söz konusu değil. Çünkü Türkiye beklenenin ötesinde adımlar attı. Sorunun çözümü yönünde çok güçlü adım attı. Türkiye'ye tarih verilirken daha da bir şeyler istenmesi söz konusu değil.'' 
     
     ''ASKER ÇEKİLMESİ, MARAŞ'IN AÇILMASI SÖZ KONUSU DEĞİL'' 
     Türkiye'ye tarih verilirken Kıbrıs'tan asker çekme, Maraş'ın açılması gibi talepler olacağına inanmadığını söyleyen Talat, ''Askerin çekilmesi, Maraş'ın açılması Annan Planı'nın bir parçasıydı. Papadopulos planı reddedecek ve bunları da isteyecek. Bu nasıl olacak ve bu konuda dünya Türkiye'ye nasıl baskı uygulayacak Bu aşırı isteğin Türkiye'ye karşı öne sürülmesi mümkün değil. Türkiye'nin de jest olarak böyle bir şey yapacağını sanmıyorum'' diye konuştu. 
     Talat, Papadopulos'u, ''Kıbrıs'ın bölünmüş kalmasındaki baskıcı, anti-demokratik kampanyasını mazur göstermek için gündem saptırmakla'' suçlayarak, hiç gündemde olmadığı halde asker çekmenin gündeme getirilmesini taktik olarak nitelendirdi. 
     
     ''YEŞİL HAT TÜZÜĞÜ EKONOMİYİ GÜNEY'E KAYDIRIR'' 
     Tecridin kalkması yönünde eylül ayından sonra ciddi hareketlenme olacağını, serbest ticaret tüzüğünün onaylanmasıyla ekonominin önünün açılacağını söyleyen Talat, serbest ticaret tüzüğünün onaylanmaması halinde Yeşil Hat Tüzüğü'nün tek başına sakıncalar yaratacağını, bütün ekonomiyi Güney'e kaydıracağını bildirdi. 
     Rum tarafında iyi niyet olmadığı sürece karşılıklı ticaretin gelişmesinin zor olduğunu söyleyen Başbakan Talat, şunları kaydetti 
     ''Örneğin soğan almıyor, radikal görünen gazeteleri bile Türklerin reklamını yayınlamıyor. Bizim üreticimizin mallarını sözde alıyorlar, ama tüccar korktuğu için alamıyor. Nasıl bir özgürlüktür bu Bunlar AB kurallarına da aykırı. Demokrasi dışılık, korku toplumun ruhuna işledi. Özgür bölge diyorlar, halbuki esir bölge oldular. Evet diyenler, çözüm isteyenler korkuyor. Bir zamanlar bizim halimize şimdi onlar düştü.'' ''Rumlar şimdi mi böyle oldu, yoksa biz mi şimdi fark ettik '' sorusu üzerine de Talat, ''Şimdiye kadar Türk tarafının çözüm konusundaki olumsuz tutumu nedeniyle Rumlar demokrasideki zafiyetlerini gizleyebildiler. Ama Türk tarafının olumlu bir tutum içine girmesi sonunda o gizli demokrasi dışılık canlandı'' yanıtını verdi. 
     Talat, ''anti-demokratik anlayışı içselleştirme bakımından'' Rum tarafının Kıbrıs Türklerini fersah fersah aştığını da söyleyerek, Türk tarafında halkın kitlesel eylemlerle demokrasiyi sahiplendiğini belirtti. 
     
     PAPADOPULOS'LA GÖRÜŞME 
     Talat, Rum tarafıyla resmi temasa geçilmemesinin nedeninin Rum yönetimi olduğunu belirterek, Papadopulos'un kendisiyle görüşmeyi reddettiğine ilişkin haberlere atıf yaparak, ''Ben görüşmeden kaçmam, tabii ki görüşürüm'' dedi. 
     Talat, ''Bazı aracılar oldu, ben derhal kabul ettim, ama basından öğrendim ki Sayın Papadopulos kabul etmedi. Bizden kaçan Papadopulos yönetimidir'' diye konuştu. 
     Rum kesimi ana muhalefeti Büyük Seferberlik Partisi DİSİ Başkanı Nikos Anastasiades'in KKTC'deki temaslarına ilişkin soruları yanıtlarken de Başbakan Talat, ''Anastasiades yeni durumda bir rol üstlenmeye çalıştı. Bunun sonuç verip vermeyeceği bize değil, Rum tarafına bağlıdır. Bu yeni bir safha mı, belki, bilemiyorum'' diye konuştu. 
     Talat, DİSİ'nin KKTC'deki temaslarının Annan Planı'yla ilgili süreçte dönemin muhalefet partisi CTP'nin temaslarıyla benzeştiğine ilişkin yorumları da ''İyi bir benzetme'' olarak niteleyerek, ''O zamanın uzlaşmazı Denktaş, şimdinin uzlaşmazı Papadopulos. O bakımdan benzerlik var. Ama son sözü söyleyecek taraf Rum halkıdır'' dedi. 
     
     BÜTÇE SUNULUYOR 
     İç politik gelişmelere ilişkin soruları da yanıtlayan Talat, meclisin tatilde olmasına karşın hükümetin yoğun bir gündemle çalıştığını ifade ederek, hükümetin azınlıkta kalmasıyla ilgili olarak, partiler arası temasların sürdüğünü belirtti. 
     Talat, azınlık sorunu nedeniyle aylardır bekletilen 2004 mali yılı bütçesinin yarın Bakanlar Kurulu'nun, tatilin ardından da meclisin onayına sunulacağını açıklayarak, ''Sayısal olarak hükümetin çoğunluğu yok, bütçe onay almazsa hükümet düşmez mi '' sorusuna şu yanıtı verdi 
     ''Arkadaşlar seçim istemiyor. CTP haricinde tüm arkadaşların kimi seçime, kimi tarihe karşı ve sonuçta uzlaşma noktasına varamadık. Bütçesiz de gidemeyeceğimize göre bütçeyi meclise götürüyoruz. Ne çıkacağını mecliste göreceğiz. Bütçe onaylanmazsa hükümetin düşeceğini biliyorum, ama düşerse düşer. Bunu göze alarak yapacağız. Bütçeyi geçiremeyeceğiz, güvensizlik önergesi için çoğunluk sağlanamayacak, seçim için çoğunluk sağlanamayacak ve meclisten de başka hükümet çıkamayacak. Bu böyle gitmez. Bütçeyi sunuyoruz, bakalım partilerin sağduyusu ne getirecek '' Bütçenin onayı konusunda bazı grup veya milletvekillerinden olumlu sinyaller mi aldıklarının sorulmasına karşılık Talat, bazı güçlü sinyaller bulunduğunu, hedeflerinin 26'ya ulaşmak olduğunu kaydetti. Talat, ''26'ya ulaşacak durumu belki bütçenin de katalizör rolü oynamasıyla sağlayabiliriz. Belki bu, hükümet oluşumuna, yeni bir çoğunluğa da yol açabilir'' dedi. 
     
     ''ERKEN SEÇİME GEREK KALMAYABİLİR'' 
     Bu süreçte ayrım yapmadan tüm partilerle temasta olacaklarını kaydeden Talat, ''Bütçenin geçmeyeceği anlaşılırsa ve çoğunluk sağlanamazsa erken seçim seçeneği ortada. 26'ya ulaşılırsa hükümet partilerinin bu konudaki tutumu yeniden değerlendirilebilir. Seçim daha ileriye alınabilir veya tamamen gündem dışına çıkabilir. Bu tamamen gelişmelere bağlı. Ciddi bir meclis desteği olursa erken seçime gerek kalmayabilir'' diye konuştu. 
     
</TEXT>
</DOC>
