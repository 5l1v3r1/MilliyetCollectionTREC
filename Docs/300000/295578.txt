<DOC>
<DOCNO> 295578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy15.html </URL>
<DATE> 2004/12/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan-Baykal görüşmesi AB için artık masada hiçbir şey kalmadı 
</HEADLINE>
<TEXT>

     Başbakan Recep Tayyip Erdoğan, müzakere sürecinin kesinlikle tam üyelikle neticelenecek, noktalanacak bir süreç olması gerektiğini bildirdi. 
     ''Artık masanın üzerinde hiçbir şey kalmadı'' diyen Erdoğan, ''17 Aralık'ta AB Konseyi, inanıyorum ki artık ödevini yerine getirmiş bir Türkiye karşısında testi başarıyla verecektir'' dedi. 
     Başbakan Erdoğan, görüşmelerinin ardından CHP Genel Başkanı Deniz Baykal ile ortak basın toplantısı düzenledi. 
     Başbakan Erdoğan, 17 Aralık'a sayılı günler kala CHP Genel Başkanı Baykal ile bir değerlendirme yapmak istediğini söyledi. ''Oturmamış, dedikodu kabilinden'' pek çok şeyin Avrupa gündeminde yer aldığını ifade eden Erdoğan, şöyle dedi 
     ''Biz de bunları takip ediyoruz, bizim ne diyeceğimiz burada çok önemli. Hükümet olarak bizim oturmuş üç tane ana ilkemiz var. Bunların birincisi şudur müzakere süreci kesinlikle tam üyelikle neticelenecek, noktalanacak bir süreç olmalıdır. İkincisi, başka bir karara imkan tanımayan bir müzakere sürecinin başlatılmasıdır ve bunun da tarihinin 17 Aralık'ta belirlenmesidir. Bunun ikisini şu şekilde ifade ediyorum Berlin'deki toplantıda Schröder ifade etti, 'Tam üyelikle sonuçlanacak bir müzakere süreci' demişti ve bunun da 17 Aralık'ta verilmesi... 
     Üçüncüsü bizim siyasi hassasiyetlerimiz üzerinde herhangi bir spekülasyona gidilmemesi. Bizim bu konudaki takdir haklarımız üzerinde spekülasyon yapılırsa bu, bizim karşımıza kesinlikle getirilmemeli. Kopenhag kriterleri bellidir. Türkiye yapması gerekenlerin hepsini yaptı. Birkaç eksik söylenmişti onlar da tamamlanıyor. Artık masanın üzerinde hiçbir şey kalmadı, bu ifadeyi yetkili ağızlardan dinledik. 17 Aralık'ta AB Konseyi, inanıyorum ki artık ödevini yerine getirmiş bir Türkiye karşısında testi başarıyla verecektir.'' 
     
</TEXT>
</DOC>
