<DOC>
<DOCNO> 266689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonyas11.html </URL>
<DATE> 2004/08/26/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Bill Gates'ten kök hücresi araştırmalarına 400 bin dolar... 
</HEADLINE>
<TEXT>

     ABD'li yazılım devi Microsoft'un başkanı Bill Gates, California'da devletin embriyonik kök hücresi ve klonlama çalışmalarına milyarlarca dolarlık katkı yapmasının oylanacağı referandum öncesinde destekçi kampanyaya 400 bin dolarlık bağışta bulundu. 
     Gates ailesinin sözcüsü Joe Cerrell, Bill Gates'in söz konusu araştırma geliştirme çabalarıyla ''sağlık alanında yeni ilerlemelerin sağlanabileceğine insanların tüm dünyada daha iyi edilebileceğine'' inandığını kaydetti. 
     Devletin embriyonik kök hücresi ve klonlama çalışmalarına 10 yıl içinde 3 milyar dolarlık finansman sağlamasını öngören ''Proposition 71'' referandumunda ''The Yes on 71'' destekçi grubu şimdiye dek 12 milyon dolar bağış topladı. California eyaletinde 2 Kasım'da düzenlenecek referandumun kabul edilmemesini isteyen grubun toplayabildiği bağış ise sadece 15 bin dolar oldu. 
     Referandumda halk oyuna sunulacak önerilere göre dünyada uzun süren tartışmalara neden olan klonlama çalışmaları, sadece araştırma amacıyla yapılabilecek. Yeni bebekler klonlamaya ise kredi sağlanmayacak. 
     1 milyon dolar bağışta bulunan ünlü internet açık artırım sitesi EBay'ın kurucusu İran kökenli Omar Omidyar'la birlikte ABD'de birçok risk sermayesi şirketi, araştırma vakıfları ve Hollywood yıldızı, referandum için evet kampanyasını destekliyor. 
     Vatikan'ın karşı olduğunu açıklamasıyla ABD ve Avrupa ülkelerinde uzun tartışmalara neden olan kök hücresinden klonlama çalışmalarıyla, diyabetlikten Parkinson'a kadar birçok hastalığın tedavisinin yapılabileceği bildiriliyor. Tıp çevreleri, insan vücudunun ilk ana hücresi olan ve 1997'de keşfedilen kök hücrelerinin, hastalıkların tedavisinde kullanılması için yıllarca sürebilecek çalışmalara gerek duyulduğunu ifade ediyor. 
     
</TEXT>
</DOC>
