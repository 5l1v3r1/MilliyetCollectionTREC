<DOC>
<DOCNO> 282016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/ekonomi/aeko.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD Türkiye bir dönüm noktasında 
</HEADLINE>
<TEXT>


Başbakan Erdoğan'ın katılacağı özel bir oturumla açıklanacak OECD Türkiye Raporu'nda 'hızlı büyüme sürecine girildiği' ve 'yatırım ortamında iyileşme başladığı' belirtilecek 

Utku Çakırözer - Paris 

Ekonomik İşbirliği ve Kalkınma örgütü OECD , Paris'te bugün açıklayacağı raporda Türk ekonomisindeki olumlu gelişmeleri dünyaya duyuracak. Rapor, iki yıllık AKP hükümeti için de "uluslararası ekonomik karne" niteliğinde olacak. 
İki gündür Fransa'da temaslarda bulunan Başbakan Recep Tayyip Erdoğan da rapor açıklanırken, OECD binasında hazır bulunacak. OECD'nin Paris'teki merkezinde Erdoğan'ın da katılımıyla yapılacak özel oturumda Türkiye ekonomisinin son iki yılını mercek altına alan "Türkiye Raporu" yayınlanacak. 
Milliyet'in elde ettiği bilgilere göre, iki yıllık AKP iktidarı açısından da "ekonomik karne" anlamı taşıyan raporda şu değerlendirmeler yer alıyor 
Türkiye bir dönüm noktasındadır.Güçlü bir büyüme hızı yakalanmış, hızlı büyüme sürecine girilmiştir.Enflasyon hızla düşmüştür.Sıkı para ve Maliye politikaları güven artırdı, risk primi düştü.Mali konsolidasyon olumludur, kalitesi yükseltilmelidir.Çok yıllı fonksiyonel bütçeyle yeni bir kamu harcama sistemi getirilmiştir.Ekonomik büyüme için özellik arz eden kritik temel kamu hizmetlerinde, hizmet kalitesinin yükseltilmesi için daha girişimci politikalar uygulanmalıdır.İddialı bir mali desantrilizasyon programı uygulanmaktadır.Yatırım ortamı iyileşmiş bulunmaktadır.Bankacılık sistemi yeniden yapılandırılmış olup reformlar sürdürülmelidir. 

Disipline devam 
Türkiye'nin başarılı ekonomi politikalarını sürdürmeye teşvik edildiği raporda "cari açığın büyüdüğüne" dikkat çekilerek, "mali disiplinin devam ettirilmesi ve yüksek büyümeden kaynaklanan kamu gelirinin borçların düşürülmesi için kullanılması" tavsiyeleri de yer aldı. 
Kayıtdışı ekonominin "etkin denetlenmesinin" önemi vurgulanan raporda, özelleştirmelerin gerçekleşmesinin de "yabancı sermayeyi çekmeye" yardımcı olacağı vurgulandı. Bu kapsamda özellikle alt yapı endüstrisinde rekabet ve özelleştirmeye de devam edilmesi istendi. 

Financial Times Bütçe ilk kez ciddiye alındı Financial Times FT gazetesi, dün yayımladığı Vincent Boland imzalı haberde Türkiye'nin 2005 bütçesini değerlendirdi. 
Bütçede enflasyonda düşüş ve mali disiplinin devamının öngörüldüğü belirtilen yazı, "Türk hükümeti 2005 bütçe tasarısını açıkladığında beklenmedik bir şey oldu Yatırımcılar bunu ciddiye aldı" ifadeleriyle başladı. Yazıda Garanti Yatırım Menkul Kıymetler Araştırma Başkanı Mahmut Kaya'nın, "Hükümet rakamları genellikle gözardı edilirdi ancak son iki yıl bu projeksiyonları ciddiye almaya başladık" sözlerine de yer verildi. Yazıda, "Türkiye'deki bütçeler daha önce fazlasıyla iyimser tahminler ve 
tartışmalı figürler içerirdi. Ancak, neredeyse üç yıl süren yapısal reformlar ve yükselen ekonomik büyüme ardından, yatırımcılar hükümetin ekonomik politikalar hakkında söyledikleri ile yaptıkları konusunda ikna olmaya başladı"' denildi. 

'İstikrarsızlık ve borçtan çıkış programı' FT'nin dünkü sayısında, başyazar Martin Wolf'un Türkiye ekonomisini değerlendiren bir makalesi de yer aldı. Wolf yazısında Türkiye'nin IMF ile imzaladığı 17 programın başarısız olmasının ardından şansın 18'inci programda döndüğünü dile getirdi. 
Wolf, yeni program için "Bu çıkış programı olarak görülmelidir. Aşırı borçtan çıkış, istikrarsızlıktan çıkış" diye yazdı. Türkiye'nin Şubat 2001'den bu yana olağanüstü bir ilerleme kaydettiğini belirten Wolf, "Türkiye'nin kayda değer canlanması ekonomisinin esnekliğine, istikrar politikalarına ve dönemin ekonomi bakanı olan Kemal Derviş'in yönetiminde uygulamaya konulan ve şimdiki hükümet tarafından sürdürülen reform sayesinde sağlandı" dedi. 
Yazıda Türkiye'nin ekonomiyi düzelme konusunda daha önce açıkladığı vaatleri yerine getirmeye başladığı, IMF'nin elde ettiği başarıyı Türk halkına borçlu olduğu da belirtildi. 


</TEXT>
</DOC>
