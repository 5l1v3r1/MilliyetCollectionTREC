<DOC>
<DOCNO> 291711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun42.html </URL>
<DATE> 2004/11/24/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
37 milyondan fazla Amerikalı yollara düşecek 
</HEADLINE>
<TEXT>

     ABD'de geleneksel Şükran Günü tatilini fırsat bilen 37 milyondan fazla Amerikalı seyahate çıkacak. Bunun, 11 Eylül terör saldırılarından bu yana en yüksek rakam olduğu bildirildi. 
     USA Today gazetesinin haberine göre, yüksek benzin fiyatı, kötü hava koşulları ve havaalanlarında aşırı güvenlik önlemlerinin sebep olacağı gecikmelere rağmen, milyonlarca Amerikalının tatil için yollara düşeceği belirtildi. 
     Şükran Günü tatili öncesi ve sonrasını da kapsayan 11 gün boyunca seyahat edeceklerin 16,3 milyonunun havayollarını tercih edeceği, Amerikan tarihinin en pahalı benzin fiyatlarına rağmen otomobilleriyle seyahati tercih edenler yüzünden otoyolların da son derece kalabalık olacağı ifade ediliyor. 
     11 Eylül'den sonra seyahat konusunda çekinceli davranan Amerikalıların bu yıl yeniden yollara düştüğü ifade edilirken, bu yıl Amerikalıların 685 milyon uçuş gerçekleştirerek 2000 yılındaki uçuş rekorunu da kırmalarının beklendiği belirtiliyor. 
     ABD'de Şükran Günü ay sonunda kutlanıyor. 
     
</TEXT>
</DOC>
