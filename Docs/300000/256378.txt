<DOC>
<DOCNO> 256378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/ekonomi/eko05.html </URL>
<DATE> 2004/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye internette sınıfta kaldı 
</HEADLINE>
<TEXT>



İnternet kullanımı ile ilgili bir araştırma Türkiye'nin bilgisayar ve internet kullanımında sınıfta kaldığını gösterdi 
Pazar araştırma şirketi GFK Türkiye'nin toplam 20 büyük ili kapsayan, yaklaşık 1300 kişiyle yaptığı anket sonucuna göre Türkiye'nin sadece yüzde 20'si bilgisayar kullanıyor. 
Araştırma sonucuna göre bilgisayarın en çok evde kullanıldığı görülüyor. Bilgisayar kullananların yarısı evde, yüzde 30'u ise işyerlerinde bilgisayar kullanıyor. 
İnternet'in artık bir "vazgeçilmez" olduğu günümüzde, Türkiye'de yüzde 87'lik bir oranı oluşturan grup, internete hiç girmiyor. Sadece yüzde 13'lük bir grubu oluşturan kullanıcıların yüzde 41,12'si evlerinden internete giriyor. İnternet cafeler gibi halka açık yerlerde internete girme alışkanlığı ise yüzde 44 düzeyinde. Yüzde 31'lik bir kesim ise internette 1 - 2 saatini geçiriyor. 


</TEXT>
</DOC>
