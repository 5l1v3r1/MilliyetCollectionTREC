<DOC>
<DOCNO> 251235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun20.html </URL>
<DATE> 2004/06/27/ </DATE>
<TIME> 21.25 </TIME>
<AUTHOR>  </AUTHOR>
<HEADLINE>
Bill Frist'e göre Irak'ta iş yapan Türk şirketler çekilmeyecek... 
</HEADLINE>
<TEXT>

     ABD Senato çoğunluk lideri Bill Frist, Başbakan Recep Tayyip Erdoğan ile bu akşam bir araya geldiğini ve Türkiye'nin, Irak'ta kaçırılan Türk işçiler için teröristlerle pazarlık yapmayacağı ve Irak'ta iş yapan Türk şirketlerinin ülkeden çekilmeyi planlamadığı izlenimi edindiğini söyledi. Frist, Erdoğan ile görüşmesinin ardından, Başkan George W. Bush'un Türkiye temaslarını izleyen Washington muhabirlerine değerlendirmede bulundu. Senatör Frist, Erdoğan ile 3 Türk işçinin Irak'ta kaçırılması meselesini görüştüklerini ve Erdoğan'ın, ABD'nin de politikası olduğu üzere, teröristlerle hiçbir şekilde pazarlık yapmayı planlamadığı izlenimini edindiğini kaydetti. 
     Bill Frist, Erdoğan ile görüşmesinde, Başbakan'ın odaklandığı en önemli konunun PKK terörü olduğunu ve ABD'nin bu tehdidi ortadan kaldırmak için yapabilecekleri üzerinde konuştuklarını söyledi. Frist, Başbakan Erdoğan'ın, ''Sizin için Ebu Musa Zarkavi neyse bizim için de PKK odur'' dediğini ve terör örgütü PKK ile mücadeleye ABD'den ''daha fazla ilgi'' gösterilmesini talep ettiğini kaydetti. Amerikalı bir gazetecinin, ''Başbakan Erdoğan, ABD ile Irak'ta girdiği işbirliğinden hiç pişmanlık duyuyor mu '' yönündeki sorusu üzerine Senatör Frist, ''Hayır, hiç öyle bir şey yok. Başbakan, Irak'taki girişimlere başından beri çok destek verdi. Ancak şu andaki endişesi, daha çok PKK terörüyle başa çıkılması üzerine'' yanıtını verdi. 
     
</TEXT>
</DOC>
