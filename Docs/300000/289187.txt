<DOC>
<DOCNO> 289187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun10.html </URL>
<DATE> 2004/11/16/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Musul'da yeni operasyon, üst düzey yetkili tutuklandı 
</HEADLINE>
<TEXT>

     Amerikan ve Irak askerlerinin Irak'ın kuzeyindeki Musul'un bir bölümünde direnişçilere karşı operasyon başlattığı bildirildi. 
     Amerikalı askeri yetkili Angela Bowman, Amerikan ve Irak güçlerinin kentin batı kesimlerindeki karakolların denetimini ele geçirmek için operasyon başlattığını belirtti. 
     Bowman, operasyonun başında kentteki 5 köprünün kapatıldığını da kaydetti. 
     Vatandaşlar da Amerikan uçak ve helikopterlerinin kentin üzerinde uçtuğunu, Musul'un kuzey bölgesindeki Amerikan üssünün yakınından ise patlamalar ve silah sesleri duyulduğunu söyledi. 
     
     NASIR AYAEF TUTUKLANDI 
     Irak'ta Amerikan güçlerinin, Sünni Irak İslam Partisi'nin üst düzey yetkilisi Nasır Ayaef'i tutukladığı bildirildi. 
     Partinin bir diğer yetkilisi İyad Samarrai, askerlerin, partinin Felluce'deki Amerikan saldırılarına karşı çıkmasına misilleme olarak, Ayaef'in Bağdat'ın kuzeybatısındaki Camiya semtinde bulunan evine şafaktan sonra baskın düzenlediğini söyledi. 
     Samarrai, ''Bu eylem, özellikle Felluce'de olanlarla Amerikan ve Irak hükümetinin benimsediği güvenlik politikalarına karşı çıktığı için Irak İslam Partisi'ni bir tür cezalandırmadır'' dedi. 
     Barışçı yöntemlerin ve görüşmelerin sorunları çözmenin en iyi yolu olduğunu düşündüklerini söyleyen Samarrai, bu tür eylemlerin Irak'ta durumu daha da kötüleştireceğini ifade etti. 
     Irak Ulusal Konseyi'nin üyesi olan Ayaef, Felluce'de hükümetle kent yetkilileri arasında yapılan ve başarısız olan barış görüşmelerinde kent heyetinde yer alıyordu. 
     Irak İslam Partisi geçen hafta, Felluce'deki saldırıları protesto etmek amacıyla geçici hükümetten çekilmişti. 
     
</TEXT>
</DOC>
