<DOC>
<DOCNO> 267931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur25.html </URL>
<DATE> 2004/08/31/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Uzman çavuş vuruldu .. "Evleniyoruz" plakalı araç aranıyor 
</HEADLINE>
<TEXT>

     Antalya'da bir uzman çavuş, tabancayla vuruldu. 
     AA muhabirinin aldığı bilgiye göre, Liman Mahallesi'ndeki evinden Antalya-Kemer karayolundaki işyerine gitmek üzere yaya olarak yola çıkan Antalya Sahil Güvenlik Komutanlığı'nda görevli Uzman Çavuş Fırat Duman 28 , bir otomobil ile gelen ve kimliği henüz belirlenemeyen kişiler tarafından sağ omzundan silahla vuruldu. 
     Duman, cep telefonuyla yardım istediği arkadaşları tarafından Akdeniz Üniversitesi Tıp Fakültesi Hastanesi'ne kaldırılarak, tedavi altına alındı. 
     Sağlık durumunun iyi olduğu bildirilen Duman'ın hastanede verdiği ifadesinde, siyah bir otomobilin yanına yaklaştığını, içindeki kişilerin, cebinde bulunan yaklaşık 100 milyon lirasını aldıktan sonra tabanca ile sağ omzundan vurarak kaçtıklarını anlattığı öğrenildi. 
     Olayla ilgili çalışma başlatan polis, plakası ''Evleniyoruz'' yazısı ile kapatılmış siyah otomobili arıyor. 
     
</TEXT>
</DOC>
