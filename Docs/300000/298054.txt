<DOC>
<DOCNO> 298054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonyas13.html </URL>
<DATE> 2004/12/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Arızalanan uçak otoyola indi 
</HEADLINE>
<TEXT>

     ABD’nin Indiana eyaletinde motoru arızalanan bir uçak otoyola acil iniş yapmak zorunda kaldı. 
     Tek motorlu olan uçak çıkan arıza üzerine trafiğe açık dört şeritli bir yola inerken, inişin herhangi bir yaralanma ya da ölüme yol açmadığı kaydedildi. 
     Pilot, eş-pilot ve üç yolcunun bulunduğu 12 koltuklu uçağın, Roseland şehri yakınlarında fast-food restorantı, benzin istasyonu ve motellerin bulunduğu bir bölgede iniş yaptığı belirtilirken, Roseland Polis Şefi Mike Swanson, pilotun harika bir iniş yaptığını ve bazı araçların çarpmasına ramak kalmasına rağmen herhangi bir kazanın meydana gelmediğini söyledi. 
     Ancak, 12 yolcu taşıma kapasiteli Pilatus PC12 model uçağın kanatlarından birinin iniş sırasında elektrik nakil hatlarına çarpması yüzünden Roseland’da yaklaşık 600 haneye bir süre elektrik verilemediği bildirildi. 
     
</TEXT>
</DOC>
