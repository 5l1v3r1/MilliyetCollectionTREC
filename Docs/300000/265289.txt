<DOC>
<DOCNO> 265289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonspo11.html </URL>
<DATE> 2004/08/21/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Gaziantepspor, Sakaryaspor maçına hazır... 
</HEADLINE>
<TEXT>

     Gaziantepspor, Sakaryaspor maçı hazırlıklarını tamamlayarak, maç saatini beklemeye başladı. 
     Galatasaray galibiyetinin verdiği yüksek moralle Sakaryaspor maçı hazırlıklarına başlayan kırmızı-siyahlı ekip, çok yoğun bir hazırlık döneminden geçti ve tüm hesaplar galibiyete yönelik olarak yapıldı. 
     Ancak, bu önemli maç öncesinde, milli maç nedeniyle ülkelerine giden Lazarov, Jaziri, Bouazizi ve kaleci Hasagiç'in çalışmalara geç katılması sıkıntı yarattı. Bu futbolculardan, golcü futbolcu Lazarov'un milli maç nedeniyle gittiği ülkesi Bulgaristan'dan sakat dönmesi, sıkıntıyı daha da artırdı. 
     Gaziantepspor Teknik Direktörü Nurullah Sağlam, AA muhabirine yaptığı açıklamada, ayağından sakatlanan Lazarov'un Sakaryaspor maçında forma giyemeyeceğini söyledi. 
     ''Sakaryaspor maçı öncesinde tek dezavantajımız, sakat olan Lazarov'un takımdaki yerini alamayacak olması'' diyen Sağlam, şöyle konuştu 
     ''Çok yoğun bir hazırlık döneminden geçtik. Futbolcularım, bu önemli maça çok hırslı ve istekli hazırlandı. Adeta galibiyete şartlanmış durumdayız. Tüm hesaplarımız galibiyete yönelik. Saha ve seyirci avantajını da en iyi şekilde kullanarak sonuca gitmeyi hedefliyoruz. 
     Hazırlıklarımızı tamamladık ve maç saatini beklemeye başladık. Amacımız, saha ve seyircimiz önünde iyi futbol oynayıp, 3 puan alarak ligdeki tırmanışımızı sürdürmek.'' Sağlam, Sakaryaspor maçından galibiyetle ayrılmak için taraftarların desteğine ihtiyaçları olduğunu, taraftarın 12 adam olarak görevini yapmasını beklediklerini de sözlerine ekledi. 
     
</TEXT>
</DOC>
