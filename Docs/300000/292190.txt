<DOC>
<DOCNO> 292190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/dunya/adun.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB'de veto etmeyiz' 
</HEADLINE>
<TEXT>


Rum Meclis Başkanı ve iktidarın büyük ortağı AKEL'in lideri Dimitris Hristofyas, Ankara'ya ılımlı mesajlar verdi Türkiye'nin AB üyeliği bölge barışını güçlendirir 

Sefa Karahasan - Lefkoşa 


Güney Kıbrıs Rum Yönetimi Meclis Başkanı ve iktidar partilerinden AKEL'in Genel Sekreteri Dimitris Hristofyas, Türkiye'yi 17 Aralık'ta veto etme arzusunda olmadıklarını bildirdi. Avrupa Birliği'ne AB üye olmuş bir Türkiye'nin bölge barışının güçlenmesine katkı yapacağını ifade eden Hristofyas, Türkiye'nin AB'ye üye olmasıyla Kıbrıs sorununun çözüleceğini savundu. Hristofyas, "Türkiye'nin AB'de ilerlemesi Kıbrıs halkının yararınadır" dedi. 
Rum Meclis Başkanlığı'nda Milliyet'in sorularını yanıtlayan Hristofyas, Türkiye'ye müzakere tarihi verilmesi konusunda nasıl bir tutum takınacaklarının hem Türkiye hem de AB üyesi ülkeler tarafından merak edildiğini anımsatarak, kendilerinin Türkiye'nin önüne şart koymayacaklarını söyledi. Hristofyas, şu mesajları verdi 

Tanımak, AB'nin şartı 
"Biz Türkiye'ye veto uygulama arzusunda değiliz. Çünkü, Türkiye AB sürecinde ilerlediği takdirde, bu hem Türkiye hem Yunanistan hem de Kıbrıs halkının lehine olur. Türkiye'nin AB sürecinde ilerlemesi genel olarak bölgede barışın güçlenmesine ve ayrıca Kıbrıs sorununun çözümüne yardımcı olur. 
Kıbrıs Cumhuriyeti'nin tanınması veya Gümrük Birliği'nin genişletilmesi konuları, Türkiye'nin yükümlülükleri içerisinde. Bu şartlar AB'nin şartları. Yani bunlar, bizim Kıbrıs Cumhuriyeti olarak gündeme getireceğimiz konular değil. 'Türkiye'nin AB süreci devam etsin, yükümlülükler yerinde kalsın demek' olmaz." 

Türkiye'nin bir beyanı yeter 
"Türkiye'nin AB'ye üye bütün ülkeleri tanıdığını ve bu ülkelerle aynı ilişkileri geliştireceğini ifade eden bir beyanını çok önemli, iyi niyet niteliği taşıyan bir hareket olarak görürüz. Sadece biz değil, AB'ye üye olan diğer ülkeler de bunu çok iyi niyetli bir adım olarak görür. Türkiye saygın bir ulus, saygın bir devlet. Elbette ki rencide olmayı istememektedir. Ancak Türkiye liderliğinin aynı zamanda AB'yi de rencide etmemesi gerektiğini anlaması gerekir. Eğer Türkiye, Kıbrıs Cumhuriyeti'ni tanımama ve Kıbrıs Cumhuriyeti ile diğer AB ülkeleri gibi Gümrük Birliği'ni genişletmeyi kabul etmeme konusunda ısrar ederse, o zaman AB'yi rencide eder." 

'Evet' demek istedik 
"Bizim arzumuz Annan Planı'na 'evet' demekti. Sadece AKEL'in değil, Kıbrıs Rum toplumunun genel olarak Annan Planı'na 'evet' diyebilmesini sağlamak için biz referandumların 4 veya 6 ay ertelenmesini istedik. BM, 'eğer Türk tarafı kabul ederse' böylesi bir ertelemeye sıcak baktı. Ancak, Talat ertelemeye 'hayır' deyince, biz de, 'hayır' dedik. AB, referandumdan önce bize, 'evet demezseniz, sizi AB'ye almayız' deseydi, bu şantaj olurdu. Buna karşın biz yine, 'hayır' derdik. Ne mutlu ki, AB tarafından böyle bir durum gündeme getirilmedi. Bizim AKEL olarak AB'ye giriş perspektifini desteklememizin ana sebebi, Kıbrıs sorununa AB ilkeleri çerçevesinde çözüm bulunması." 

Denktaş'ın gitmesi iyi 
"Çözüm, bugün önümüzde duran Annan Planı temelinde olacak. Çözüm daha önce de belirttiğimiz gibi, iki toplumun siyasal eşitliğini öngören, yabancı müdahalelerin olmayacağı ve yabancı güçlerin sınırlanacağı bir temelde olur. Sayın Rauf Denktaş'ın bundan sonra Kıbrıs Türk Toplumu'nun lideri olmamasını bütün ilerici insanlar 'olumlu' karşılar. Denktaş'tan sonra geleceklerin de Türkiye'ye daha az bağımlı olması gerekir." 


</TEXT>
</DOC>
