<DOC>
<DOCNO> 297595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy15.html </URL>
<DATE> 2004/12/14/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Aslan'dan "ilan" savunması "İmza atmadım, destek verdim" 
</HEADLINE>
<TEXT>

     CHP Ağrı Milletvekili Naci Aslan, aralarında Leyla Zana'nın da bulunduğu bazı kişilerin yabancı gazetelere verdikleri, Türkiye aleyhinde ifadeler içeren ilana imza atmadığını belirterek, ''Ancak bana söylenen 4 temel konuda desteğimi ifade ettim ve bunları hala savunuyorum. Kullanılmam söz konusu değil'' dedi. 
     Aslan, TBMM kulisinde, gazetecilerin konuya ilişkin sorularını yanıtlarken, yazar Ümit Fırat'ın, kendisini telefonla arayarak hazırlanan ilanın içeriğiyle ilgili bilgi verdiğini, ''Kürtlerin demokratik ve siyasi hakları, köye dönüşler, ana dilde eğitim gibi temel konularda ortaya koyduğu düşüncelere aynen katıldığını'' belirtti. 
     Naci Aslan, şunları söyledi 
     ''Biz bu konudaki görüşlerimizi, yıllardır parti olarak da zaten ortaya koymuşuz. Çekinecek, sakınacak bir tarafımız yok. 
     O hazırlanan ilana imza atmadım. Bu ilanın yurtdışında yayınlanacağı ile ilgili de bir bilgim yoktu. Bana iletilen 4 temel konu ile ilgili desteğimi ifade ettim. Bunları hala savunuyorum. Kullanılmam söz konusu değil.'' 
     
</TEXT>
</DOC>
