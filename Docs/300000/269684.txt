<DOC>
<DOCNO> 269684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun11.html </URL>
<DATE> 2004/09/07/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bağdat'ta şiddetli çatışmalar 33 can aldı, 193 yaralı var 
</HEADLINE>
<TEXT>

     Irak'ın başkenti Bağdat'ın Sadr semtinde Amerikan askerleriyle Şii lider Mukteda Sadr yandaşı direnişçiler arasındaki çatışmalarda ölü sayısının 33 olduğu bildirildi. 
     Iraklı yetkililer, çatışmalarda son 24 saatte ilk belirlemelere göre 33 kişinin öldüğünü, 193 kişinin de yaralandığı açıkladılar. 
     Çatışmalarda bazı Amerikan askerlerinin de yaralandığını kaydeden, ancak sayı vermeyen Amerikalı askeri yetkili Brian O'Malley, ''çatışmaların, militanların, rutin devriye görevini yapan ABD güçlerine saldırması üzerine çıktığını'' söyledi. 
     Kent sakinleri, Sadr semtinden dün gece şiddetli patlama ve ateş seslerinin geldiğini, çatışmaların bu sabah da sürdüğünü söylediler. 
     Bu arada, Bağdat yakınlarında son 24 saatte düzenlenen saldırılarda ölen Amerikalı asker sayısı 3 olarak açıklandı. 
     Amerikan ordusundan yapılan açıklamada, dün gece yaralanan bir askerin öldüğü belirtilirken, yine Bağdat yakınlarında bir başka saldırıda 1 Amerikan askerinin daha öldüğü kaydedildi. 
     Son açıklanan ölümlerle, Mart 2003'ten bu yana Irak'ta ölen Amerikan askeri sayısı 991'e yükseldi. 

     
</TEXT>
</DOC>
