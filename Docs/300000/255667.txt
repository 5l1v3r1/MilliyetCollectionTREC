<DOC>
<DOCNO> 255667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonsiy09.html </URL>
<DATE> 2004/07/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP'li Elekdağ Türkiye, İsrail'e isabetli bir mesaj verdi 
</HEADLINE>
<TEXT>

     TBMM Dışişleri Komisyonu Başkanı Mehmet Dülger, Türkiye-İsrail ilişkileri konusunda son yaşanan gelişmeleri değerlendirirken, ''Son olaylar karşısında tepki göstermemek mümkün değildi. Türkiye tavır almaya zorunluydu'' dedi. 
     Mehmet Dülger, Parlamento'da düzenlediği basın toplantısında komisyonun 22. Dönem 2. yasama yılı çalışmaları hakkında bilgi verdi. 
     Dülger, bir gazetecinin İsrail Başbakan Yardımcısı Ehud Olmert'in Başbakan Recep Tayyip Erdoğan'la görüşememesinin iki ülke ilişkilerinde soğukluk olarak yorumlanıp yorumlanamayacağına ilişkin sorusunu da yanıtladı. Soruya, ''Görüşmesi lazım mıydı, şart mıydı '' diye soruyla yanıt veren Dülger, konuk Başbakan Yardımcısı Olmert'in Türkiye'deki ''muadili'' Dışişleri Bakanı ve Başbakan Yardımcısı Abdullah Gül ile görüştüğünü belirtti. İsrail tarafından görüşme talebinin Çarşamba günü için geldiğini, ancak Başbakan Erdoğan'ın programının Salı günü için görüşmeye uygun olduğunu ifade eden Dülger, ''Başbakan'ın randevu listesini isteyenler değil, kendisi tanzim eder'' dedi. 
     Bu yaşananlardan birşey çıkartmamak gerektiğini ifade eden Dülger, şunları söyledi 
     ''Ortada bir tatsızlık değil, bazen bazı gerçeklerin ortaya çıkarılmasında sıkıntılar doğurabilir. Çok dikkatli olduğunu düşünüyorum, Türk Hükümeti ve Türk diplomasisinin. Son olaylar karşısında tepki göstermemek mümkün değildi. BM nezdinde müzakereler yapıldığında İsrail'in kayıtsız şartsız destekçisi olan Amerika dahi veto koymadı. Veto koymadığına göre bazı şeylerin kabulü zor. Biz de onu dile getirdik, fazla birşey yapmadık. 
     Ama İsrail'le olan ilişkilerde soğuma diye birşey sözkonusu değildir. İsrail'le 60'a yakın anlaşmamız var. Bunun 37 tanesi ticari anlaşma, bunlar işliyor. Gerisi askeri anlaşmalardır. Askeri ilişkilerimiz de işliyor. İsrail demokratik bir ülkedir, demokratik ülkeler arasında da anlaşmazlıklar olabilir, kolay çözülür, halledilir. Ben bir sıkıntı olacağını tahmin etmiyorum. Ama Türkiye tavır almaya zorunluydu.'' Dülger, barışın sağlanmasına katkı sağlayacak bir zeminin Türkiye'de oluşabileceği konusunda temaslar yapıldığını da söyledi. 
     
     ''TÜRKİYE İSRAİL'E MESAJ VERDİ'' 

     CHP İstanbul Milletvekili Şükrü Elekdağ da Türkiye'nin diplomasiyi gözeterek İsrail'e bir mesaj verdiğini belirterek, ''Mesaj isabetli bir mesajdır. Türkiye diyor ki İsrail'e Kuzey Irak politikanı ayarlarken ve bunu uygularken Türkiye ile olan ilişkilerini unutma, ilişkilerini değerlendir... Türkiye, İsrail'in Kuzey Irak'ta izleyeceği politika sırasında İsrail'in Türkiye'yi dikkate almasını istiyor. Almadığı takdirde Türkiye'nin gerekli ayarlamaları yapacağı hususunda çok dikkatli, çok özenli, çok diplomatik mesaj veriyor'' dedi. 
     
     ''ADAYIM'' 

     Dülger, komisyonun görev süresinin yeni yasama yılında sona ereceğini anımsatarak, ''Yeni dönemde de bu koltukta sizi görecek miyiz '' diye soran bir gazeteciye ''Seçim, bilemem'' karşılığını verdi. Dülger, Komisyon Başkanlığı'na yeniden aday olacağını da bildirdi. 
     
     KOMİSYON ÇALIŞMALARI 

     TBMM Dışişleri Komisyonu Başkanı Dülger, komisyon çalışmaları hakkında bilgi verirken de TBMM Genel Kurulu'nun iki yılda kabul ettiği 441 yasadan 238'ini kendilerinin sevkettiğini bildirdi. TBMM'nin ''En verimli çalışan komisyonlarından biri olduklarını'' kaydeden Dülger, Genel Kurul gündeminde bulunan 261 tasarıdan 251'ini Dışişleri Komisyonu'nun gönderdiğini ifade etti. 
     Aralarında kendi deyimiyle ''Annesi ile babasının bile tanışmadığı'' 1936 yılında imzaya açılan ILO Sözleşmesi'nin de bulunduğu çok önemli tasarılar kabul ettiklerini belirten Dülger, çalışmalarında AB müktesebatına uyum kapsamındaki tasarılar ile insan hakları ve ekonomik alandaki anlaşmalara ağırlık verdiklerini söyledi. Dülger, çok sayıda yabancı devlet adamı ve heyetle temaslar gerçekleştirdiklerini, ''Habur Sınır Kapısı, Sorunlar ve Alternatifler'' ile ''Genel Dış Politika'' konulu iki özel gündemli toplantı yaptıklarını anlattı. 
     Dışişleri Komisyonu'na Türk dış politikasının oluşmasında aktif bir zemin olarak çalışma olanağı verecek bir yasa teklifi hazırladıklarını da bildiren Dülger, bunun parti gruplarına sunulduğunu söyledi. Dülger, 3'üncü yasama yılında görev yapacak yeni komisyonun bu teklifin yasalaşması için çeşitli kuruluşlarla bilgi ve görüş alışverişini çok daha yoğun bir biçimde gerçekleştirme olanağı bulacağını kaydetti. Dışişleri Komisyonu ile Milli Savunma Komisyonu'nun birlikte olması gerektiğini belirten Dülger, bunun kişisel görüşü olduğunu da sözlerine ekledi. 
     
</TEXT>
</DOC>
