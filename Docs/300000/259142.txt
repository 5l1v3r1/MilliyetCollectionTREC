<DOC>
<DOCNO> 259142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/dunya/adun.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkanken adam ezmiş 
</HEADLINE>
<TEXT>


Moskova'da piyasaya yeni çıkan bir kitapta, eski Rusya lideri Boris Yeltsin, içkili araba kullanırken bir kişiyi çarparak öldürmekle suçlanıyor 

CENK BAŞLAMIŞ Moskova 


Yakın danışmanı Aleksandır Korjakov, eski Rusya Devlet Başkanı Boris Yeltsin'in aracıyla çarptığı bir kişiyi öldürdüğünü öne sürdü. 
Uzun yıllar Yeltsin'in korumalarının müdürlüğünü yapan ve Kremlin'in yönetiminde büyük söz sahibi olan Korjakov, " Gündoğumundan batımına Yeltsin" isimli kitabında ilginç iddialar ortaya attı. 
Korjakov, Moskova dışında bir villada sabahın erken saatlerine kadar içki içen Yeltsin'in birkaç saat uyuduktan sonra arabayla gezmeye çıktığını, bu sırada yol kenarında bulunan bir motosikletliye çarptığını yazdı. Korjakov, "Yeltsin'e direksiyon başında hiç güvenmiyordum. Hatta bir kere de benim arabama çarpmıştı. Belli ki, bu sefer içkinin de etkisiyle yine pedalları karıştırdı" dedi. Eski koruma müdürü, ağır yaralanan kişiyi hastaneye kaldırdıklarını, ancak tüm çabalara karşın kurtaramadıklarını söyledi. 

Bir kez bile sormadı 
Korjakov, söz konusu kişinin yakını bulunmaması nedeniyle cenazesini de kaldırdıklarını anlatırken, "Bütün bu süre içinde Yeltsin bir kere bile çarptığı kişiye ne olduğunu, ölüp ölmediğini sormadı" dedi. Korjakov, olayın tam olarak hangi tarihte yaşandığına açıklık getirmedi. Ancak anlattıklarından olayın Yeltsin'in Rusya Başkanı olduğu sırada meydana geldiği anlaşılıyor. 
Uzun yıllar Yeltsin'in en yakınındaki kişi olan Korjakov'un kitabında diğer bazı ilginç iddialar da yer alıyor. Bunlar arasında o dönemde Kremlin'de çok sayıda eşcinselin görev aldığı, üst düzey erkek yetkililer arasında Yeltsin'in hakemliğinde "popo yarışması" düzenlendiği ve eski Rusya liderinin bilinçli olarak BMW'nin reklamını yaptığı gibi iddialar bulunuyor. 
Kremlin'de uzun süre sertlik yanlısı "şahinler"in liderliğini yapan KGB generali Korjakov, 1990'ların sonunda Yeltsin'le ters düşerek yollarını ayırmıştı. Korjakov halen parlamento üyesi. 


</TEXT>
</DOC>
