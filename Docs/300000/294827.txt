<DOC>
<DOCNO> 294827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonyas04.html </URL>
<DATE> 2004/12/04/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Nicole Kidman film gereği evleniyor... 
</HEADLINE>
<TEXT>

     Ünlü aktör Tom Cruise'dan boşandıktan sonra bir türlü aradığı mutluluğu bulamayan güzel yıldız Nicole Kidman, gerçek hayatta olmasa da film gereği evlenecek. Kidman, ''Wedding Season'' adlı yeni filminde evlilik karşıtı olmasına rağmen tüm arkadaşlarının birer birer bekarlığa veda etmesiyle kendini evlilik yolunda bulan bir kadını canlandıracak. 
     Empire dergisinin internet sitesinde yer alan habere göre, ''Dört Nikah Bir Cenaze'', ''En İyi Arkadaşım Evleniyor'', ''Kaçak Gelin'' gibi düğün filmleri kervanına bir yenisi ekleniyor ''Wedding Season''. 
     Darcy Cosper'ın aynı adlı çok satan romanından beyazperdeye uyarlanan film için yapımcılar, sinemanın son dönemdeki en gözde oyuncularından Nicole Kidman ile el sıkıştı. 
     Eşinin ruhunun bir çocukta yeniden canlandığına inanan bir kadının öyküsünü konu alan ve bir süre önce gösterime giren ''Birth'' filminin çekimlerini tamamlayan Kidman, ''Wedding Season'' adlı romantik komedide evliliğe karşı olan Joy Silverman'ı canlandıracak. 
     
     KOCA ADAYI HENÜZ BULUNAMADI 
     Uzun süredir birlikte olduğu erkek arkadaşıyla evlenmeyi reddeden, ancak 6 ay içinde yakın arkadaşlarının evlendiği tam 17 düğüne katılan genç kadın, sonunda evlilik düşüncesini gözden geçirmeye karar verecek. Çiçek buketleri, düğün pastası ve gelinlikle dolu dünyaya adım atmaya karar veren genç kadın, sonunda kendini rahibin karşısında bulacak. 
     Senaryosunu Valeri Breiman'ın kaleme aldığı filmde, Nicole Kidman'ın sevgilisini canlandıracak aktör henüz belirlenmedi. 
     Nicole Kidman'ın çalışma takviminde, ''Tatlı Cadı'' adlı 1980'li yılların ünlü televizyon dizisinden sinemaya uyarlanan ''Bewitched'' de yer alıyor. Kidman, bu filmde evlenince cadılığı bırakacağına söz veren, ancak ''tövbe tutmayan'' Samantha Stephens'ı canlandıracak. 
     
</TEXT>
</DOC>
