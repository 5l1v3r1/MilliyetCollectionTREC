<DOC>
<DOCNO> 251774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/dunya/axdun02.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam Hüseyin Iraklılara veriliyor 
</HEADLINE>
<TEXT>


ABD, eski Irak lideri üzerindeki tüm hukuki yetkilerini bugün Irak hükümetine devredecek 

DIŞ HABERLER SERVİSİ 


Memleketi Tikrit'teki bir çiftlik evinde aralık ayında yakalanmasından bu yana ABD askerlerinin elinde tutuklu bulunan eski Irak lideri Saddam Hüseyin, bugün Irak yönetimine teslim ediliyor. ABD öncülüğündeki koalisyon, önceki gün tüm yetkilerini Irak Geçici Hükümeti'ne devretmesinin ardından bugün de Saddam Hüseyin'i Iraklı yetkililere verecek. 
Irak Başbakanı İyad Allavi düzenlediği basın toplantısında, Saddam Hüseyin ve 11 üst düzey tutuklunun hukuki gözetimlerinin Iraklılara devredileceğini söyledi. Allavi, güvenlik gerekçeleriyle Saddam'ı Amerikan askerlerinin korumaya devam edeceğini belirtti. 
Allavi, Saddam Hüseyin'in 23 yıllık yönetimi sırasındaki suçlarla ilgili yargılanacağını da söyledi. Saddam'ın avukat bulundurma hakkı olacağını belirten Allavi, "Sanıklar kendileri aleyhine ifade vermeyebilir ve sessiz kalabilir" dedi. Allavi, Irak hükümetinin idam cezasını yeniden yürürlüğe koymayı da tartıştığını söyledi. 
Bu açıklamanın ardından Saddam ve 11 kişi için Irak'ta tutuklama emri çıkarıldığı duyuruldu. 11 kişi arasında eski Irak Başbakan Yardımcısı Tarık Aziz, "Kimyasal Ali" lakaplı Ali Hasan El Mecid, eski Devlet Başkan Yardımcısı Taha Yasin Ramazan ve Saddam'ın 2 üvey erkek kardeşi bulunuyor. 



</TEXT>
</DOC>
