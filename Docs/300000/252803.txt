<DOC>
<DOCNO> 252803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/yasam/yas02.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Loto değil, NATO vurdu' 
</HEADLINE>
<TEXT>


NATO gösterileri sırasında evleri kül olan Tamtartar Ailesi, yangına polisin attığı gaz bombasının neden olduğunu söylüyor. Polise göre ise suçlu malum, elektrik kontağı... 

GÜRKAN AKGÜNEŞ İstanbul 

NATO Zirvesi sırasında göstericileri kovalayan polisin attığı gaz bombasıyla evlerinin yandığını iddia eden Tamtartar Ailesi, sokakta kaldı. Olayın ardından eşi ve çocukları ayrı evlerde yaşamaya başlayan Zafer Tamtartar'ın tek isteği, ailesiyle yeniden bir araya gelmek. 
NATO'yu protesto etmek için geçtiğimiz salı günü Galatasaray Meydanı'nda toplanan gruba polis, gaz bombalarıyla müdahale etti. Ara sokaklara dağılan göstericiler, Tarlabaşı Caddesi'ne girerek Kasımpaşa'ya doğru kaçtı. Bu sırada 46 numarada bulunan Bahar Apartmanı'nın beşinci katında yangın çıktı. Yangın, olay yerine gelen itfaiye ekiplerince söndürüldü, ancak evleri kullanılamaz hale gelen Tamtartar ailesi sokakta kaldı. 
Babasından kalma evinde yangın çıktığını öğrenir öğrenmez hemen mahalleye koştuğunu anlatan demirci ustası Zafer Tamtartar, yangına polisin attığı gaz bombasının neden olduğunu iddia ediyor. "Oğlumun evde uyuduğunu zannettiğim için itfaiye ile birlikte eve girdim" diyen Tamtartar, şöyle devam etti 
"Kapıya geldiğimde gaz gözlerimi ve boğazımı yaktı. Orada bayıldım. İtfaiye erleri, beni çıkarmış evden. Komşular da camdan gaz bombası girdikten sonra evin yandığını söylüyor. Ama polis bunu kabul etmiyor." 

'Bakanlık karşılasın' 
Polisin, yangının elektrik kontağından çıktığını savunduğunu belirten Tamtartar, "İtfaiyeden yangın raporunu aldım. Raporda, ateş kaynağı herhangi bir delile rastlanmadığı ve yangının şüpheli olduğu belirtiliyor. Adli makamların tahkik ve tetkine sunulmuş. Eve bomba uzmanları da geldi. Delil topladı. Bu yangın, gaz bombasından çıktı. İçişleri Bakanlığı bunu incelemeli ve zararı karşılamalıdır" dedi. 

Ailesi parçalandı 
Olayın ardından çocukları babalarında, eşi iş arkadaşında, kendisi de çocukluk arkadaşında kalan Tamtartar, evi onaracak parasının olmadığını belirterek şunları söyledi 
"Bazılarına loto vurur, bize de NATO vurdu. Başıma gelenlere h l inanamıyorum. En büyük derdim, ailemin ayrılması. Ne zaman bir araya geleceğiz bilmiyorum. Çocuklarım ve eşimle 5 gündür yalnızca kayınpederimde yediğimiz akşam yemeklerinde görüşebiliyorum." 



</TEXT>
</DOC>
