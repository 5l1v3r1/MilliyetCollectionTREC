<DOC>
<DOCNO> 266292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko40.html </URL>
<DATE> 2004/08/25/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Nestle Kitkat Türkiye'de... 
</HEADLINE>
<TEXT>

     Nestle Türkiye Ticaret Direktörü ve Yönetim Kurulu Üyesi Trevor Clayton, Türkiye'de çikolata pazarının lideri olmayı hedeflediklerini bildirdi. 
     Clayton, Nestle KitKat'ın Türkiye'de üretilerek pazara sunulmasıyla ilgili düzenlenen basın toplantısında yaptığı konuşmada, dünya çapında yıllık çikolata tüketiminin 6 milyon ton, pazarın finansal büyüklüğünün ise 54 milyar dolar olduğunu, Nestle'nin ise 6.2 milyar dolarlık cirosuyla dünya çikolata pazarının en büyük oyuncusu olduğuna işaret etti. 
     Çikolata pazarının Türkiye'de diğer gıda kategorilerine göre büyük, ancak ülkeler arasında yapılacak karşılaştırmada hala küçük bir pazar olduğunu ifade eden Clayton, yıllık çikolata tüketimi kişi başına 1 kilo seviyesinde bulunan Türkiye'de yıllık tüketim hacmini 75 bin ton ve pazar büyüklüğünü 500 milyon dolar olarak tahmin ettiklerini kaydetti. 
     Trevor Clayton, dünya çapındaki satışları 710 milyon dolar olan KitKat'ın satışını iki katından fazlasına çıkarmayı hedeflediklerini ifade ederek, şöyle konuştu 
     ''Nestle, Türkiye pazarına olan güvenini, iddiasını, kalıcılığını teknolojik ve ticari yatırımlarıyla ortaya koymaktadır. Nestle Türkiye, çikolata üretiminde en yüksek teknolojinin uygulandığı ve KitKat'ın da üretildiği Karacabey fabrikasının çikolata üretim bandına son üç yılda 4 milyon dolarlık yatırım yapmıştır. Türkiye için KitKat geliştirme çalışmalarımız iki yıl önce başladı. Bu süreçte İngiltere York'ta bulunan ürün teknoloji merkezimizden destek aldık ve oradan gelen ekip Türk tüketicisinin beğeneceği bir tat oluşturmak için bize eğitim desteği verdi. 
     Hedefimiz KitKat'ı Türkiye'de bir numara yapmak ve Türkiye çikolata pazarının lideri olmaktır.'' 
     
     ''2009'DA 500 MİLYON DOLAR AŞAN CİRO'' 
     Nestle Türkiye Yönetim Kurulu Üyesi Ahter Kutadgu da, Nestle'nin cirosunda çikolatanın yüzde 10'luk payı bulunduğunu belirterek, ''Nestle'nin Türkiye'de resmi olarak 100. kuruluş yılı olan 2009'da, 500 milyon doları aşan ciro ile Türkiye'nin lider beslenme ve iyi yaşam şirketi olmayı amaçlıyoruz'' diye konuştu. 
     Kutadgu, KitKat'ın Nestle Türkiye'yi bu hedefine ulaştıran en önemli ürünlerden biri olduğunu ifade ederken, ''KitKat'ı Türkiye çikolata pazarında liderliğimizi tekrar bize geri getirecek ürün olarak görüyorum'' dedi. 
     Nestle Türkiye Çikolata ve Çikolatalı Ürünler Grup Müdürü Müge Ceyhan Tandoğan ise ''Hedefimiz Türkiye'yi dünyada en çok KitKat satan ilk 10 ülke arasına sokmak'' dedi. 
     
</TEXT>
</DOC>
