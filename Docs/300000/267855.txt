<DOC>
<DOCNO> 267855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy06.html </URL>
<DATE> 2004/08/31/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tarım ve Köyişleri Bakanı Sami Güçlü, Kars'ta rahatsızlandı 
</HEADLINE>
<TEXT>

     Tarım ve Köyişleri Bakanı Sami Güçlü, Kars'ta rahatsızlandı. 
     Doğu Anadolu Bölgesi'ndeki incelemelerini sürdüren Bakan Güçlü, Kars Kalesi'nde kurulan video konferans yöntemi ile İstanbul Tarım İl Müdürlüğü'nün gıda denetçileri için düzenlenen toplantının açılış konuşmasını yaptı. 
     Video konferansın ardından rahatsızlanan Güçlü, Devlet Su İşleri Sosyal Tesisleri'nde sağlık kontrolünden geçti. 
     Serum takılan ve bir süre dinlenmesi önerilen Güçlü'nün, sağlık durumunun iyi olduğu açıklandı. Bakan Güçlü'yü sağlık kontrolünden geçiren Kars Devlet Hastanesi İç Hastalıkları Uzmanı Dr. Sami Naki, yaptığı açıklamada, Güçlü'nün, yediği veya içtiği bir şeyden dolayı bağırsak enfeksiyonu geçirdiğini söyledi. 
     Güçlü'nün rahatsızlığında aşırı yorgunluğun da etkili olabileceğini kaydeden Naki, ''Bakan Güçlü'nün sağlık durumu iyi. Yalnız serum verdik. Başka bir ilaç vermeye de gerek görmedik'' diye konuştu. 
     Dr. Naki, halen Devlet Su İşleri Sosyal Tesislerinde dinlenen Güçlü'nün programına devam edebileceğini kaydetti. 
     
</TEXT>
</DOC>
