<DOC>
<DOCNO> 273567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/yazar/gunes.html </URL>
<DATE> 2004/09/21/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Zina tüy dikti 
</HEADLINE>
<TEXT>


Hükümetin AB'ye uyum çerçevesinde TCK'da ele alınan değişiklik paketiyle zina konusunu ele alma isteği, sonunda paketin tümüyle geri çekilmesiyle sonuçlandı. Oysa değişiklikler Meclis'te müzakere edilirken zina konusu paketin içinde yoktu. Bu nedenle birdenbire paketin çekilme girişimi pek anlaşılamadı. Demek ki, zinaya hapis AKP için çok önemli. 
AKP'nin olumlu ayrımcılığa karşı çıkışının ardından, bu gelişme AB'den yana olan sözde ilerici bazı liberalleri de sıkıntıya soktu. Bunlar bir zamanlar AKP'yi gayet ilerici ve demokrat bulurken, CHP'yi de engelleyici olmakla eleştiriyordu. AKP'nin ne denli geri kafalı olduğu artık ortaya çıktı. 
Dün ortalık karmakarışıktı. AB çevreleri bu gelişmeyi sıkıntı verici olarak niteleyince piyasaların morali de çöktü. Borsa çıkışını inişe çevirdi. TL döviz karşısında yüzde 4 oranında değer kaybetti ve bono faizleri de 2 puan yukarı gitti. Kısacası, spekülatörler bayram etmeye başladı 
Zina meselesi bir süredir ekonomik dengeler konusundaki artan karamsarlık üzerine sanki tüy dikti. Kaygıları sayalım 
Cari açıklardan endişe duyanlar bunun sürdürülemez olduğuna, ilerideki yıllarda borçlanmanın yaratacağı sıkıntılara dayanıyor. Gerçekten de oluşan dış ticaret açığı son derece büyük. Kısa dönemde de kolay çözüm yok.Piyasaların AB'ye tam üyelik balonuyla bir rehavet yaşadığını ve bunun sanal olduğunu düşünenler var. Bu sav bir ölçüde haklılık taşıyor. Oluk oluk doğrudan yabancı sermaye akacağını umanlar olsa da, aslında Gümrük Birliği'ne üye olurken de benzeri beklenti nafile çıktı. Son yıllarda istikrar konusunda mesafe alınsa da, iyimserlik abartılmamalı.Faizlerin aşırı yüksek olmasının borç üzerinde ciddi bir risk oluşturduğu malum. Neredeyse kronik hale gelen yüksek reel faizler uzun süre sürdürülemez. Üstelik dünyada faizlerin yükselme dönemine giriliyor.Dar gelirli halkın sıkıntısı azalmadı. Ekonomik büyüme toplumun geniş bir kesimine yansımıyor. Hatta işsizlik rakamları daha da büyüyor. Bunun da kısa sürede çözülmeyeceği biliniyor.Sosyal güvenlik açıkları da milli gelir içinde büyüyor. Herhangi bir kalıcı önlem de gözlenmiyor. Bu bozulma ileride bomba gibi patlayabilir.Tarımda verimlilik konusunda da hiçbir mesafe alınamaması kaygı verici. AB'ye girince tarım kesimi tümüyle iflas edebilir. Bu da sosyal sıkıntıları büsbütün derinleştirecektir. Sağlıkta, eğitimde ve kiralardaki fiyat katılıklarının yanı sıra artan petrol ve demir - çelik fiyatları Merkez Bankası'nı endişelendiriyor. Üstelik ani bir kur düzeltmesiyle işler büsbütün tersine dönebilir.Hepsinden öte, hemen yanı başımızda Irak'ta büyüyen istikrarsızlık Türkiye'yi ciddi biçimde tehdit ediyor. Telafer'de gelişen olayları hükümetin doğru algıladığını söyleyemeyiz. Gelişmeler Türkiye için giderek olumsuzlaşıyor. 
Kısacası, bir sürü olumsuzluk içinde, AKP hükümeti bindiği dalı kesmiş oluyor ve piyasaları AB rüyasından uyandırıyor. AKP hükümeti böylece piyasaları aldatmış oluyor. Acaba piyasalar hükümetten boşanmalı mı, ceza mı vermeli 



</TEXT>
</DOC>
