<DOC>
<DOCNO> 270603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/kohen.html </URL>
<DATE> 2004/09/10/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Şimdi de Putin doktrini... 
</HEADLINE>
<TEXT>


TERÖR Rusya Devlet Başkanı Vladimir Putin'i, ABD Başkanı George W. Bush'un çizgisine getirdi. En azından kavram ve strateji bakımından... 
Ama pratikte Rus lideri "Bush - vari" terörle savaşı nasıl ve nereye kadar götürecek Bunu zamanla göreceğiz. 
Ancak Moskova'da yapılan açıklamalar, Putin'in Kuzey Osetya'daki trajediden sonra, tıpkı ABD'deki 11 Eylül faciasından sonra olduğu gibi, Bush'unkine benzer bir "doktrin" geliştirmekte olduğunu gösteriyor. 

DAHA şimdiden Putin'in düşünce tarzı ve davranışlarıyla Bush'unki arasında büyük paralellik görülüyor Rus lideri Kuzey Osetya'daki saldırıyı "uluslararası terörizm"in eseri olarak görüyor... Dolayısıyla küresel bir anti - terör savaş zorunluğundan söz ediyor. Bu bağlamda, Rusya'nın bundan böyle bu savaşı dünya çapında sürdüreceği ve hatta teröristlere karşı "önleyici" saldırılar düzenleneceği mesajını veriyor... Ve bu arada isimleri belirlenen Çeçen "terörist" liderlerini ele geçirene veya vurana 10 milyon dolar ödül verileceğini ilan ediyor... 
Böylece şimdi Ruslar da, 11 Eylül sonrası Bush'un ortaya koyduğu "doktrin"den kopya çekmiş oluyorlar. Bu doktrin devletin gerekli gördüğü hallerde dünyanın neresine olursa olsun, "tek yanlı" müdahale etme ve "düşman"ı kendi belirleyeceği zamanda "önceden vurma" hakkına sahip olduğu konseptine dayanıyor. 
ABD böyle bir konsept ve stratejiyle, 11 Eylül'den sonra önce Afganistan'ı vurdu, ardından Irak'ı işgal etti. 
Şimdi Rusya'nın ilan ettiği bu yeni politikayla, kimi, ne zaman hedef alacağı ise, spekülasyon konusudur... 

BU yeni strateji çerçevesinde, ilk hedef iki Çeçen lideri Şamil Başayev ve Aslan Mashadov'dur. Rus yetkililer, ikisini de Kuzey Osetya'daki terörist saldırısını ve bundan önceki diğer eylemleri düzenlemekle suçluyor. Rusya dışında bulunan iki ayrılıkçı lider 10 milyon dolarlık ödül karşılığında "arananlar" listesinde yer alıyor. Artık bu "temizlik" misyonunu, gizli servisin görevlileri mi, yoksa sıradan bir "gönüllü" mü gerçekleştirir, bunu da zamanla göreceğiz... 
Ancak bu tür "yurtdışı" operasyonların, "arananlar"ın saklandığı veya sığındığı ülke ile ciddi komplikasyonlar yarattığı da biliniyor. Velev ki, bu ülkeler de, "terörizmle savaş" çerçevesinde, böyle "kontra" faaliyetlerde, ilgili ülke ile işbirliği yapmaya hazır olsun... 

MOSKOVA'nın açıkladığı yeni strateji, uluslararası terörizmin kaynağı olduğundan veya bilerek - bilmeyerek teröristlere yataklık yaptığından şüphe edilen hangi ülkeleri hedef alabilir 
Bu da bir spekülasyon konusu. Bu bağlamda bazı Kafkas ve Orta Asya ülkelerinin adı geçiyor. Örneğin Gürcistan bunlardan biri. Ruslar öteden beri Çeçen militanlarının veya Rusya içinde eylem yapan teröristlerin Gürcistan'da saklandıklarını veya faaliyette bulunduklarını iddia ediyorlar. Şimdi Rusya, bu komşusuna karşı "önleyici bir operasyon"a girişir mi Putin bu konuda Ruslar gibi hareket etme hakkını ve gücünü kendisinde görebilir mi 
Asıl sorulması gereken soru terör belasının sadece bu yoldan ortadan kaldırılmasının mümkün olup olmadığı ve böyle bir trajedinin daha tehlikeli uluslararası sürtüşmelere yol açıp açmadığıdır. 
Bush doktrininin sonuçları ortada... 



</TEXT>
</DOC>
