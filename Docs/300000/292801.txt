<DOC>
<DOCNO> 292801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun14.html </URL>
<DATE> 2004/11/28/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Filistin'de anketlere göre Abbas önde 
</HEADLINE>
<TEXT>

     Filistin Kurtuluş Örgütü FKÖ lideri Mahmud Abbas, yapılan kamuoyu araştırmalarına göre 9 Ocak'ta yapılacak devlet başkanlığı seçiminde önde gidiyor. 
     Hükümete bağlı Devlet Enformasyon Servisi'nin kamuoyu yoklamasından alınan sonuç, Abbas'ın oyların yüzde 41'ini, insan hakları savunucusu Mustafa Barguti'nin ise yüzde 20'sini alacağını gösterdi. 
     El Fetih liderlerinden Mervan Barguti'nin seçimden çekildiğinin açıklanmasından önce yapıldığı belirtilen yoklamaya 2719 kişinin katıldığı bildirildi. 
     
     EL AKSA ŞEHİTLERİ TUGAYLARI ABBAS'I DESTEKLİYOR 
     El Aksa Şehitleri Tugayları, 9 Ocak 2005'te yapılması planlanan Filistin devlet başkanlığı seçiminde Filistin Kurtuluş Örgütü lideri Mahmud Abbas'a Ebu Mazen destek vereceğini bildirdi. 
     Örgütün bildirisinde, ''Abbas'a tam destek verildiği ilan edilerek'', ''Kardeşimiz Ebu Mazen'in Filistin halkının taleplerini yerine getireceğini düşünüyoruz'' denildi. 
     Bildiride ayrıca, El Fetih bünyesinde reform çağrısında bulunularak, ''Filistinlilerin birliğinin korunmasının gerekliliği'' vurgulandı. 
     Hapisteki El Fetih liderlerinden Mervan Barguti, devlet başkanlığı seçiminde aday olmayacağını açıklamış ve Mahmud Abbas lehine çekilmişti. 
     Barguti, İsrail tarafından ömür boyu hapis cezasına çarptırılmıştı. 
     
</TEXT>
</DOC>
