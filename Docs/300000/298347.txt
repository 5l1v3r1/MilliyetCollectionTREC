<DOC>
<DOCNO> 298347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/dunya/dun02.html </URL>
<DATE> 2004/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sansür sökmedi 
</HEADLINE>
<TEXT>


Fransız TV5 televizyonundaki Türkiye karşıtları, Başbakan Erdoğan'ın röportajına ekran yasağı koymak istedi. Muhabirin çabalarıyla sansür girişimi başarısız kaldı 

Mine G. Kırıkkanat - Paris 


Fransız TV5 televizyonunun İstanbul'da Başbakan Recep Tayyip Erdoğan'la yaptığı ve dün AB'nin Brüksel zirvesi öncesinde ekrana getirilmesi planlanan röportaj, yayından kaldırılma tehlikesi geçirdi. 
Fransa'nın yanı sıra Belçika, Kanada ve İsviçre'nin ortak kanalı TV5'in muhabiri Patrick Simonin'in röportajının Türkiye saatiyle 17.15'te yayımlanması planlanmıştı. Ancak TV5 yayın kurulundaki Türkiye karşıtı televizyon yöneticileri, röportajın Türkiye'ye AB Konseyi toplantısı öncesinde artı puan kazandıracağını savunarak yayının iptal edilmesine karar verdi. Ardından da Simonin'e röportajın yayından kaldırıldığı bildirildi. Bunun üzerine Simonin, TV5 Haber Müdürü Philippe Dessaint'e başvurarak bu tutumun bir sansür olduğunu ve yasaklamaya karşı sorumluluk almasını istedi. Dessaint'in yayın kurulunda verdiği mücadele sonucu, Erdoğan'ın açıklamaları zamanında ekrana geldi. Erdoğan röportajda, "Güney Kıbrıs'ın, müzakere tarihi verilmesinden sonra tanınabileceği" mesajını verdi. Geniş yankı uyandıran röportaj, Reuters TV ve OVN uydu dağıtımı tarafından satın alındı. Fransız haber ajansı AFP de, röportajın içeriğiyle ilgili 3 ayrı haberi servise koydu. 


</TEXT>
</DOC>
