<DOC>
<DOCNO> 263583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/soneko05.html </URL>
<DATE> 2004/08/15/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Karpuz fiyatları düştü... 
</HEADLINE>
<TEXT>

     Aşırı sıcaklar nedeniyle Adana karpuzunun tarlada kalması ve Ege Bölgesi'nin ihtiyaca cevap verememesinden dolayı fiyatı yükselen karpuzun, İç Anadolu Bölgesi'ndeki üretimle birlikte kilogram fiyatının yeniden 100-150 bin liraya düştüğü bildirildi. 
     Türkiye Sebze ve Meyve Komisyoncuları Federasyonu Yönetim Kurulu Üyesi ve Konya Sebze ve Meyve Komisyoncuları Derneği KONMESKOM Başkanı Halil İbrahim Gürbüz, AA muhabirine yaptığı açıklamada, geçtiğimiz haftalarda karpuz fiyatlarının artış gösterdiğini anımsattı. 
     Bunun aşırı sıcaklar nedeniyle meydana geldiğini ifade eden Gürbüz, kavrulan Adana karpuzlarının piyasadaki fiyatları 100 bin liradan 400 bin liraya kadar çıkardığını söyledi. 
     Ancak piyasaya İç Anadolu Bölgesi'nde yetişen karpuzların girmesiyle fiyatların normale döndüğünü kaydeden Gürbüz, ''Karpuzun kilogram fiyatı yeniden 100-150 bin liraya geriledi. Ayrıca Şereflikoçhisar kavunu da kavun fiyatlarını aşağıya çekti. Artık vatandaş ucuz bir şekilde kavun karpuz yiyebilecek'' dedi. 
     
</TEXT>
</DOC>
