<DOC>
<DOCNO> 290206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonspo23.html </URL>
<DATE> 2004/11/19/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
CHP'li Topuz Şike iddialarına çözüm bulabilmek için komisyon kuruldu 
</HEADLINE>
<TEXT>

     CHP TBMM Grup Başkanvekili Ali Topuz, şike iddialarını araştırmak üzere TBMM'de kurulan komisyonun Türkiye'de spor alanında özellikle de futbolda yıllardan beri adı şike olarak tanımlanan kural dışı birtakım haksızlıklara çözüm bulabilmek için kurulduğunu söyledi. 
     Ali Topuz ve CHP'li milletvekilleri, Türkiye Spor Yazarları Derneği Ankara Şubesi'nde düzenledikleri basın toplantısında, CHP olarak 3 ayrı önerge verdiklerini, AKP'nin de ayrıca 2 önerge verdiğini belirterek, bu önergelerin 23 Kasım Salı günü mecliste görüşüleceğini bildirdi. 
     Sporun temel özelliğinin toplum barışına katkıda bulunmak olduğunu ifade eden Topuz, ''Bunu sağlamak için ne gerekiyorsa yapılmalıdır. Siyaset, sporu yönetmemelidir. Ama sporun da siyasete ihtiyacı vardır. Siyaset, spora katkı için üstüne düşeni sonuna kadar yapmalıdır. Sporun temiz bir ortam içinde yürütülmesi ancak şeffaflıkla olur'' diye konuştu. 
     Şike dolayısıyla kurulan komisyonun, seyir sporlarındaki önlemlerin neler olacağını da araştıracağını vurgulayan Topuz, şöyle konuştu 
     ''Tezahüratların pozitif olmasını sağlayacak önlemler alınmalı. Seyircinin otokontrol mekanizması kullanılabilir. Bayanların özendirici tedbirlerle sayıları artırılabilir. Komisyon, çalışmalarını yaparken herkesin bilgisine ihtiyacı olacak. Herkes bildiklerini komisyonun mahremiyeti içinde aktarmalıdır. Federasyona açıklama yapamayanlar, bu mahremiyet içinde komisyona herşeyi aktarabilir. Futbol Federasyonu'na destek verilmeli. Kanaate dayalı kararlarda federasyonun arkasında durulmalı.'' Tüm bilgi ve belgelere ulaşılmasının çok zor olduğunu kaydeden Topuz, ''Araştırma komisyonuna ulaşılaşacak bilgiler, olayların tümünü ortaya çıkaracaktır diye düşünüyoruz'' dedi. 
     Topuz, araştırma komisyonunda yer alacak üyelerle ilgili bir soruya ise, ''Seçilecek üyeler, taraftarı oldukları kulüpleri bir tarafa bırakarak komisyonda yer almalıdır. Komisyonda güveni sağlayacak tavır kesinlikle gösterilecektir'' diye konuştu. 
     Şikenin bugüne dek neden çözülemediğiyle ilgili olarak da Topuz, şunları söyledi 
     ''Komisyon, görevli kurumların bu sorunu bugüne kadar neden çözemediğini de araştıracak. Kurumlar, önlem alabilme gücünü ve güvenini kaybetmiş ki komisyon kuruluyor. Şikeyi ilgili kurumlar çözememiş olabilir ama tüm iyiniyetimizle komisyonun çözeceğine inanıyoruz.'' 
     
</TEXT>
</DOC>
