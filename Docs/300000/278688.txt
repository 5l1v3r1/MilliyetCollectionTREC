<DOC>
<DOCNO> 278688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/soneko11.html </URL>
<DATE> 2004/10/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Baykal Enflasyonun inmesi olumlu ama borçlar artmaya devam ediyor 
</HEADLINE>
<TEXT>

     CHP Genel Başkanı Deniz Baykal, 5-6 yıldır şimdiki ve önceki hükümet tarafından kararlılıkla uygulanan IMF programı sonucunda enflasyonun düşmesinin sevindirici olduğunu belirterek, ''Ama borçlar azalmamış, kaygı verici bir şekilde artamaya devam etmektedir'' dedi. 
     Türkiye Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB Ahmet Taner Kışlalı Spor Salonu'nda düzenlenen 15. Olağan Genel Kurulu'nda konuşan Baykal, 5-6 yıldır uygulanan ekonomik programın yeni bir IMF programı gerektirmeyecek şartları yaratmış olması gerektiğini, ancak yeni bir IMF programının görüşüldüğünü söyledi. 
     Baykal, şöyle devam etti 
     ''Üzüntüyle görüyorum ki halkın büyük fedakarlıklarına rağmen, acı ilaç içiren program kararlılıkla uygulanmasına rağmen Türkiye ekonomisi hala kendi ayakları üzerinde duramıyor ve yeni programa, yeni acı reçeteye ihtiyaç duyuluyor. 
     Önceki hükümet döneminde yüzde 70'lerden yüzde 30'lara düşürülen enflasyonun yüzde 10-12'lere inmesi elbette memnuniyet verici. Ama bunun altında Türkiye'nin büyük fedakarlığı yatıyor. 
     Gelir dağıtımı bozuldu, yatırımlar en düşük düzeye indi, kamu bütçesi sadece faiz ödeme bütçesine dönüştü, hizmetlerin tümü askıya alındı. Borçlar azalmamış, kaygı verici bir şekilde artmaya devam etmiştir. Hükümet 22 ayda Cumhuriyet tarihinde yapılan borçlanmanın yarısı kadar borçlanılmıştır. Yani son 22 ayda borç miktarı yüzde 50 artmıştır.'' Fedakarlıkların sonunda IMF'nin Türkiye'nin politikalarını yönlendirmesine son verilmesinin beklendiğini kaydeden Baykal, ancak şimdi önümüzdeki yıl için yine yeni stand-by görüşüldüğünü söyledi. 
     ''Bizim asıl sorunumuz borç üretmeyen bir ekonomi yaratmak'' diyen CHP Genel Başkanı Deniz Baykal, ithalatın yüzde 106 arttığına, dış ticaret açığının 12 ayda 30 milyar doları bulduğuna dikkat çekti. 
     Bu açıkların büyük oranda borçlanarak kapatıldığını belirten Deniz Baykal, Türkiye'nin yüksek cari açık üreten bir ekonomiye sahip olduğuna, işsizlikte dramatik bir tablonun varlığına işaret etti. 
     ''Türkiye 3 yıl daha kendi dışında şekillenen programı uygulamaya devam edecek'' diyen Baykal, yıllardır sıkıntı çeken Türk insanını rahatlatacak bir programa acilen ihtiyaç duyulduğunu vurguladı. 
     Kamu israfına son verilmesi ve yolsuzlukla mücadelenin ekonominin temel ihtiyaçlarını oluşturduğunu savunan Baykal, ''Milletvekili dokunulmazlığının kaldırılmasında gecikilen her gün yolsuzlukla mücadelede kaybedilmiş bir zamandır'' diye konuştu. 
     Kayıtdışı ekonomiyle mücadelenin en öncelikli iş olduğunu kaydeden Baykal, hükümete bu yönde her türlü desteği vermeye hazır olduklarını söyledi. 
     
     TÜRMOB BAŞKANI TİMUR 
     TÜRMOB Başkanı Mehmet Timur da konuşmasında acilen kayıtdışı ekonomiyi ve istihdamı besleyen basit usulün sistemden çıkarılması gerektiğini söyledi. 
     Yetersiz denetim kadrolarıyla yapılan vergi denetimlerinin caydırıcı olmaktan uzak olduğunu savunan TÜRMOB Başkanı Timur, denetimlerin eğitici ve önleyici olmaktan ziyade, cezalandırmaya yönelik olduğunu söyledi. 
     Gelişmiş ülkelerde muhasebe mesleği kayıt boyutundan, denetim boyutuna geçtiğine dikkat çeken Timur, Türkiye'de de meslek mensuplarının hizmetlerinden en iyi şekilde yararlanılması için denetim boyutuna geçilmesi gerektiğini bildirdi. 
     Meslektaşlarının sürekli çalışmak zorunda olduğunu ve yılda en azından 15 gün tatil yapmak istediklerini dile getiren Timur'un adli tatil gibi uzun olmasa da en azından 15 gün mali tatil uygulaması talebi salondan büyük alkış aldı. 
     Konuşmaların ardından kısa adı ACCA olan İngiltere Fermanlı Ruhsatlı Muhasebeciler Birliği ile bir anlaşma imzalanarak, TÜRMOB üyelerine uluslararası denetim yapma imkanı sağlayacak sertifika alma yolu açıldı. 
     
</TEXT>
</DOC>
