<DOC>
<DOCNO> 263589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonsiy03.html </URL>
<DATE> 2004/08/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
CHP Tavşancıl tren kazasını araştırıyor... Rapor son aşamada... 
</HEADLINE>
<TEXT>

     CHP'nin Gebze'nin Tavşancıl beldesi yakınlarında meydana gelen ikinci tren faciasının ardından oluşturduğu inceleme komisyonu, kazayla ilgili raporunun yazımında son aşamaya geli. Raporda, hükümetin bilimsel düşünceye olan kayıtsızlığına dikkat çekiliyor ve siyasi sorumluların yargılanması gerektiği savunuluyor. 
     CHP, Tavşancıl yakınlarında meydana gelen ve 8 yurttaşın yaşamını yitirdiği 88 yurttaşın yaralandığı tren kazasını yerinde incelemek üzere Merkez Yönetim Kurulu MYK Üyesi Mehmet Ali Özpolat'ın başkanlığında bir heyet oluşturdu. 
     Heyette CHP İstanbul Milletvekilleri Güldal Okuducu ve Birgen Keleş, Kocaeli Milletvekilleri Sefa Sirmen, Salih Gün ile İzzet Çetin yer aldı. CHP heyeti, kaza yerinde incelemeler yaparak, ilgililerden bilgi aldı ve yaşamlarını yitiren kişilerin aileleri ile görüştü. 
     
     RAPOR SON AŞAMADA 

     CHP Genel Başkanı Deniz Baykal'ın talimatı doğrultusunda heyet, kaza ve kazanın yarattığı sonuçlar ile ilgili bir raporun yazımına başladı. Heyet Başkanı Özpolat ANKA'ya yaptığı açıklamada, raporun hafta başında hazır olacağını bildirdi. Raporun çarşamba günü toplanması beklenen MYK'ya sunularak tartışılacağını belirten Özpolat, ikinci tren kazasının ardından hükümetin bilim ve bilimsel çevrelere karşı kayıtsız kaldığına dikkat çekti. Raporda bu konunun ele alındığını aktaran Özpolat, şöyle dedi 
     "Bunlar bütün işleri 'Takdir-i ilahi' diyerek Allah'a havale etmişler. Bu anlayış hayata geçirilmiş. İki kazada da bütün suçları makinistlerin üzerine attılar, öyle bile olsa makinistler de sizin emrinizde değil mi Bilime olan saygısızlık ortadadır. Keşke bizim daha önceki raporumuzda da vurguladığımız konular masaya yatırılsaydı." 
     
     BAKAN PİŞKİN PİŞKİN OTURAMAZ 

     Raporda, kazadaki siyasi sorumluların da "gereğini yapmaya" davet edildiğini aktaran Özpolat, Ulaştırma Bakanı Binali Yıldırım'ın kazanın ardından "İstifa edecek bir durum yok" dediğini anımsattı. "Bakan Bey, pişkin pişkin oturmaya devam edemez. Daha büyük felaketleri mi bekliyor. Pişkinlik göstermeden ayrılması gerekiyor" diyen Özpolat, CHP'nin konunun takipçisi olacağını sözlerine ekledi. 
     
</TEXT>
</DOC>
