<DOC>
<DOCNO> 282324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/ekonomi/eko02.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı Kredi Emeklilik'le üç yabancı ilgileniyor 
</HEADLINE>
<TEXT>


Yapı Kredi Emeklilik Genel Müdürü Giray Velioğlu, kendileriyle ilginen yabancıların Yapı Kredi Bankası'nın satışını beklediklerini söyledi 


Yapı Kredi Emeklilik Genel Müdürü Giray Velioğlu, Yapı Kredi Emeklilik ile ilgilenen dünya çapında büyük üç firma olduğunu ve görüşmelerin devam ettiğini söyledi. 
"Ama bu arada bizim dışımızda olan etkenler de var, bankanın satış sürecine girmesi gibi. Onun sonuçlanması bizim için belirleyici bir unsur" diyen Velioğlu, şöyle devam etti "Yapı ve Kredi Bankası'nın bir iştirakiyiz. Bizim değerimizin artması, önem kazanması bankanın değerinin artması anlamına geliyor. Bu bağlamda, herhangi bir yabancı ile işbirliği yapıp yapmamamız doğrudan doğruya banka yönetiminin de devrede olacağı bir karar süreci anlamına geliyor." 
Bireysel emeklilik sisteminde 10. yılın sonunda fon hacminin 15 ila 25 milyar dolar olmasını beklediğini bildiren Velioğlu, "10. yıl için pazar payı hedefimiz yüzde 30'un üzerinde. Hal böyle olunca, gelişmekte olan ülkelere yatırım yapmayı düşünen ve bir ortaklık ilişkisine girmek isteyen şirketlerin ilgi odağı olmamız çok normal" diye konuştu. 
Bireysel emeklilik sisteminin ülkenin geleceği açısından önemli olduğunu söyleyen Velioğlu, sosyal güvenlik açığının 10 milyar doları bulduğu Türkiye'de insanların emeklilik dönemine yönelik tasarruf yapması gerektiğini, bunun en etkili yolunun emeklilik sistemine katılmak olduğunu kaydetti. 


</TEXT>
</DOC>
