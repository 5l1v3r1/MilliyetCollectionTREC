<DOC>
<DOCNO> 266383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas05.html </URL>
<DATE> 2004/08/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Zerdüştlüğün izi aranıyor... 
</HEADLINE>
<TEXT>

     Balıkesir'in Bandırma İlçesi'ne bağlı Ergili Köyü yakınlarındaki Hisartepe'de bulunan ''Daskyleion Antik Kenti''ndeki arkeolojik kazılarda, Zerdüşt dininin en erken tapınım merkezlerinden birinin temeli aranıyor. 
     Kazı Başkanı Ege Üniversitesi Klasik Arkeoloji Anabilim Dalı Başkanı Prof. Dr. Tomris Bakır, AA muhabirine yaptığı açıklamada, 2 bin 500 yıl önce Persler'in dünya imparatorluğu ve Hindistan'dan Kıbrıs'a, Batı Anadolu'dan Kırım'a 40 tane satraplık genel valilik merkezi kurduğunu söyledi. 
     ''Daskyleion Antik Kenti''nin, şu anda kazısı yapılan tek satraplık olma özelliğini taşıdığına işaret eden Bakır, 16 yıldır süren kazıların son iki yılında önemli bulgular elde edildiğini belirtti. 
     Bakır, bu yıl 24 kişilik bir ekiple çalıştıklarını, Dokuz Eylül Üniversitesi'nden de dört jeofizikçinin kazı alanında üç metre derinliğindeki 150 metrekarelik alanı taradığını kaydederek, şöyle konuştu 
     ''Alınan sonuçları bölgenin tomografik haritasıyla karşılaştırdık ve Pers İmparatorluğu'nun satraplık saraylarının bulunduğunu düşündüğümüz noktalarda pozitif veriler elde ettik. Verilere göre yaptığımız kazılarda, Büyük İskender'in M.Ö 334 yılında yaktığı Pers sarayının yangın tabakasına ulaştık, satrap saraylarının dış cephesinin kaplayan bir metre yüksekliğindeki mermer levhalara ait 2500 yıllık Pers asker başı, Milet üretimi seramik kaplar, bronz ayna, kaplar bulduk. Ayrıca Zerdüşt dininin en erken tapınım merkezlerinden birinin temelini arama çalışmalarımız devam ediyor. Perslere ait bu dinsel açıkhava alanına ulaştığımızda, dünyada çok büyük yankı uyandıracak.'' Daskyleion'un, Pers İmparatorluğu'nun yanı sıra Bizans, Roma, Helenistik, Lidya ve Frig dönemlerini de barındırdığını anlatan Bakır, ''Frig dönemine ulaşılabilmesi için oldukça derine inmemiz ve bu sırada ortaya çıkan diğer dönemlere ait bulguların koruma altına alma çalışmalarını tamamlamamız gerekiyor. Bu nedenle çalışmalarımız yavaş ilerliyor'' dedi. 
     Bakır, çalışmaların yavaş ilerleme nedenlerinden birinin de ödenek yetersizliği olduğunu ifade ederek, şunları kaydetti 
     ''Bu yılki kazılar için 80 milyar lira ödenek istedik, ama 30 milyar lira ödenek ayrıldı. Bilimsel açıdan aynı yöntemleri kullanmamıza rağmen, yabancı bilim heyetleri, daha iyi olanağa sahip oldukları için çalışmalarını daha hızlı sürdürebiliyorlar. Biz bu tempoyla devam edersek, çalışmalar 150-200 yıl sürer. Kültür ve Turizm Bakanlığı'nın, arkeolojik kazı alanlarına yönelik Sponsorluk Yasası'nı çıkarması ise sponsor bulunan kazı alanlarındaki çalışmaların önünü açtı.'' Antik kentin karşısında bulunan Manyas Kuş Cenneti'ne gelenlerin gezi programına alınması amacıyla proje geliştirdiklerini ifade eden Bakır, projeye göre, göl kenarında yapılacak iskele veya yürüyüş yolu ile Manyas Kuş Cenneti'ne gelenlerin, kazı alanını gezme olanağı bulacağını ifade etti. 
     Daskyleion Antik Kenti'nden çıkarılan arkeolojik buluntular, Bandırma Arkeoloji Müzesi'nde sergileniyor. 
     
</TEXT>
</DOC>
