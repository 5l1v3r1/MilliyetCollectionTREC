<DOC>
<DOCNO> 263960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gun01.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Altınbaş davasında 'sorgu ekibi' itirafı 
</HEADLINE>
<TEXT>


Üniversite öğrencisi Altınbaş'ın işkenceyle ölümüyle ilgili davada, 6 yıl sonra ortaya çıkan aranan polis Başkomiser Dedeoğlu ve 3 polis, Birtan'ı sorguladı 

GÖKÇER TAHİNCİOĞLU Ankara 

Hacettepe Üniversitesi öğrencisi Birtan Altınbaş'ı 1991'de gözaltında öldürmekten yargılanan ve 6 yıl bulunamayan emekli polis Ahmet Baştan, ifadesiyle davanın düğümünü çözdü. Baştan, diğer sanıkların aksine Altınbaş'ı, emekli başkomiser İbrahim Dedeoğlu ile 3 arkadaşının sorguladığını açıkladı. Baştan, Altınbaş'a "darp yoluyla işkence yapılmadığını" kanıtlamaya çalışırken görev yaptığı şubede uygulanan yöntemleri itiraf etti. 

Düğümler çözüldü 
Altınbaş'ın ölümüne ilişkin açılan ve bir kısmı emekli 10 polisin yargılandığı davada, sanıklardan Naip Kılıç ve Baştan'ın dosyaları bulunamadıkları için ayrılmıştı. Avukatlar, iki sanığın adreslerini 2001'de Emekli Sandığı'ndan bulmalarına rağmen, polis, sanıklara yine ulaşamamıştı. Kılıç, Aralık 2002'de polislerin bulamadıklarını söyledikleri adreste, başka bir suçtan yakalandı. Baştan da, yine avukatların verdiği İstanbul Üsküdar'daki evinde, 22 Haziran 2004'te bulundu. Baştan, aynı gün İstanbul 5. Ağır Ceza Mahkemesi'nde ifade verdi. 
Baştan'ın ifadesi davada yıllardır çözülemeyen, "Birtan'ı kim sorguladı " sorusunun da yanıtını ortaya koydu. 1997'de emekli olduğunu belirten, 1998'de açılan davayla ilgili kendisine hiçbir çağrı gelmediğini öne süren Baştan, Altınbaş'ın sorgusuna değil, sadece yer göstermesine katıldığını söyledi. Yer gösterme sırasında kaçan Altınbaş'ın burada yaralanmış olabileceğini anlatan Baştan, şöyle devam etti 
"Ben, Birtan ve arkadaşlarının sorgularında hazır olmadım. Bu şahsı sorgulayanlardan iki başkomiser ve iki polis memuru basından öğrendiğim kadarıyla bu olaydan ceza aldılar. İbrahim Dedeoğlu, Sadi Çaylı, Hasan Cavit Orhan ve Süleyman Sinkil, ölen Birtan ve iki arkadaşının sorgusunda bulundular. Bunu gördüm ve biliyorum." 
Baştan, Altınbaş'ın işkence görmediğini kanıtlamaya çalışırken şunları anlattı 
"O dönemlerde gözaltına alınanları uykusuz bırakarak, ayakta bırakarak, yorma yöntemi kullanarak suçunu söylemelerini isterdik. O şubede arıza bırakacak şekilde sorgulama yöntemi kullanılmazdı. Bunun kullanılması da kesinlikle istenilmezdi. Tazyikli su verme, askıya asma yöntemlerini kullanmazdık." 
Ankara Emniyet Müdürlüğü, 10 sanığın isimlerini, mahkemenin talebi üzerine "Altınbaş'ı sorgulayan polisler" olarak bildirmiş, ancak diğer 9 polis, davanın her aşamasında sorguya katılmadıklarını, katılanların kim olduğunu da bilmediklerini söylemişlerdi. 

Powell, Birtan için mektup göndermişti 

Altınbaş'ın 1991'de öldürülmesine ilişkin dava, İçişleri Bakanlığı'nın polisler hakkında soruşturma izni vermemesi nedeniyle ancak 1998'de açılabildi. Ankara 2. Ağır Ceza Mahkemesi, 2001'de sanıklardan eski MHP'li Devlet Bakanı Faruk Bal'ın danışmanı Dedeoğlu ile Orhan, Sinkil ve Çaylı'yı 4 yıl 5 ay 10'ar gün hapse mahk m etti. Diğer 4 sanığın beraatına karar veren mahkeme, Baştan ve Kılıç'ın dosyalarını bulunamadıkları için ayırdı. Yargıtay, Ankara 2. Ağır Ceza Mahkemesi'nin kararını bozdu. Yapılan yeni yargılamada, sanıklara tebligat yapılamadığı için dava aylarca uzadı. Mahkeme, ABD Dışişleri Bakanı Colin Powell'ın Türkiye'ye gönderdiği insan hakları ihlallerine ilişkin mektubunda da yer verdiği davayı geçen mayıs ayında tamamladı ve 2001'de verdiği kararı tekrarladı. Baştan ve Kılıç'ın davası ise hala tamamlanamadı. İki sanığın duruşması bugün yapılacak. 


</TEXT>
</DOC>
