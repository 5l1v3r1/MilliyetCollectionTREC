<DOC>
<DOCNO> 295559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko46.html </URL>
<DATE> 2004/12/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Özince İleride yörenin finans merkezi İstanbul olacaktır 
</HEADLINE>
<TEXT>

     Bankalar Birliği Başkanı ve İş Bankası Genel Müdürü Ersin Özince, ileride yörenin finans merkezinin ''Türkiye ve İstanbul'' olacağını söyledi. 
     Özince bu arada, bankacılık sektörünün ''bilançosu doğru düzgün olana'' kredi vermesi gerektiğini vurguladı. 
     Özince, Hacettepe Üniversitesi İşletme Topluluğu tarafından düzenlenen konferansta yaptığı konuşmada, Türkiye ve çevresindeki ülkelerin ciddi gelişmeler, büyüme içinde olduğunu, bunun için sermaye gerektiğini kaydetti. 
     Özince, bankacılığın stratejik bir sektör olduğunu belirtirken, bankacılık sektörünün sadece Türkiye açısından değil, yöre için önemli olduğunu kaydetti. 
     Özince, ''İlerde yörede finansın merkezi, Türkiye ve İstanbul olacaktır'' dedi. 
     Özince, Türkiye'de bankaların her önüne gelene kredi vermelerinin ''Olacak şey değil'' şeklinde değerlendirilmesi gerektiğini belirtirken, ''Bankacılık, bilançosu doğru düzgün olana kredi vermelidir...Türkiye'deki iktisadi belirsizlik, siyasi belirsizlikler, rekabetini gelişmesini sağlayamadığı için, bugün Türk şirketlerinin çok önemli bir bölümünde mali bünye zayıf görünmektedir. Ama zaman içinde giderek güçlenecektir'' dedi. 
     
     ''BANKACILIK SEKTÖRÜ SAĞLAM DURMASAYDI'' 
     Özince, geçmişte Bankacılık sektörü sağlam durmasaydı, Türkiye'nin çok daha ciddi bir bunalıma düşmesinin söz konusu olacağını hatırlatırken, bankacılık krizinin sadece bankaların istismar edilmesinden, kaynakların çalınmasından kaynaklanmadığını ifade ederek, şöyle konuştu 
     ''En önemli etken, ekonomik programın çökmesidir. Hırsızlık tarafı, krizden daha beter. Etik kriz olmakla beraber, yasalar karşısında suç olarak alırsak, sıkıntının büyük bir bölümü kredilerin perfomansından kaynaklandı. Bu her zaman da olabilir, kriz çıkması gerekmiyor.'' Özince ayrıca, İmar Bankası olayının, BDDK'nın kurulmasından önceki dönemlere dayandığını, BDDK'nın sorunu ''kucağında bulduğunu'' belirtti. 
     
     ATATÜRK VE HİZMET SEKTÖRÜ 
     Bankacılığın, 'servis sektörü' olduğunu da vurgulayan Özince, şunları kaydetti 
     ''Atatürk Bu millete her şeyi öğrettik, hizmet etmeyi öğretemedik demiştir. O zaman öyleydi. Biz hizmetkarlık etmeyiz derseniz, size de hizmet eden bulunmayacak demektir. Banka şubelerinde çalışmak meşakatli bir iştir. Türkiye'nin bundan sonraki gelişmesinde çok çalışmak gerekir.'' Türkiye'nin bankacılık sektörünün Gayri Safi Milli Hasıla'ya GSMH oranın yüzde 72 olduğunu anlatan Özince, gelişmekte olan ülkelerde bu oranın yüzde 78, dünya'da ise yüzde 112 olduğunu kaydetti. 
     
     RAKAMLARLA BANKACILIK SEKTÖRÜ 
     Bankacılık sektöründe Türkiye'nin, Avrupa ile boy ölçüşecek durumda olmadığını anlatan Özince, Toplam aktiflerin GSYİH'ye oranında Yunanistan'ın yüzde 131, Türkiye'nin yüzde 73, mevduatta Yunanistan'ın yüzde 76, Türkiye'nin yüzde 43, kredilerde ise Yunanistan'ın yüzde 60 Türkiye'nin yüzde 20 olduğunu ifade etti. 
     Kamu bankalarının ise mevduatın yüzde 39'nu topladıklarına işaret eden Özince, bu bankaların kredilerdeki payının yüzde 19, özel bankaların ise yüzde 68 olduğunu vurguladı. Özince, kamu bankalarının topladıkları mevduatın bir bölümünü Hazine'ye aktarmak durumunda kaldıklarını da söyledi. 
     Türkiye'de ticari bankacılık yapan toplam 35 banka bulunduğunu ifade eden Özince, bankaların toplam 6 bin 50 şubeye sahip olduğunu ve 127 bin insanın sektörde çalıştığını kaydetti. 
     Türkiye'de bankaların öz sermayesinin 27 milyar dolara yükseldiğini hatırlatan Özince, 1.2 milyar dolarının yabancı bankalara, 17 milyar dolarının özel bankaların, 7 milyar dolarının kamu bankalarına, 3 milyar dolarının da mevduat toplamayan bankalara ait olduğunu söyledi. 
     
     TÜRKİYE'DE 10 BİN KİŞİYE BİR ŞUBE DÜŞÜYOR 
     Türkiye'de 10 bin kişiye bir banka şubesinin düştüğünü vurgulayan Özince, Avrupa Birliği'nde 200 kişiye bir banka şubesi düştüğünü kaydetti. 
     Avrupa ülkelerinde bin kişiye düşen banka personeli sayısının 7 olduğunu, Türkiye'de ise bu rakamın 1.7 olduğunu anlatan Özince, ''Ya kuyruklara girmeye devam edeceğiz ya da teknolojiyi geliştirmeliyiz'' diye konuştu. 
     Bankacılık sektöründe karlılığın ortalama yüzde 11 olduğuna dikkati çeken Özince, faiz oranlarının düşmesiyle bu oranın düşebileceğini kaydetti. 
     Özince, ''Yüksek kazanan bankalar arasında, kamu bankaları da geliyor. Özelilikle kriz döneminde görev zararı karşılığı verilen tahvillerin yarattığı yüksek gelir ve verimlik yönünde alınan önlemler karı artırdı'' dedi. 
     İş bankası'nın Kurtuluş Savaşı'ndan kalan para ile kurulduğunu hatırlatan Özince, Petrol Ofisi ve Aria'dan bahsederken de, ''Petrol Ofisi'nde artık çok daha iyi servis verildiği kanaatindeyim. En azında siz ve çocuklarınız benzin alırken, tuvaletleri daha rahat kullanıyor olabilirsiniz. Aria da, Hazine'ye katkısının yanı sıra piyasaya rekabet getirdi'' diye konuştu. 
     
</TEXT>
</DOC>
