<DOC>
<DOCNO> 295870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko29.html </URL>
<DATE> 2004/12/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Tüzmen Bu ticaret hacmi bize yakışmıyor 
</HEADLINE>
<TEXT>

     Kumru Erçakar AA 

Devlet Bakanı Kürşad Tüzmen, Umman ile Türkiye arasındaki ticaret hacminin düşüklüğüne dikkati çekerek, ''bu ticaret hacmi bize yakışmıyor, orta vadade 300 milyon dolar hedefi önümüze koyalım''dedi. 
     Beraberindeki ticaret heyeti ile temaslarda bulunmak üzere Umman'a gelen Bakan Tüzmen, ''Türkiye-Umman ticari ve ekonomik ilişkileri'' konulu seminerde yaptığı konuşmada, hükümetin çevre ülkelerle işbirliğini artırma arzusunda olduğunu belirtti. 
     Türkiye ekonomisinin çok ciddi ivme kazandığını bildiren bakan Tüzmen, şöyle devam etti 
     ''Çocukluğumdan beri enflasyon yüzde 80'ler civarında idi. Bu yıl sonu hedefimiz yüzde 12, gelecek yıl ise tek haneli rakamlara indirmek. Enflasyonda tek haneli rakama düşerken, ihracatımızı üç haneli rakama çıkarmada önemli çalışmalar yapıyoruz. 2004 yılında yaklaşık 62 milyar dolar ithalat, 90 milyar dolar da ihracat yapacağız. En az 150 milyar dolarlık bir ticaret hacmi, bizi dünyanın 20 ülkesi arasına sokacak. Yaklaşık 200 ülkeye 17 bin kalem ürün satıyoruz.'' Umman ile ticaret hacminin 24 milyon dolar olduğuna işaret eden Tüzmen, ''bu bize yakışmıyor. Sayın bakan kabul ederse, bunu orta vadede 300 milyon dolara çıkaralım. Tamam mı, tamam, kabul. mafiş müşkülat, külliyen mutabakat '' şeklinde konuştu. 
     Bunun için serbest ticaret anlaşması yapılması gerektiğini, bu anlaşmayı yapınca ülkelerle ticaretin 2-3 katına çıktığını ifade eden Tüzmen, ayrıca Ummanlı yatırımcıların Gap'ta ve özelleştirme çalışmalarında yer almasını istediklerini, bunun için ellerinden geleni yapacaklarını, ticaretin artırılmasına yardımcı olup, büyük katkı sağlayacaklarını belirtti. 
     Umman Ticaret ve Sanayi Bakanı Makbul bin Ali Sultan da iki ülke arasındaki ticaretin yeterli olmadığını, bu işbirliğinin geliştirilmesinde Türk firmalarının bu ziyarette olmasının önemli olduğunu söyledi. 
     Bin ali Sultan, ''bir iş konseyi olmadığını tespit ettik, bu konsey oluşturulursa ilişkilerimize ivme kazandıracaktır'' dedi. 
     
     İKİLİ GÖRÜŞME 
     Bu arada seminer öncesinde iki ülke teknik heyetleri, bakanların başkanlığında biraraya geldiler. 
     Bu görüsmede bakan Tüzmen, iki ülke arasında müteahhitlik hizmetlerinin geliştirilmesinin önemli olduğunu bu yıl Türk müteahhitlerin 62 ülkede 60 milyar dolar taahüt işi yaptığını belirtti. 
     Böylece Türk müteahhitlerin bu yıl 5.5 milyar dolarlık tahhüt üstlenmiş olacağını bildiren bakan Tüzmen, şöyle devam etti 
     ''Son zamanlarda da Umman'da da Türk müteahhitler 300 milyon doların üstünde proje üstlendiler. Türk firmalarının Umman'da alt-üst yapı çalışmalarında yer almasını istiyoruz. 
     Müteahhitlik hizmetleri, ticareti geliştirmede tetikleyici oluyor. Bu konuda bir çalışma grubu oluşturulup, sürekli biraraya gelinebilir. Ayrıca sanayi malları konusunda da işbirliği imkanları mevcut. Ab üyelik sürecimiz var, bu yıl içinde büyük yabancı sermaye girişi ile karşılaşacağız. '' Umman ticaret ve sanayi bakanı Bin Ali Sultan da, ticarette bir hareketlenme olduğunu ama bunu yeterli görmediklerini bildirdi. 
     İki ülke arasında imzalanan Yatırımların Teşviki ve Korunması ile Çifte Vergilendirmenin Önlenmesi anlaşmasının uygulama aşamasında bazı konularda görüş ayrılıkları bulunduğunu anlatan bakan, bunların giderilmesi için görüş alış verişinde bulunulacağını söyledi. 
     Bakan, anlaşmaların önemli olduğunu ama bunların uygulanabilir hale getirilmesinin daha önemli olduğunu sözlerine ekledi. 
     Bakan Tüzmen de, anlaşmalar konusunda çıkan sorunların karşılıklı görüşerek çözümlenebileceğini bildirdi. 
     
</TEXT>
</DOC>
