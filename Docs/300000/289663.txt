<DOC>
<DOCNO> 289663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/ekonomi/eko01.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan'ı bırakan savcı için soruşturma istemi 
</HEADLINE>
<TEXT>


TMSF Pamukova Çiftliği'ni silahlı adamlarıyla basan Cem Uzan'ı serbest bırakan savcı İlkay Gülten için Adalet Bakanlığı'ndan soruşturma isteyecek 

Nedim Şener 

Tasarruf Mevduatı Sigorta Fonu TMSF Pamukova Savcısı İlkay Gülten için Adalet Bakanlığı'na başvurarak soruşturma açılmasını isteyecek. Cem Uzan ve silahlı adamlarının Pamukova'daki çiftliğe baskını sonrasında harekete geçen TMSF, dün, 'yeni deliller' gerekçesi ile 'Devlet tarafından vaziyet edilen mala silahlı adamlarıyla girmek suçu'nu kapsayan 309 ve 310'uncu maddelerinden dava açılması istemiyle suç duyurusunda bulundu. Ayrıca, Cem Uzan'ın çiftliğe girişi sırasında etkisiz hale getirilen güvenlik görevlisi Nevzat Özkan da 'hürriyeti tahdit' iddiasıyla savcılığa suç duyurusunda bulundu. 
Üst düzey bir TMSF yetkilisi konuyla ilgili şunları söyledi 
"Cem Uzan hakkında yeni suç duyrularımızı bugün yaptık. Daha önce ihkak-ı hak hakkını şahsen arama kapsamında verilen 445 milyon lira ceza ile ilgili olarak yapılabilecek bir şey olmadığını, savcının bu konudaki hükmünün kesin olduğunu öğrendik. Bunun için TCK'nın 309 ve 310. maddelerinde düzenlenen 'Devlet tarafından vaziyet edilen mala silahlı adamlarla girmek' suçundan dava istedik." 
Fon olarak bu olayla ilgili eksikliklerini değerlendirdiklerini belirten TMSF yetkilisi, bu kapsamda Telsim Güvenlik Koordinatörü eski emniyetçi Sabri Kanlıkavak'ı görevden aldıklarını söyledi. Yetkilinin verdiği bilgiye göre, Kanlıkavak, Uzan ailesinin şirketlerinde çalışmış, Uzanlar'a bağlılığı ile tanınan eski elemanları çalıştırmış. TMSF yetkilisi, Pamukova baskını sırasında Cem Uzan'a yardım eden Adem Memişoğlu'nun da böyle bir kişi olduğunu belirtti. Yetkili, "Çiftliğe el konulmasından sonra da gelişmeleri an va an Cem Uzan'a bildirdiği tespit edildi. Böyle bir kişinin orada tutulması büyük eksiklik" dedi. 
TMSF'nin ve İstanbul polisinin büyük gayret göstermesine karşın devletin diğer birimlerinden gerekli desteği alamadıklarını tekrar eden yetkili, şöyle konuştu 
"Jandarma olaya müdahale etmemek için her şeyi yapmış. Cem Uzan, 8.5 katrilyonluk yolsuzluktaki sorumluluğu göz önünde olduğu halde, jipiyle, şov yaparak mitinge gider gibi gitmiş. Savcı da birçok suçun bir anda işlendiği olayda yalnızca ihkak-ı hak iddiasıyla yetinerek Cem Uzan'a cesaret vermiştir. Ekiplerimiz yeni deliler elde ettikten sonra kendisini olay yerine çağırdı. Ancak 'Ben soruşturmamı tamamladım' diyerek gelmedi. Olay basına yansıyınca bu kez yalnız savcı değil, vali ve jandarma komutanı da geldi, göstermelik bir toplantı yapıldı. Vali, yaptığı açıklamada 'deliller karartılmıştır' diyerek bize göre ilginç bir tutum takındı. Yapılabilecek iki şey vardı, birisi yeni deliller ışığında suç duyurusunda bulunmak, bunu yaptık. Ayrıca savcı hakkında da Adalet Bakanlığı tarafından inceleme yapılmasını talep edeceğiz." 

Güvenliklere dava 
Çiftlikte görev yapan ve TMSF'nin işine son verdiği Güvenlik Şefi Adem Memişoğlu ile 7 güvenlik görevlisi hakkında da Pamukova Cumhuriyet Savcılığı'nca 'yalan beyanda bulunmak' suçundan haklarında dava açılacağı öğrenildi. 
Bu arada, çiftlikten boşaltılan eşyalar Mecidiyeköy'deki TMSF'ye ait depoya ulaştı. TMSF çalışanları ve avukatları tarafından karşılanan kamyonlar, binanın bahçesine park edildi. 

Çiftlik baskını, TBMM gündeminde ANKARA Milliyet 
İstanbul Bağımsız Milletvekili Emin Şirin, Genç Parti Genel Başkanı Cem Uzan ve adamlarının, TMSF tarafından el konulan Pamukova'daki çiftliğe yaptığı baskını TBMM gündemine getirdi. Şirin, Başbakan Yardımcısı Abdüllatif Şener'in yanıtlaması istemiyle TBMM Başkanlığı'na verdiği soru önergesinde, TMSF yetkililerinin duvar röntgeni çekecek cihazı emniyetten talep ederek gerekli araştırmayı niçin yaptırmadıklarını sordu. 
TMSF yetkililerinin, 'Devletin hiçbir kurumundan yardım görmedikleri' iddiasının doğru olup olmadığına da açıklık getirilmesini isteyen Şirin, Cem Uzan hakkında TCK'nın 'hakkı olmayana el atma' başlıklı 309. ve bu maddenin öngördüğü cezayı artıran 310. maddelerine muhalefet gerekçesiyle suç duyurusunda bulunulup bulunmadığı da sordu. 

Yıkım ekibine köpeklerle saldırılmış SAKARYA DHA 
Sakarya Valisi Nuri Okutan, yaptığı açıklamada, TMSF tarafından el konulan çiftlik arazisinin, Yargıtay 8. Hukuk Mahkemesi'nin kararına göre Çevre ve Orman Bakanlığı'na ait olduğunu açıkladı. Uzan ailesinin araziyi 'köy senedi' ile aldığını ve mülkiyet sorununun çözümü için dava açtığını belirten Okutan, şöyle dedi 
"Mahkeme, arazinin orman arazisi olduğuna karar vermiş. Yargıtay kararını onamış. Bu karara göre burası devletin malı. TMSF'nin de malı değil. Mehmetçik Vakfı'na devredilmesi söz konusu olamaz. Binaların yıkılıp yıkılmayacağını görüşeceğiz. Arazi, Orman Bölge Müdürlüğü'ne geçer. İl İdare Kurulu, yıkım karar vermiş. Cem Uzan'ın yakını Muzaffer Salih Pilav ve Hakan Uzan'a para cezası verilmiş. Ekibin üzerine köpek saldırdığı için yıkım gerçekleştirilmemiş. Davası devam ediyor." 


</TEXT>
</DOC>
