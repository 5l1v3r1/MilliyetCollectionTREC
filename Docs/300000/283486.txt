<DOC>
<DOCNO> 283486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo06.html </URL>
<DATE> 2004/10/26/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Tribünde ölüm .. 
</HEADLINE>
<TEXT>

     CENGİZ KAHRAMAN 

Danimarka'nın başkenti Kopenhag'daki Parken Stadı'nda dün FC Kopenhag ile Viborg arasında oynanan SAS Ligi karşılaşması sırasında ikinci kattaki tribünden düşen 24 yaşındaki FC Kopenhag taraftarı bir genç kaldırıldığı hastanede yaşamını yitirdi. 
     Maçın ikinci devresinde 70. dakikada FC Kopenhag'lı futbolcu Bo Svensson'un kırmızı kart görerek oyundan atılması sonucu ikinci kattaki tribünde bir arbede yaşandı. 
     Alkollü oldukları sanılan taraftarların hakemin kararını protesto ettikleri sırada çıkan arbedede 24 yaşındaki genç taraftar demir korkuluğa doğru tırmanınca dengesini kaybedip tahminen 10 metre yükseklikte olan ikinci kattaki tribünden aşağıya beton merdivenlere düştü. Kazada genç taraftarın alt kattaki seyircilerin üstüne düşmemesi büyük bir faciayı önledi. 
     Kazanın hemen ardından sahaya gelen bir ambulansla hastaneye kaldırılan genç taraftar hastanede yaşamını yitirdi. Karşılaşmanın hakemi 0-0 devam eden maçı kazadan beş dakika sonra iptal etti. 
     Hatırlanacağı gibi Galatasaray UEFA şampiyonluğuna Parken Stadı'nda uzanırken Milli Takım da 13 Ekim'de Danimarka'yla bu statta 2006 Dünya Kupası eleme maçı oynamıştı. 
     
</TEXT>
</DOC>
