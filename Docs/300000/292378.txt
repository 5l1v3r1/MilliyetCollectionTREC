<DOC>
<DOCNO> 292378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy01.html </URL>
<DATE> 2004/11/26/ </DATE>
<TIME> 02.08 </TIME>
<AUTHOR>  </AUTHOR>
<HEADLINE>
Dışişleri Bakanı Abdullah Gül Roma'da... 
</HEADLINE>
<TEXT>

     Geniş Ortadoğu ve Kuzey Afrika bölgesinde reform ve kalkınmayı destekleme amacıyla G-8 tarafından başlatılan uluslararası girişim çerçevesinde gündeme getirilen Demokrasi Yardım Diyalogu'nun DYD ilk resmi toplantısı Roma'da yapıldı. 
     DYD'nin eş-başkanlığını üstlenen İtalya, Türkiye ve Yemen'in dışişleri bakanları bugün İtalya Dışişleri Bakanlığı'nda biraraya geldi. 
     Dışişleri Bakanı ve Başbakan Yardımcısı Abdullah Gül, İtalya Dışişleri Bakanı Gianfranco Fini, Yemen Dışişleri Bakanı Ebubekir Abdullah El-Kırbi'nin katılımıyla gerçekleşen toplantıda, eş-başkanlığı üstlenen üç ülkenin DYD mekanizmasının amacı ve çalışma yöntemleri konusunda mutabakat sağladıkları öğrenildi. 
     Abdullah Gül, toplantıdan sonra basına yaptığı açıklamada, ''DYD ile bölgedeki demokratikleşme çabalarına destek vermek için işbirliği ortamı sağlamayı amaçlıyoruz'' dedi. 
     Gül, DYD'yi uluslararası kamuoyuna da resmen tanıtmış olduklarını belirterek, ''Kaydedilen bu gelişmeyi, DYD himayesinde yürütülecek olan Gelecek İçin Forum'un 10-11 Aralık 2004 tarihlerinde Fas'ta düzenlenecek olan toplantısına sunacağız'' diye konuştu. 
     Gül, DYD'nin eş-başkanları olarak neyi amaçladıklarını ise şu sözlerle özetledi 
     ''DYD'nin bölgedeki demokratikleşme çabalarına destek vermek için, hükümet temsilcileri ile sivil toplum kuruluşlarını biraraya getirerek ve bu alanda mevcut çalışmaları destekleyerek tecrübe paylaşımı dahil olmak üzere işbirliği ortamı sağlamayı amaçlamaktayız.'' Bakan Gül, reform çabalarının bölgedeki dinamiklerden beslenmesinin yanı sıra, zorlayıcı yaklaşımlardan kaçınılmasının, bölge ülkelerinin ihtiyaç ve hassasiyetlerine göre hareket edilmesinin de önemli olduğuna işaret ederek, ''Bunlar, DYD'nin başarılı sonuçlar verebilmesi için de elzemdir'' dedi. 
     Bölgede demokratikleşme ve reform konusunda özellikle son dönemde bir hareketlilik gözlendiğini de hatırlatan Gül, sözlerini şöyle sürdürdü 
     ''DYD mekanizmasının yürütülmesinde sivil toplum örgütlerini, hükümet temsilcileri gibi birer ortak olarak görüyoruz. Eş-başkanlar olarak, benimsediğimiz bu yaklaşım sayesinde, esasen bir süreç niteliğindeki demokratikleşme çabalarını kolaylaştıran bir rol oynamayı umut ediyoruz.'' Öte yandan, Gül toplantı sırasında yaptığı konuşmada demokrasi teriminin muhtevası özümsenmeksizin kullanılabildiğine dikkat çekerek, şunları söyledi 
     ''Demokrasiden kastımız, yalnızca serbest seçimlerin yapılması değildir. Kast ettiğimiz bunun çok ötesine gitmektedir. Gerçekte demokrasi, geniş düzlemdeki pek çok konuyu kapsayan bir düşünme biçimidir. En başta, düşünce ve ifade özgürlüğüyle ilgilidir.'' Konuşmasında demokrasiyi ''sonu olmayan bir süreç, devamlılık arzeden bir ilişki'' diye niteleyen Gül, ''Türkiye'de bu anlayışın tam olarak farkındayız. Bu sebeple hükümetimiz sürekli en yüksek demokratik standartları hedeflemektedir. Bunu yaparken, öncelikle halkımızın ihtiyaç ve beklentilerine cevap veriyoruz'' dedi. 
     Gül, bu konularda, Türkiye'nin başkalarının deneyimlerinden de yararlandığına işaret ederek, ''AB'yle ilişkimiz ve tam üyelik için adaylığımız, bizlere bu konuda yararlı bir yön ve ivme vermektedir'' dedi. 
     Dışişleri Bakanı Gül, Türkiye'de son iki yıl içinde gerçekleştirilen reformlara değinmesinin ardından şunları söyledi 
     ''Türkiye'deki tecrübelerimiz, çoğunluğu Müslüman bir ülkenin kendi manevi-kültürel kimliğini koruyarak, hatta bundan yararlanarak çağdaş demokratik standartlara ulaşılacağının güzel bir kanıtıdır. Adalet, eşitlik, hesap verilebilirlik, istişare, hak ve hukuk, bireye saygı, manevi ve kültürel mirasımızın içinde esasen mevcuttur.'' 
     
</TEXT>
</DOC>
