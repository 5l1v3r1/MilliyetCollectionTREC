<DOC>
<DOCNO> 277462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko38.html </URL>
<DATE> 2004/10/05/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Rahmi Koç Müzesi'nde otomotiv sanayinin 50 yıllık serüveni sergilenecek 
</HEADLINE>
<TEXT>

     Rahmi M. Koç Müzesi öncülüğünde düzenlenecek ''Hayalden Gerçeğe'' sergisinde, Türk otomobil sanayiinin 50 yıllık serüveni sergilenecek. 
     7 Ekim-7 Kasım tarihleri arasında, Otomotiv Sanayi Derneği ve Ford Otosan, Oyak-Renault, Tofaş, Toyota, Honda ve Karsan'ın katkılarıyla gerçekleştirilecek sergi, 1954 yılında Tuzla Jeep fabrikasının kurulmasıyla başlayan Türk otomobil sanayiinin bugüne kadar hangi aşamalardan geçtiğini, nasıl hızla geliştiğini otomobil severlere tanıtacak. 
     Tarihi yansıtan görsellerle zenginleştirilecek sergi, önemli otomobillerle onların orijinal yedek parça ve aksesuarlarından oluşacak. 
     Sergiyi gezenler, Türk Willys Overland Jeep, Türk otomobil sanayiinin ilk göz ağrılarından Anadol, Murat 124, Renault 12 Ralli versiyonu, Honda Civic, Toyota Corolla ve Türkiye'de minivan segmentinde olup binek görünümlü ilk araç olan Peugeot Partner gibi Türk otomotiv endüstrisinde önemli yeri olan otomobilleri de görme şansını yakalayacaklar. 
     Ayrıca, bu modellerin yanı sıra bugüne kadar hiç gün ışığına çıkmamış prototipler de sergide yer alacak. 
     Sergide, nostaljik otomobil reklamları, gazete ilanları, eski plakalar, otomobillere yazılan yazılar, eski otomobil yarışlarından fotoğraflar, kupalar, madalyalar gibi objeler de görülebilecek. 
     ''Hayalden Gerçeğe'' sergisi, çocukların oynayarak eğlenceli bir şekilde öğrenmeleri için bir uzman eşliğinde otomobil tasarımları yapabilecekleri aktivite alanıyla da zenginleştirilecek. 
     Türk otomobil sanayiinin tarihi hakkında özel bir yolculuk sunacak sergi için, özel olarak belgesel, kitap ve temsili üretim hattı da hazırlandı. 
     
</TEXT>
</DOC>
