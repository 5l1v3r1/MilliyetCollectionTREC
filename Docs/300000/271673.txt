<DOC>
<DOCNO> 271673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/soneko22.html </URL>
<DATE> 2004/09/14/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şener Sermaye piyasası kanunu yeniden yazılacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, sermaye piyasası kanununun yeni baştan yazılacağını, bu konudaki taslak çalışmasının tamamlanma noktasına geldiğini söyledi. 
     Şener, CNN televizyonuna yaptığı açıklamada, Avrupa Birliği'nin AB Aralık ayında müzakere takvimi vereceğini hatırlatarak, olumlu bir karar çıkması halinde ekonomi mevzuatını hızlı bir şekilde AB ile uyumlu hale getireceklerini bildirdi. 
     Ekonomi, mevzuat denildiğinde ister istemez Sermaye Piyasası Kurulu, sermaye piyasaları gibi kanunlar ile ikincil mevzuatın gündeme geleceğini belirten Bakan Şener, ''Biz bu mevzuatın tamamını değiştirme noktasındayız'' dedi. 
     ''Para ve Sermaye Piyasası Üst Kurulu'na doğru bir adım mı bu '' şeklindeki bir soruya Bakan Şener, ''Hayır bu başka bir şey. Ama bunun neticesinde nasıl bir şeyin de çıkacağı da ayrı bir şey. Türkiye ile AB nezninde değişik temaslar var. Bunlardan birisi bizim sermaye piyasası mevzuatının AB uyumlu hale getirilmesidir. Defalarca AB uzmanları geldi. SPK'da incelemeler de bulundu'' yanıtını verdi. 
     Netice itibarıyla mevzuatın aşağı yukarı yüzde 65 civarındaki kısmının değişime uğrayabileceğini ifade eden Bakan Şener, bu arada Sermaye Piyasası Kanunu'nun yeni baştan yazılacağını, yeni bir kanun çıkacağını söyledi. 
     Bakan Şener, şöyle devam etti 
     ''Gündemde bankacılık yasası var. Aylardır tartışılıyor. Süreç devam ediyor. Sermaye piyasası kanunu da baştan sona değişecek. Yeni bir kanun düzenlemesi yapılıyor. Ama hiç gündeme girmedi. Bu konudaki taslak çalışmaları aşağı yukarı tamamlanma noktasında geldi. Henüz bana sunulmadı. Önümüzdeki günlerde gündemimize girecek. 2005 yılında bunun yasalaştırılması ile ilgili düzenleme yapacağız. İkinci mevzuatta baştan sona yenilenecek.' 

     
</TEXT>
</DOC>
