<DOC>
<DOCNO> 293696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/akyol.html </URL>
<DATE> 2004/12/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
AB yoluna yeni engeller 
</HEADLINE>
<TEXT>


HOLLANDA'NIN Lahey şehrinde "Avrupa Birliği - Akdeniz Forumu" toplantısı... Türkiye'den Dışişleri Bakanı Gül katılıyor. 
Toplantının önemli maddelerinden biri, Ortadoğu... 
Bakın, AB, "Akdeniz" ve "Ortadoğu"ya ilgisiz kalamıyor. 
Türkiye'yi dışlayan bir Avrupa, bu bölgede ne kadar "aktör" olabilir 
Muhatabım Türk yetkiliye AB'nin ileri sürdüğü "yeni şartlar"ı soruyorum. 17 Aralık'ta Türkiye hakkında 25 AB liderinin yayımlayacağı "bildiri"nin taslağında yer alan 'yeni' şartlar Türkiye'nin Rum yönetimini tanıması ve emek dolaşımının "kalıcı" bir şekilde kısıtlanması... 
Muhatabım diyor ki 
- Ortada böyle kesinleşmiş bir şart yok. Teknik anlamda 'tanıma' terimi de geçmiyor. Gümrük Birliği'nin yeni AB üyesi ülkelere de uygulanmasına ilişkin Ek Protokol'ü Rumlarla da imzalamamızı istiyorlar. Teknik bir mesele. Ama biz Rum yönetimi lehine siyasi sonuç doğurur diye kabul etmiyoruz. 

KIBRIS konusunun bu şekilde gündeme gelmesini, Türk heyeti bir "taktik" olarak görüyor 
- AB, Rum yönetimine 'Bakın, istediğinizi taslağa yazdık' diyecek 
Taslağı 25 üyeyle inceleyecek, sonunda yeni bir metin ortaya çıkacak. Türkiye, Rum isteğinin 25 ülke tarafından kabul edilmeyeceğine inanıyor 
- Türkiye'den bunu istemek, Annan Planı'nı, KKTC'nin evet oylarını ve Avrupa'nın KKTC'ye dönük taahhütlerini sıfırlamak olur. AB bunu yapamaz. 
Gerçekten taslak 16 Aralık akşamına kadar müzakerelere, pazarlıklara, değişikliklere konu olacak. 
Peki, taslakta Türkiye'yle müzakerelere başlanması için bir 'karar' ve 'tarih' önerisi neden yok 
- Bu normal, çünkü bu konular 13 Aralık'ta dışişleri bakanları toplantısında ele alınacak, kararı 16 Aralık akşamı liderler verecek. Bilhassa Fransa'nın tavrı önemli o aşamada 
Anlıyorum ki, Ankara'nın kaygıları, tepkileri var ama kamuoyu o kadar kötümser değil. 

SERBEST dolaşım... Milyonlarca işsiz Türk'ün Avrupa'ya akması Avrupa'nın korkulu rüyası... 
Bunun için Türkiye "geçici kısıtlama" konulmasına razı ama taslak "kalıcı kısıtlama"dan bahsediyor Ekonomik yönleri bir tarafa, böyle bir şey utanç verici olur. 
Muhatabımın cevabı 
- Konuyu Hollanda'yla görüştük, itiraz ettik. 'Kalıcı' kelimesinde ısrarlı olmadıklarını, onun yerine 'başka bir kelime'yi görüşmeye hazır olduklarını söylediler. 
Hem Türkiye'yi hem Türk 'akın'ından korkan Avrupa'yı rahatlatacak başka bir kelime... 
Dahası 
- Kalıcı kısıtlamalar koymak, Avrupa müktesebatına aykırıdır Kıbrıs meselesinde Annan Planı'nda Türkler lehine yer alan 'istisnalar' da bu sebeple hukuki tartışmalara yol açmadı mı 
Özet... Türkiye, AB istikametini kaybetmemeli... Süreçte çok iniş çıkışlar olacak. Bazen ip kopacak kadar gerilecek. Çok yönlü "taktikler" yaşanacak. 
Elbette Türkiye çatır çatır menfaatlerini savunarak müzakereleri yürütecek. 



</TEXT>
</DOC>
