<DOC>
<DOCNO> 288132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur18.html </URL>
<DATE> 2004/11/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Hırsızlık yaptığı dükkana yanlışlıkla ikinci kez gelince... 
</HEADLINE>
<TEXT>

     Kemal ATLAN ESKİŞEHİR, DHA 

ESKİŞEHİR'de cep telefonu çaldığı dükkana aynı gün ikinci kez gelen hırsız, güvenlik kamerası sayesinde yakalandı. 
     Köprübaşı semtinde dün saat 12.30 sıralarında cep telefonu satılan işyerine gelen 31 yaşındaki Polat Şenli, tezgahtarların dalgınlığından yararlanarak aldığı cep telefonunu pantolunun arka cebine koyup dışarı çıktı. İşyeri sahibi, telefonlardan birinin çalındığını farkedince güvenlik kamerasını izledi. Kamerada cep telefonunu çalan kişiyi gören işyeri sahibi durumu polise bildirdi. Polisler işyerine gelip güvenlik kamerasını izledi. Polisler işyerindeyken saat 16.00 sıralarında cep telefonu çaldığı işyerine bu kez diğer kapıdan gelen 31 yaşındaki Polat Şenli polisler tarafından yakalandı. 
     Bursa'dan Eskişehir'e hırsızlık amacıyla geldiğini itiraf eden Polat Şenli, "Ben bu kentin yabancısıyım. Cep telefonu çaldığım işyerine diğer kapıdan yanlışla girince polisler beni yakaladı'' dedi. 
     Emniyet Müdürlüğü yetkilileri sanığın aynı gün başka bir mağazadan daha cep telefonu çaldığını belirledi. Yetkililer sanığın sorgusunun devam ettiğini bildirdi. 
     
</TEXT>
</DOC>
