<DOC>
<DOCNO> 291464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy14.html </URL>
<DATE> 2004/11/23/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Baykal Yunanistan adacıklara bayrak dikiyor, hükümet sessiz kalıyor 
</HEADLINE>
<TEXT>

     CHP Genel Başkanı Deniz Baykal, Yunanistan'ın bazı adacıklar ve kayalıklara bayrak dikmesine tepki göstererek, ''Yunanistan, egemenliğinde olmayan adacıklara bayrak dikiyor, Türk Hükümeti bilinçli bir sessizlik içinde görünüyor'' dedi. Baykal, hükümetin bir an önce açıklama yapmasını istedi. 
     Baykal, partisinin grup toplantısında yaptığı konuşmada, bayrak dikilen yerlerin Kardak'a yakın olduğuna dikkati çekti. Yunanistan'ın bu kayalıklarda hak sahipliği iddiasında bulunamayacağını ifade eden Baykal, Türkiye'nin bir emrivaki ile karşı karşıya olduğunu söyledi. Türkiye'nin Kardak krizi sırasındaki haklılığının diploması ve hukuk çevrelerinde kabul edildiğini anımsatan Baykal, ''Kayalıktan Yunan bayrağı inmiş, asker geri çekilmişti'' dedi. 
     Yaşananlar karşısında bazı çevrelerin ''Önemli olan dostluk'' anlayışı ile hareket etmesinden büyük üzüntü duyduğunu bildiren Baykal, ''Yunanistan, egemenliğinde olmayan, egemenlik iddiasında bulunamayacağı adalara, adacıklara, kayalıklara bayrak dikiyor, Türk Hükümeti bilinçli bir sessizlik içinde görünüyor'' diye konuştu. Bu konuda ''hemen'' bir açıklama yapılmasını isteyen Baykal, sessizliğin ''emrivakilere boyun eğileceği izlenimi verebileceğini'' kaydetti. Baykal, bu gelişmelerin ciddiye alınmaması durumunda Türkiye'nin bu konuda taviz vermiş görüntüsü içine girebileceği uyarısında bulundu. 
     Konunun Milli Güvenlik Kurulu'nun gündemine alınması ve buradan da bir açıklama yapılmasını isteyen Baykal, ''Türkiye bu kadar sahipsiz olamaz. Türkiye bu kadar kendi kaderine terk edilmiş bir görüntüye bırakılmamalı'' dedi. 
     
     FELLUCE'DE YAŞANANLAR 
     Konuşmasında, bir süre önce yapılan Sosyalist Enternasyonal toplantısına ilişkin bilgi veren Baykal, Irak ve Ortadoğu'da yaşananların gündemin önemli bir maddesini oluşturduğunu söyledi. Irak sorununun dünya sorunu olduğunu belirten Baykal, Felluce'de yaşananların hiçbir koşulda kabul edilemeyeceğini ifade etti. Baykal, ABD'nin Felluce'de yaptıklarının hiçbir insanlık değeri ile örtüşmediğini, daha çok bomba atarak, daha çok silah sıkarak barışın sağlanamayacağını söyledi. 
     CHP Genel Başkanı Baykal, Türkiye'ye bu konuda ''şikayet etmenin ötesinde görev düştüğünü'' kaydettiği konuşmasında, Irak'ta ölen Türk sivillerin sayısının da 64'ün üzerine çıktığını belirtti. Türkiye'nin bu konuda da ''gereğini yapmadığını'' ifade eden Baykal, ''Türkiye eli kolu bağlı, aciz bir şekilde yaşananları seyrediyor'' diye konuştu. 
     Baykal, Kuzey Irak'ta terör örgütü PKK'nın militanlarının faaliyetlerini sürdürdüklerini söyledi. 
     
     FİLİSTİN'DE BARIŞÇI ÇÖZÜM 
     Konuşmasında, Filistin Lideri Yaser Arafat'ın ölümü sonrası yaşanması olası gelişmelere de değinen Baykal, Filistin'in ilk fırsatta demokratik bir seçim sonunda yeni liderini belirlemesi dileğinde bulundu. 
     Bazı çevrelerin Arafat'ın varlığının barışçı bir çözümü önlediği iddialarında bulunduğunu ifade eden Baykal, ''Onun ortadan çekilmesi Filistin'de barışın sağlanması için yeterli olacak mı olmayacak mı Şimdi gelinen aşama, iddiaların test edilmesine olanak sağlayacak'' dedi. 
     Yeni liderin şiddet ve terör konusunda net bir tavır takınması gerektiğini de belirten Baykal, Ulusal Kurtuluş Savaşı'ndan örnekler vererek Filistin'de başarıya ulaşılabilmesi için tek bir otoritenin tesis edilmesinin zorunlu olduğunu anlattı. 
     
     ''BAŞBAKAN İLE ÖZEL KONULAR KONUŞMADIK'' 
     Baykal, Arafat'ın cenaze törenine giderken Başbakan Recep Tayyip Erdoğan ile bazılarının iddia ettiği gibi ''Dedikodularla özel konularla ilgilenmediklerini'' ifade ederek, ''Meraklı arkadaşların bilgisine sunuyorum'' dedi. Yolculuk süresince özellikle dış politika ve AB sürecinde dikkat edilmesi gereken konuları, İstanbul Milletvekili ve Genel Başkan Yardımcısı Onur Öymen ile Başbakan Erdoğan'a aktardıklarını bildiren Baykal, ''Görüşmelerimiz ülke sorunları etrafında müzakere niteliğinde geçti'' dedi. 
     
</TEXT>
</DOC>
