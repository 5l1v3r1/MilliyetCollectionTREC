<DOC>
<DOCNO> 284855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko13.html </URL>
<DATE> 2004/10/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Güler Elektrik üretiminde doğalgaz kullanım oranını yüzde 39'a düşürdük 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, elektrik üretiminde doğalgaz kullanım oranını yüzde 44'ten yüzde 39'a düşürürken, suyun payını ise yüzde 25'ten yüzde 32'ye çıkardıklarını söyledi. 
     Güler, Konya Doğalgaz Dağıtım Projesi kapsamında Gaznet Şehir Doğalgaz Dağıtım A.Ş. tarafından düzenlenen ''İlk Gaz Verme Töreni''ne katıldı. Güler, çevre dostu doğalgazın her yerde kullanılması için yoğun çaba harcadıklarını kaydetti. 
     Türkiye'de önceleri bir zarar yönetiminin uygulandığını ifade eden Güler, ''Şu anda ise enerjide verimliliği esas alan bir yönetimi uyguluyoruz. Bundan dolayı da yerli kaynaklara ağırlık vererek çok verimli bir uygulamaya başladık. Başta elektrik enerjisi olmak üzere her ay otomatik zamlar vardı. Şimdi ise iki yıldır indirim yapıyoruz. Bunda yerli kaynaklara verdiğimiz önem ve aynı zamanda pahalı girdilerle mücadelemizin büyük etkisi var'' dedi. 
     Doğalgazda ise Ruslar ile yapılan anlaşmanın yeniden gözden geçirilerek yeni bir anlaşma sağlandığını dile getiren Güler, kullanılmayan doğalgazın parasının ödenmesinin önüne geçtiklerini kaydetti. 
     Böylece doğalgazın cazip yakıt haline geldiğini vurgulayan Güler, şunları söyledi 
     ''Petrol fiyatlarının arttığı bir dönemde eğer bunları yapmamış olsaydık, şimdi halimiz çok daha zor olacaktı. Bu bizim yaptığımız önemli hareketlerdin birisiydi. Şimdi İran ile bunu sürdürüyoruz. Aynı zamanda pahalı sayılan ve gemiyle gelen enerji dediğimiz sıvılaştırılmış doğalgazları da başka yönlere kaydırıyoruz. Yani, başka ülkelere satmaya çalışıyoruz. Bunlar enerjinin halkımız üzerindeki yükünün azaltılması yönündeki önemli adımlardır.'' 
     
     YEREL KAYNAKLAR KULLANILIYOR 
     Güler, doğalgazı elektrik üretiminden daha çok şehir ısıtmalarına kaydırdıklarını belirterek, şöyle devam etti 
     ''Elektrik için daha ucuz girdiler vardı. Yerel kaynaklarımız olan suyumuzu, barajlarımızı ve kömürümüzü kullanmaya başladık. Elektrik üretiminde doğalgaz kullanım oranını yüzde 44'ten yüzde 39'a düşürürken, suyun payını yüzde 25'ten yüzde 32'ye çıkardık. Eğer önlem almasaydık kömür yüzde 13 kullanılacaktı. Şimdi yüzde 23 kullanılıyor. Bu da önemli bir denge. Enerjiyi günü gününe takip eden enerji yönetimine başarılı bir şekilde yapmaya çalışan bir ekiple çalışıyoruz.'' 
     
     YENİLENEBİLİR ENERJİ 
     Yenilenebilir enerjiye de ağırlık vereceklerini ifade eden Güler, ''Bunun için de yasa hazır. Yeni dönemde mutlaka yasalaşacak. Rüzgarımız, jeotermal ve güneş enerjisi gibi yenilenebilir enerjiye ağırlık vererek yeni bir sayfa açacağız. Bu yeni bir yatırım konusu olacak. Böylece parasız olan rüzgarı, güneşi kullanarak, enerjimizi ucuza sağlamış olacağız'' dedi. 
     Güler, başarılı enerji yönetimi ile yatırım yapmadan, bir kuruş harcamadan geçen yıl 5 milyar, bu yıl ise 11 milyar kilowatt enerjiyi bedavaya getirdiklerine işaret ederek, bunları aldıkları kararlar ve istikrarlı çalışmalar sayesinde elde ettiklerini bildirdi. 
     17 yıldır 5 bin kilometre, son 2 yılda ise 4 bin 500 kilometre çelik boru döşendiğini dile getiren Güler, ''Bunlar halkın ısınmasına, çevre temizliğine yönelik çalışmalardır. Bazı çalışmalar yapıyoruz. Kontrat devri üzerinde çalışıyoruz. Ruslar ve İranlılar ile imzalanan mukaveleleri devredeceğiz. Konyalı isterse kendi gazını kendisini getirecek. BOTAŞ bundan sonra ortadan kalkacak. Bu, serbest piyasaya geçiştir. Çalışmalar hızla yapılıyor'' diye konuştu. 
     
     HİDROJEN ENERJİSİ 
     Bakan Güler, enerji politikasında Türkiye'yi geleceğin 10 büyük ekonomisi arasında sokmaya çalıştıklarını vurgulayarak, ''Bakü-Tiflis- Ceyhan projesi var. Bu başlı başına 4 milyar liralık dev bir proje. Aldığımızda bunun yürütülmesinden şüphe edenler vardı. Şimdi ise yüzde 90'ı bitti. Önümüzdeki yıl Kafkas petrolü, Hazar petrolü, Ceyhan'dan denize akacak ve üçüncü ülkelere dağıtılacak'' dedi. 
     Güler, çalışmaları kapsamında geleceğin enerjisi olarak görülen hidrojen enerjisi için kolları sıvadıklarını kaydetti. Yanınca suya dönüşen karbondioksitten koruyan, geleceğin enerjisi için İstanbul'da Hidrojen Enerjisi Teknoloji Merkezi kurduklarını ifade eden Güler, ''Hidrojen enerjisi son derece temiz ve gelecek vaat eden çalışmadır. İleri ülkeler ne yapıyorsa biz onlarla aynı hizada yarışmayı sürdürüyoruz. Bu bizim büyüklüğümüzü gösterir'' diye konuştu. 
     Güler, daha sonra törene katılan Konya Valisi Ahmet Kayhan, Büyükşehir Belediye Başkanı Tahir Akyürek, Konya Ticaret Odası Başkanı Hüseyin Üzülmez ile birlikte meşaleyi yakarak, Konya'ya temsili olarak ilk gazı verdi. Ardından Güler, doğalgazın kullanılmaya başlandığı Buluş Sitesi'nde de temsili bir açılış yaparak, kalorifer dairesinde incelemelerde bulundu. 
     
</TEXT>
</DOC>
