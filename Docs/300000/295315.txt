<DOC>
<DOCNO> 295315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur43.html </URL>
<DATE> 2004/12/06/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Karadeniz'deki kanser vakalarına araştırma... 
</HEADLINE>
<TEXT>

     Sağlık Bakanlığı, Karadeniz Bölgesi'ndeki kanser vakalarında son günlerde artış olduğu iddiaları üzerine, Kanserle Savaş Dairesi Başkanlığı yönetiminde epidemiyolojik çalışma başlattı. 
     Sağlık Bakanlığı'ndan yapılan yazılı açıklamada, son dönemde bazı basın yayın organlarında, Karadeniz Bölgesi'nde görülen kanser vakalarında artış yaşandığı yönünde iddialar bulunduğu belirtildi. 
     İddialarla ilgili olarak bölgede, Kanser Savaş Dairesi Başkanlığı yönetiminde epidemiyolojik çalışma başlatıldığı bildirilen açıklamada, çalışmanın üniversitelerle koordineli bir biçimde yürütüleceği ifade edildi. 
     Açıklamada, yürütülecek çalışmalar çerçevesinde, 11 Aralık'ta Trabzon, 12 Aralık'ta Samsun, 22 Aralık'ta ise Bolu-Gerede'de yerel çalışmalar başlatılacağı, 2005 ocak ayı içinde Trabzon'da bir toplantı gerçekleştirileceği ve toplantı raporunun daha sonra kamuoyuna açıklanacağı kaydedildi. 
     
</TEXT>
</DOC>
