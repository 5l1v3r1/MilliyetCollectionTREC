<DOC>
<DOCNO> 274165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/yasam/ayas.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Light efe'ye dava geliyor 
</HEADLINE>
<TEXT>


En çok Aydınlı erkeklerin eşlerinden dayak yediği iddiaları üzerine, 'Efeler diyarı'nın erkekleri mahkemeye başvurdu 

YALÇIN ATA Aydın DHA 

Erkeklerin eşlerinden en fazla dayak yediği kentin Aydın olduğuna ilişkin haber ve yazılar, 'Efeler diyarı'nda büyük üzüntü yarattı. Aydın'da 'light efe' tartışması başlarken, dernekler de hukuk mücadelesine girişti. 
Bazı gazetelerde, "İstatistiklere göre en fazla kadın dayağı yiyen erkekler Aydın'da" yolundaki haberler yer aldı. Vatan gazetesi yazarı Selahattin Duman da köşesinde, istatistiği açıklamaya ilişkin durumu, 'Gelin de bunu açıklayın' başlıklı yazıda hicvetti. 

Mahkeme Haklısınız 
Tüm bu gelişmeler üzerine Aydın Folkloru ve Kültürünü Yaşatma Derneği Başkanı Cengiz Aydınlıoğlu, yazının tekzibi için Aydın Sulh Ceza Mahkemesi'ne başvurdu. 
Mahkeme istemi yerinde bulurken, Aydın Efeler Derneği Başkanı Cafer Sağdıç, "Avukatımız yazıyı inceliyor. Hakaret davası açacağız. Her ilde karısından dayak yiyen erkek muhakkak var. Bu neden Aydın için daha fazla olsun" dedi. 






</TEXT>
</DOC>
