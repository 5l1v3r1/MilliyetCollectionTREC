<DOC>
<DOCNO> 285876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur57.html </URL>
<DATE> 2004/11/03/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Trabzon'da öğretmenleri taşıyan araç kaza yaptı 1 ölü, 14 yaralı 
</HEADLINE>
<TEXT>

     Trabzon'un Sürmene İlçesi'ne bağlı köylerdeki ilköğretim okullarında görevli öğretmenleri taşıyan minibüsün dereye düşmesi sonucu hayatını kaybeden Sezgin Emin'in Güneyköy İlköğretim Okulu'nda vekil öğretmen olarak görev yaptığı öğrenildi. Sürmene Kaymakamı Ahmet Hamdi Nayir, AA muhabirine yaptığı açıklamada, ilçeye bağlı Küçükdere, Güneyköy, Birlik, Aşağı Ovalı ilköğretim okullarında görev yapan öğretmenleri taşıyan minibüsün Araklı İlçesi yakınlarında dereye düşmesi sonucu meydana gelen kazada 1 öğretmenin öldüğünü, 14 öğretmenin yaralandığını söyledi. 
     Öğretmenlerin görev yaptıkları ilköğretim okullarına kendi imkanlarıyla tuttukları minibüsle gidip geldiklerini belirten Nayir, minibüsü kullanan Abdullah Sarıkaya'nın Küçükdere İlköğretim Okulu'nda sosyal bilgiler, hayatını kaybeden Sezgin Emin'in ise Güneyköy İlköğretim Okulu'nda vekil öğretmen olarak görev yaptığını kaydetti. 
     Trabzon'un Araklı İlçesi'nde, Küçükdere, Güneyköy, Birlik, Aşağı Ovalı ilköğretim okullarında görev yapan öğretmenleri taşıyan Abdullah Sarıkaya yönetimindeki 61 M 0009 plakalı minibüs, Bereketli Köyü mevkiinde Küçükdere Deresi'ne düşmüştü. 
     Kazada, Sezgin Emin hayatını kaybetmiş yaralanan Mehmet Domaç, Ali Osman Çolak, Köksal Cengiz, Nadir Aşçı, Mehmet Özkır, Mustafa Çebi, Cemile Küçükali, Oğuzhan Ertuğrul, Gülşen Cömert, Fatma Karagöz, Abdullah Sarıkaya, Ali Bilici, Sevim Ayaz ve Ayfer Bayraktar, Trabzon'daki çeşitli hastanelerde tedavi altına alınmıştı. 
     
</TEXT>
</DOC>
