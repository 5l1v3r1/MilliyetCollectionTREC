<DOC>
<DOCNO> 283998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yazar/toruner.html </URL>
<DATE> 2004/10/28/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
İnanılmaz bir fabrika gezdim 
</HEADLINE>
<TEXT>


Önceki hafta, tamamen bir tesadüf eseri olarak küçük ev aletleri üreten bir fabrika gezdim. Bu fabrikayı gördükten sonra, Türk ekonomisine, işadamına olan güvenim, inancım ve saygım birkaç kat arttı. Adını şimdiye kadar duymadığım fabrikada CE, TÜV, UL, TSE gibi diğer bütün uluslararası standartları uygulamak şartıyla elektrik süpürgesinden, mutfak robotuna kadar çok çeşitli ev aletleri üretiliyordu. Üstelik üretim, aletin motorundan başlıyor, bakalitinden, son vidasına kadar aynı fabrikada yapılıyordu. Fabrikadaki en ilginç görüntü, üretimin büyük bölümünün yüze yakın robot tarafından gerçekleştiriliyor olmasıydı. Depolama bile robotlarla yapılıyordu. 
"Senur" isimli bu fabrikada, yılda 2 milyon adedin üzerinde, dünyadaki çeşitli bilinen marka elektrikli ev aletleri için 110-220 Volt ve 1700 Watt'a kadar motor üretiliyor. Motor üretimi dışında, yılda 1 milyon adet yalnız elektrik süpürgesi ve mutfak robotu üretimi var. Üretilen motorların ve elektrikli ev aletlerinin 60'ı ihraç ediliyor. Yani, bu fabrika, yılda kabaca 600.000 elektrikli ev aleti ve ayrıca 1.2 milyon adet motor ihraç ediyor. Amerika Birleşik Devletleri, Almanya, İngiltere, Fransa, İtalya, İsviçre, Kore ve Rusya'dan tutun Avustralya, Arjantin, Brezilya, Hindistan, Güney Afrika, Yeni Zelanda gibi 30'dan fazla ülkeye ihracat yapılıyor. Üretilen malların yaklaşık 40'ı da yurtiçine satılıyor. Üstelik, adını yeni duyduğum bu fabrikanın yurtiçinde 300'ün üzerinde yetkili servisi var. 
Fabrikanın en ilginç yanı, her türlü küçük ev aleti üretilmesine rağmen, kendi yarattığı bir markayla üretim yapmaması. Fabrikada Philips gibi dünyaca tanınmış markalar için fason üretim yapılıyor. Örneğin, Philips elektrik süpürgeleri motorundan ambalajına kadar bu fabrikada üretiliyor ve ihraç ediliyor. "Senur"dan ürettiği ev aletleri için sadece motor isteyen yabancı ve yerli çok tanınmış markalar da var. 
Sanırım, 2005 yılında fabrika "Arnica" adıyla Türk pazarına doğrudan kendi markasıyla da girecek. Aslında, "Senur" yıllardır Türk pazarında. "Arzum" markasının birçok aletlerini de onlar üretmiş. 
"Senur"un en önemli özelliği, özgün tasarım yapabilmesi. Burada, her cins mutfak robotu, elektrik süpürgesi, buharlı temizleyici, ütü, saç kurutma makinesi, vs... icat ediliyor. Konsept, ana ürün ve parçaları tasarlanıyor, tasarı bilgisayara veriliyor. Bilgisayar kontrolü altında kalıp ve prototip ürün üretiliyor. Üretilen ürün test edilip gerekli yerlerinde düzeltmeler yapılıyor. 
Çok şükür, ülkemde ciddi icat yapılabildiğini gözlerimle gördüm. Bu fabrika tam bir entegre tesis. Yalnız plastik parçalar değil, plastik parçaların madeni parçalarla iç içe veya aynı parçada bulunduğu rendeden, vidaya kadar özellik gösteren tüm parçalar bu tesiste üretiliyor. 
Ev aleti üretimi deyip geçmeyin. Laminasyon, motor sargısı, soğuk metal şekillendirme, motor montaj, enjeksiyonla plastik üretimi, tampon ve sıcak baskı, ekstrüzyonla hortum üretimi gibi birçok değişik üretim sonucunda, kullandığımız ev aletleri ortaya çıkıyor. 
Şimdi anlıyor musunuz, neden artık bizi kimse yıkamaz 
Her geçen yıl, Avrupa Birliği için çok daha güçlü bir ekonomimiz olacak. 
Üretiyoruz. İcat ediyoruz ve artık "marka" da yaratıyoruz. 



</TEXT>
</DOC>
