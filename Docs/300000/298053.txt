<DOC>
<DOCNO> 298053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonyas12.html </URL>
<DATE> 2004/12/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Anna Kournikova ve Enrique Iglesias evlendi 
</HEADLINE>
<TEXT>

     Sporundan çok güzelliği ile dikkatleri üzerine çeken Rus tenis yıldızı Anna Kournikova’nın ünlü şarkıcı Enrique Iglesias’la gizlice evlendiği bildirildi. 
     Us Weekly dergisinin haberine göre, 23 yaşındaki güzel tenisçi Kournikova, Pazar günü Florida’da bir hayır etkinliğinde tekrar gelinlik giyerken parmağındaki yüzük dikkatleri çekti. Iglesias ile olan ilişkisinin sorulması üzerine ise Kournikova’nın "Enrique harika. Her şey muhteşem. Biz evlendik" dediği kaydedildi. 
     Kournikova ile 29 yaşındaki Latin şarkıcı Iglesias’ın ilişkisinin güzel tenisçinin 2002 yılında Iglesias’ın "Escape" isimli parçasının video klibinde rol almasından bu yana devam ettiği belirtilirken, tenisin Britney Spears’ı olarak bilinen Kournikova’nın geçmişte de "evlendik" diyerek şaka yaptığı ifade edildi. 
     Menajerleri Kournikova’nın özel hayatı konusunda yorum yapamayacaklarını söylerken, evlilik töreninin sadece aileler ve bir kaç yakın arkadaşlarının katılımıyla gerçekleştiği belirtildi. 
     
</TEXT>
</DOC>
