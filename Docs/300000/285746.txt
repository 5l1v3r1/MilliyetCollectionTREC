<DOC>
<DOCNO> 285746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko36.html </URL>
<DATE> 2004/11/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ERDEMİR Satış konusunda bize resmi bir başvuru yok 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş. Genel Müdürü Kerim Dervişoğlu, ''Dünya çelik devleri, her fırsatta fabrikamızı satın almaya çalışacaklardır. Ancak, bu konuda bize resmi başvuru yok'' dedi. 
     Dervişoğlu, Zonguldak'ın Ereğli İlçesi'ndeki İzmirlioğlu Huzurevi'ni ziyaret etmesinin ardından gazetecilerin, ERDEMİR'in yüzde 24'ünün yabancı yatırımcılara satılacağına yönelik iddialarla ilgili sorularını cevaplandırdı. 
     ERDEMİR'in, 2003'te 450 milyon dolar olan değerinin şu anda 2 milyar 500 milyon dolara ulaştığını belirten Dervişoğlu, şöyle dedi 
     ''Dünyada, bu yıl 1 milyar 400 milyon ton sıvı çelik üretilecek. Sıkışan çelik üreticileri kendilerine göre uygun buldukları tesisleri satın almak istiyorlar. Dünya çelik devleri, her fırsatta fabrikamızı satın almaya çalışacaklardır. Ancak, bu konuda bize resmi başvuru yok. Kimse kendi kendine gelin güvey olmasın. Biz bir Romanya, Bulgaristan değiliz. Türk milleti olarak milli ve manevi değerlerimize bağlıyız. Zaten halkımız milli servetini sattırmaz.'' Dervişoğlu, huzurevinde kalanlara çiçek vererek bu akşam verecekleri iftar yemeğine davet etti. 
     
</TEXT>
</DOC>
