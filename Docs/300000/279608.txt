<DOC>
<DOCNO> 279608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/magazin/yazdud.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'nın ağlayan ve gülen yüzü... 
</HEADLINE>
<TEXT>





Efendim, iki hafta önce perşembe THY'nin tam bir saat rötar yapan 19.15 uçağı ile Adana'ya gittim. Beni alandan Doğan Haber Ajansı'nda DHA ulaşımda çalışan dünya şekeri Sam adlı bir delikanlı karşıladı. Doğma, büyüme halis Adanalı. Yolculuk boyunca sohbet ettik. Bu kez HiltonSA'da kaldım. Muhteşem bir otel. Ama Adana'nın ilk beş yıldızlı oteli Seyhan'ı, buranın patronu Ataman Fedai ve dünya güzeli kızı Sevil'i unutamam tabii. Adana, Sanayi Fuarı'nın açılışı nedeniyle oldukça hareketliydi. Gizem Özdilli, Ebru Destan, Asuman Krause, Nefise Karatay ve açılış gecesi şarkı söyleyecek olan Ebru Gündeş Adana'daydı. Hilton'un lobisinde beni DHA Adana Büro Şefi Orhan Ağbi Apaydın karşıladı. Kendisine "Orhan Ağbi ne zaman gelsem Adana sokaklarında, caddelerinde hiç öyle yaşlı insanlar görmüyorum. Hep evlere mi tıkılıyorlar " dedim. Orhan Ağbi hafif tebessüm ederek "Valla Şenay'cığım Adana'da öyle 80-100 yaşında insan bulamazsın. Buranın havası çok sıcak, nem fazla, o nedenle Adanalılar pek fazla yaşamıyor" dedi. Seyhan Nehri'nin kenarında Yüreğir'de yer alan HiltonSA Oteli gerçekten muhteşem. Personel kusursuz. Yeri gelmişken Kat Hizmetler Müdürü Yılmaz Güzel başta olmak üzere, mutfak şefi Sedat Buğday, restaurant şefi Selahattin Atar ve garson Duygu Uluar'a teşekkürler. Adana'da Birlik ve Adana Büyükşehir Belediye Başkanı Aytaç Durak'la, Adana halkıyla, çeşitli kadın kuruluşları başkanlarıyla bir araya geldim. Aytaç Durak Adana'ya civar il ve ilçelerden gelen vasıfsız işçilerden yakınıyor. Namus cinayetlerinin ve şiddetin en çok olduğu Adana'da kadınlar, Sığınma Evi ve becerilerini satıp, evin geçimine yardım edebilecekleri yeni pazarlar istiyor. Bunlar Adana'nın acı yüzü. Ama bir de gülen yüzü var Adana'nın tabii. Gururlandıkları kebapları, şalgam suları... Yetiştirdikleri dünyanın tanıdığı Yaşar Kemal, rahmetli Yılmaz Güney, Ferdi Tayfur, Haluk Levent, Yaşar, Ayşe Hatun Önal, Yeliz Yeşilmen gibi starları... Kısacası üç gece dört gün gördüm, yaşadım ve yazdım. Buyrun... 


Adana'nın simgeleri 

Adana halkı ile bütünleşmiş iki isim yaşıyor Adana'da, Allah geçinden versin. Biri Halil Genç, diğeri de 'Helal Adanalı Celal' lakabını bütün Türkiye'ye tanıtan Celal Serin. Halil Genç'i tanıdığımda 1988 yılıydı.. Hiç değişmemiş. Neredeyse 7'den 70'e tüm Adanalılar tanıyor onu. Mekanlarında sünnet olan gençler, evlenip çoluk çocuğa karışmışlar. 1970 yılında Altın Koza Taverna, 1974'de Dörtyol'da Grand ve 1980'li yıllarda Halil Genç Tesisleri. Adana 
halkı şöhretleri onun sayesinde tanıdı. İlk yıllarda kendisi de saz çalar türkü söylermiş. Nigar Uluerer'le başlamış gazino macerası, ardından Eyüp Uyanıkoğlu, Yaşar Özel, Ziya Taşkent ve sonraları Zerin Özer, Uğur Böcekleri, Hülya Avşar, oryantal ve solist haliyle Sibel Can, İbrahim Tatlıses, Seda Sayan, Gülben Ergen, Fatma Girik, Serpil Çakmaklı, gazinosunda vurulan Bülent Ersoy. Kısacası Genç Tesisleri'nde 1999 yılına kadar çıkmayan star kalmamış. Adana'nın Maksim'i gibiymiş Genç Tesisleri. Halil Genç şimdilerde çok dertli. "Gazinoculuk da tıpkı pavyonculuk gibi öldü. Televizyonlar artistleri doyuruyor. Dizi, film, reklam oyunculuğu şimdi bir de yok Pop star, Türk star jüri üyeliği çıktı. Onlar yüzünden 1999'da hastanelik oldum. Çoğu nankör. Seyhan Oteli'nin sahibi Ataman Fedai elimden tuttu sağolsun da toparladım" diyor. Ama Tatlıses'i yere göğe koyamıyor. Üstelik bir keresinde Tatlıses yüzünden hastanelik olmuş. "1995 yılıydı. İbrahim Ağa, Genç Tesisleri'nde iki gece sahne alacaktı. İlanlar verdik. İki geceyi bilet satıp doldurduk. Tam prova günü bir telefon, o zamanlar Tatlıses'in menejeri Mehmet Güçlü, "Ağa kusura bakma. İbrahim Bey'in kalbi sıkıştı, Amerikan Hastahanesi'nde yoğun bakımda gelemeyecek" dedi. Ben gözlerimi hastanede açmışım. Baktım başımda bir fono-telgraf Tatlıses'den. "Ağa bırak beni, sana çok üzüldüm" yazıyor. A bir baktım benim yazıhaneden çekilmiş. Anladım tabii bizim öküzler İbrahim Ağa'nın gazıyla yapmışlar beni kızdırmak için. Ama o ara ne çektiğimi bir Allah 
bir de ben bilirim" diyor. 

Türkiye'nin dilindeki 'Helal Adanalı Celal' ilk kez POSTA'da 

Adanalılar'ın Celal Ağbi'si. Ona Adana'nın 'Canlı Kütüğü' diyorlar. Kolejlerde okumuş, iktisadı bitirmiş. Adana'nın hayli zengin bir ailesinin oğluymuş. Gazetecilik yapmış. Hani kadınlar için söylenen "cami yıkılmış, mihrap yerinde" lafı Celal Ağbi için de söylenir. Türkiye'nin dört bir yanına yayılan, "Helal Adanalı Celal" sözcüklerinin muhatabı Celal Serin'den sözediyorum. Şu an 75 yaşında ama zıpkın gibi. Torun, torba sahibi fakat eskiden çok can yakmış. 1970'li yıllarda Adana Demirspor'un şampiyonluğunda yöneticiymış. Elinde büyüttüğü Fatih Terim'in futbol hayatında da önemli rol oynamış. Hatta 1978 yılında Mustafa Pekin'in başkan olduğu dönemde Terim'in Galatasaray'a 1 milyon liraya satılışında da aracı olmuş. Demokrat, Adalet ve Doğru Yol Partileri'nin Adana yönetiminde aktif görevler almış. 1970'li yıllarda gece yaşamının en hızlı delikanlısıymış. Çok yakışıklı ve şıkmış. Gönül Yazar, Muazzez Abacı, rahmetli Sevim Tuna ile arkadaşlık yapmış. 1970 yılında Türkan Şoray ve Kadir İnanır Yeşilçamlı emekli sanatçılara para toparlarken ondan yardım istemişler. 
O günün parasıyla 400 bin lira ile rekor kırmış. Başta Süleyman Demirel olmak üzere devrin tüm siyasetçileriyle yakın dost olan Celal Serin, Adana Demirspor'un bir gecesinde çok şık giyinip kürsüye gelmiş ve hoş ama çok ateşli bir konuşma yapmış. O sırada kalabalıktan biri "Helal Adanalı Celal sana bu yakışır" demiş. Bu lakap bütün Türkiye'nin diline düşmüş. Halil Genç gibi Celal Serin de Adana'da eski eğlence yaşamının olmamasından yakınıyor. Eskiden yazlık bahçeli pavyonlar varmış. Buralarda konsomatris kızlarla tango, vals, çaça yapılırmış. Serin "Ama şimdi nerde" diyor içini çekerek. 

Çerçi Yusuf'un şifalı bitkileri her derde deva 

Adana'nın en az kebapları, şalgamı ve halkalı tatlısı kadar meşhur Çerçi Yusuf. Şifalı bitkilerin Adana'daki tek adresi. 
5 Ocak Meydanı'nda, Saydam Caddesi'nin 200 metrelik bölümünde 'Öz', 'Hakiki', 'Aktar' gibi eklemeleriyle yer alan Çerçi Yusuflar doğanın eczanesinden yararlanmak isteyenlerin yeri. Burada şifalı bitkiler kokuları bir birine karışmasın diye kavanozlarda ve özel poşetlerde korunuyor. Ihlamur, adaçayı, 
papatya, yayla çayı, tarçın, kuşburnu gibi şifalı bitkilerin nelere iyi geldiği etiketlerde yazıyor. 



</TEXT>
</DOC>
