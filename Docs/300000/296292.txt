<DOC>
<DOCNO> 296292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo15.html </URL>
<DATE> 2004/12/09/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Del Bosque Kayserispor'u yenip 4. sıraya yükselmek istiyoruz 
</HEADLINE>
<TEXT>

     Beşiktaş Teknik Direktörü Vicente Del Bosque, ligde yarın yapacakları Kayserispor maçını kazanarak 4. sıraya yükselmeyi amaçladıklarını söyledi. 
     BJK Nevzat Demir Tesisleri'nde basın toplantısı düzenleyen Del Bosque, ligin alt sıralarında yer alan Kayserispor'un zor durumda olduğunu belirterek, ''Bizi zorlayacaklarına eminim. Eksiklerimiz de var. Sergen ve İbrahim Toraman kart cezalısı. Sakat oyuncular Carew, Tayfun ve Ronaldo kadroda olmayacak. Teknik nedenlerden dolayı Murat Şahin, Kaan Dobra ve Serdar Özkan da Kayseri'ye götürülmeyecek'' dedi. 
     
     TÜMER'İN PERFORMANSI 
     Son haftalarda ortaya koyduğu performansla takımına büyük katkı yapan Tümer'e de değinen İspanyol çalıştırıcı, şunları söyledi 
     ''Tümer, Almanya'daki maç sonrası aldığı ceza nedeniyle ilk haftalarda oynayamadı. Gaziantepspor maçında oynadı, ancak takımın kötü performansı nedeniyle kendini gösteremedi. Ayrıca bu dönemde Juanfran iyi olduğu için kadroda o yer almıştı. Tümer hem futbolcu, hem de kişi olarak saygı duyduğum biri. Son birkaç haftadır Juanfran'ın performansı düştü. Haliyle antrenmanlarda iyi olan Tümer forma giydi.'' Juanfran'ın gideceği yönünde çıkan spekülasyonlara da değinen Del Bosque, ''Ben spekülasyonlar üzerinden konuşmam. Gerçek olaylar üzerinden konuşurum. Bu konuda kimin ne söylediği beni ilgilendirmiyor'' dedi. 
     
     ''26 KİŞİLİK KADROYU YÖNETMEK BİRAZ ZOR'' 
     Del Bosque, Kulüp Başkanı Yıldırım Demirören'in basında çıkan ''Ronaldo ve Cordoba gidecek'' şeklindeki açıklamasının hatırlatılması üzerine de şöyle konuştu 
     ''Birkaç gün önce başkanla yemek yedik. Ancak kendisine rapor vermedim. Yemekte iki asbaşkan da vardı. O gece kulübün durumundan, Parma maçının öneminden bahsettik. Yemek sırasında isim vererek ya da kişisel konulara girerek değil, genel olarak 26 kişinin fazla olduğundan söz ettik. Ama isim vermedik. 26 kişilik kadroyu yönetmek biraz zor. Bu kadroyu düşürebiliyorsak, onu yapmalıyız. Bütün futbolcuların kontratı var ve kulübün oyunculara saygılı olması gerekir. Kadronun kaç kişi olması gerektiği yönünde bir sayı veremem. Yapılacak şeyler var, yapılmayacaklar var. Ben de üzülüyorum bazı oyuncuları kullanamadığım için. Kullanmaya değer oyuncular var, ama elim kolum bağlı.'' 
     
     CORDOBA KONUSU 
     İspanyol teknik adam, Cordoba'ya yönelik tavrının eleştirilmesi konusunda, ''Kimseye kafayı takmış değilim veya kötü bir düşüncem yok. Bir futbolcunun nereden geldiğine bakmıyorum. Son maçta 11 Türk oyuncu sahaya çıkmıştı ve bu tesadüftü. Bazı insanlar kötülük düşünmeyerek, bazıları da kötülük düşünerek çok iyi insan olduğumu söylüyorlar. Ama benim kötü bir insan olduğumu kanıtlamak için bir şey yapmam gerekmiyor. Real Madrid'de 4 yıl kaldıysam veya Beşiktaş'a geldiysem, iyi insan olduğum için değil'' diye konuştu. 
     Nasıl biri olduğunu bildiğini, medyada çıkan eleştiriler nedeniyle farklı davranamayacağını ifade eden Del Bosque, başkan Demirören'in, UEFA Kupası'nda Fenerbahçe ile final oynama isteğinin hatırlatılması üzerine de ''Sadece Beşiktaş için değil, Türk futbolu için de bu final maçı güzel olurdu. Ancak öncelikle yarınki maçı düşünelim. Daha sonra İtalya'da olacaklar konusunda düşünmeye başlarız'' dedi. 
     Önlerindeki iki maçı kazanmaları halinde iyiye doğru gidebileceklerini anlatan Del Bosque, devre arası çalışmaları konusundaki sorular üzerine de ''Antalya'da geçen sezon yapılması gereken devre arası çalışmaları fırtına nedeniyle olmamış. Aynı fırtına bizde de oldu. Şu anda önemli olan, kötü başlangıcı ve fırtınayı dindirebilir miyiz, ona bakacağız'' açıklamasını yaptı. 
     
</TEXT>
</DOC>
