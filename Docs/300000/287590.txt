<DOC>
<DOCNO> 287590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas18.html </URL>
<DATE> 2004/11/09/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Bayramda likörlü çikolata yemek caiz mi 
</HEADLINE>
<TEXT>

     Bayramlarda çikolata yanında likör ikramı veya misafirlere likörlü çikolata sunulmasının dini açıdan ''uygun olmadığı'' bildirildi. 
     Adana Müftüsü Mehmet Barış, yaptığı açıklamada, likörün alkol olarak değerlendirildiğini belirtti. Dini bayramlarda misafirlere likör veya çikolatalı likör ikram etmenin uygun olmadığını söyleyen Mehmet Barış, ''Bu bir ikram değildir'' dedi. Bayramların Müslümanların en sevinçli günleri olduğunu ifade eden Barış, şunları kaydetti 
     ''Müslümanlar bir ay boyunca ibadet etmenin coşkusuyla hep birlikte Ramazan Bayramı'nı kutlar. Dini duyguları, yardımlaşma, kardeşliği doruk noktaya çıkarır. Böyle mübarek ve mukaddes günde yasaklanmış olan alkolün ikramı uygun değildir. 
     Likörlü çikolatayı da ikram diye sunmamalı, bu yanlış tutumdan özenle kaçınmalı.'' 
     
     SARHOŞ ETMESE BİLE 

     Çukurova Üniversitesi İlahiyat Fakültesi Temel İslam Bilimleri Bölüm Başkanı Prof. Dr. Ali Osman Ateş de İslam dininin, kişinin ruh ve beden sağlığının korunmasına çok önem verdiğini belirterek, ''Bu nedenle inananların ruh ve beden sağlıklarına zararlı olan her şeyi yasaklayarak bunların haram olduğunu bildirmiştir'' dedi. 
     Ateş, şunları kaydetti 
     ''İslam dini, daha önceki dinlerin aksine, alkol ve uyuşturucular konusunda çok kesin ve tavizsiz bir tutum sergileyerek, çoğu sarhoşluk veren, kişinin bilincini ortadan kaldıran bu maddelerin azının da haram olduğunu bildirmiştir. Konunun uzmanı bilim adamları da uyuşturucu bağımlılarının bu zararlı alışkanlıklara, bunlardan az miktarda kullanarak başladıklarını dile getirmektedirler. İslam dini, sonu bağımlılığa götürdüğü için, sarhoş etmese bile uyuşturucu veya alkolün azının kullanılmasını da yasaklamıştır.'' 

     
</TEXT>
</DOC>
