<DOC>
<DOCNO> 267511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/yazar/oztrak.html </URL>
<DATE> 2004/08/30/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Gerekirse tedbir alırız diyerek dış açık düşmez 
</HEADLINE>
<TEXT>


Geçtiğimiz hafta cuma günü temmuz ayına ait dış ticaret verileri açıklandı. Görünen o ki beklenenin aksine temmuz ayında da ithalat hızlı yükselişini sürdürmüş. Rakamlar piyasaları tedirgin edecek boyutlarda. Bunun farkında olan ekonomi yönetimi, verileri piyasaların kapanmasına yakın bir saatte açıkladı. Uzun hafta sonu tatilinde rakamların hazmedilmesine imkan veren bu yaklaşım iletişim stratejisi bakımından oldukça başarılı. Ancak artık mızrağın çuvala sığmadığı ve iletişim stratejileriyle meselenin çözülmesinin oldukça zorlaştığı da bir gerçek. 
12 aylık verilerle bakıldığında temmuz ayında ihracatın 56 milyar dolara yaklaştığı ithalatın ise 86 milyar dolara ulaştığı görülüyor. Dış ticaret açığı ise 2002 sonuna göre ikiye katlanıp Cumhuriyet tarihinde rekor kırarak 30 milyar doları aşmış. Bu GSMH'nin yüzde 10'undan fazla. Dış borç seviyemiz dikkate alındığında, dış açıktaki hızlı artışı sürdürmenin mümkün olmadığı açık. 2002 sonundan bu yılın haziran ayına kadar 300 milyon dolardan 12.7 milyar dolara ulaşan yıllık kısa vadeli sermaye girişleri de durumun kırılganlığını önemli ölçüde artırıyor. 
Aşağıdaki grafikte 2000 yılından bu yana gerçekleşen yıllık dış ticaret açıkları ve ihracatın ithalatı karşılama oranları yer alıyor. Grafikten dış ticaret açığındaki hızlı artış açıkça görülmekte. Ayrıca açığın 2001 yılında kriz öncesinde ulaştığı seviyeyi de aştığı dikkati çekiyor. 
Ancak ihracatın ithalatı karşılama oranının düzeyi durumun 2001 yılındaki kadar vahim olmadığını da gösteriyor. Son günlerde sıkça kullanılan "gerekirse" sözcüğünü bir yana bırakıp ithalattaki hızlı artışı durduracak tedbirlerin süratle alınması halinde dış açığın kontrol edilebileceği görülüyor. Ayrıca piyasaları tatmin edecek tedbirlerin hızla alınması dış açıktan tedirgin olan kısa vadeli sermaye hareketlerindeki ani yön değişikliklerini önlemek bakımından da önemli. 
İthalat artışı hem iç talep artışından hem de TL'nin değer kazanması nedeniyle talebin içeriden dışarıya kaymasından kaynaklanıyor. Uluslararası piyasaların da, ABD faizlerindeki artışların oldukça tedrici olması nedeniyle, hala likit kalması bu ithalatın, kısa vadeli de olsa, finansmanına imkan veriyor. Büyümenin cazibesi hükümeti tedbir alma konusunda yavaş davranmaya zorluyor. Bu durumun sürdürülebilirliği yeterince sorgulanmıyor. Gelinen noktada son gözden geçirmeye kadar dış açık sorununu görmezden gelen IMF'nin de sorumluluğu var. 
Artık iç talebi kısmak gerekiyor. Ancak büyümenin cazibesine kapılan siyasetçiyi buna ikna etmek güç. Ayrıca iç talep artışının belli mallara yöneldiği dikkate alınırsa, krizden bu yana zaten gelirini artıramayan geniş kitleleri de etkileyecek genel tedbirlerden çok, talep artışına yol açan gelir gruplarına veya bunların talep ettikleri mallara odaklanan önlemlere öncelik verilmesine ihtiyaç var. Bu çerçevede bütçenin hem gelir hem de harcama kompozisyonuna bakmak gerekiyor. İç talebin kontrolünde maliye politikasının para politikasıyla da desteklenmesi lazım. Reel faizlerin ve kamu borcunun yüksekliğine rağmen burada bir oyun alanı olmalı. 
Diğer taraftan artan dış açıklara rağmen, TL'nin değer kazanmasına yol açarak, ithalatın yerli üretime göre ucuzlamasına neden olan, kısa vadeli sermaye girişinin yavaşlaması önemli. Burada bu sermayeyi cezbeden husus faizlerin mevcut seviyesinden çok, ne kadar hızlı düşeceği beklentisi. Bu suretle kısa bir sürede yüksek sermaye kazancı elde etme imkanı doğuyor. Dolayısıyla diğer önlemlerin yanı sıra, faizlerin kısa sürede çok fazla düşmeyeceği beklentisi de bu girişleri yavaşlatabilir. 
Ekonomi yönetiminin önünde kolay çözümler olmadığını kabul etmek gerekiyor. Ancak mevcut çerçevede bu oyunu sürdürmek de giderek zorlaşıyor. Hızla gerçekleştirilmesi çok önemli olmakla birlikte sadece yapısallarla mevcut durumdan çıkmak zor. Makro çerçeveyi de hızla gözden geçirmek gerekiyor. Niyet belirtmek yerine somut tedbirlere ihtiyaç var. 



</TEXT>
</DOC>
