<DOC>
<DOCNO> 266298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonsiy02.html </URL>
<DATE> 2004/08/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Üniversite kurma şartları değişiyor... 
</HEADLINE>
<TEXT>

     Kurulacak üniversitelerin bünyesinde Fen-Edebiyat Fakültesi bulundurulması zorunluluğu kaldırılıyor. 
     Milli Eğitim Bakanlığı, 2809 sayılı Yükseköğretim Kurumları Teşkilatı Kanunu'nda değişiklik yapılmasına ilişkin kanun taslağı hazırladı. 
     Taslakta öngörülen düzenlemeyle, kanunun yükseköğretim kurumlarının kuruluş esaslarına ilişkin 3. maddesinde yer alan ''bir üniversitede Fen Fakültesi, Edebiyat Fakültesi veya ikisini birden teşkil eden Fen-Edebiyat Fakültesi ile diğer fakülteler arasından ihtiyaca göre belirlenecek 2 veya daha fazla fakülte bulunması'' koşulu kaldırılacak. 
     Bunun yerine ''yeni üniversite veya yüksek teknoloji enstitüsü kurulurken bünyesinde en az 3 fakülte kurulması'' şartı getirilecek. 
     Taslakta, kanunda sıralanan mühendislik, mimarlık, iktisadi idari bilimler gibi fakülte isimlerine de yer verilmedi. Bu şekilde, mevcut listedekinden farklı isimlerde fakülte kurulmasının yolu açılacak. 
     Taslağa göre, kurulacak fakülte, enstitü ve yüksekokulların isimleri Yükseköğretim Kurulu'nca YÖK belirlenecek. 
     Aynı şehirde olmak üzere bir üniversite bünyesinde benzer nitelikte birden fazla fakülte kurulamayacak. 
     Bölüm, anabilim dalı, ana sanat dalı ve diğer ünitelerin kurulması, birleştirilmesi, kaldırılması ve işleyişi, YÖK tarafından düzenlenecek. 
     Bilim dalı ve sanat dalı kurulması ve kaldırılması ile ilgili düzenlemeler, üniversite ve yüksek teknoloji enstitüsü senatolarınca YÖK'ün olumlu görüşü alınarak yapılacak. 
     
     ÜNİVERSİTE KURULACAK ÖNCELİKLİ İLLER... 
     Üniversite ve Yüksek Teknoloji Enstitüsü kurulmasında öncelik verilecek iller, ilgili kurumların temsilcilerinden oluşan komisyonca 5 yılda bir belirlenecek. 
     Komisyonda Milli Eğitim Bakanlığı, Maliye Bakanlığı, Devlet Planlama Teşkilatı Müsteşarlığı, Devlet Personel Başkanlığı ve YÖK temsilcileri yer alacak. Komisyon, ''yükseköğretim alt yapısı, talebi ve potansiyeli, eğilimi ile nüfus, büyüklük, gelişmişlik ve kültürel potansiyel göstergelerinden oluşan kriterleri'' esas alacak. 
     Ayrıca illerde ''Üniversite Kurma Komiteleri'' oluşturulacak. Komisyon'un bir ili değerlendirmeye alması için o ilde ''üniversite kurma komitesinin'' bulunması gerekecek. 
     Bu komitede, kamu ve özel sektör ile sivil toplum örgütlerinden temsilcilerin yer alması öngörülüyor. 
     Kriterlere ilişkin detaylar ile ''üniversite kurma komitesinin'' kuruluş, çalışma usul ve esasları yönetmelikle düzenlenecek. 
     
     ''FEN-EDEBİYAT FAKÜLTESİ SAYISI FAZLA'' 
     Bakanlık yetkilileri, AA muhabirine yaptığı açıklamada, Fen-Edebiyat Fakültesi sayısının fazla olduğunu bu nedenle düzenlemenin öncelikle ''fen edebiyat fakültesi kurulmadan üniversite kurulmasına imkan sağlamayı'' amaçladığını kaydetti. 
     Fakülte isimleri kanunda sıralandığı için bunun dışına çıkmanın mümkün olmadığına işaret eden yetkililer, taslakta sıralamaya yer vermemelerinin nedeninin ''ihtiyaca ve Avrupa programlarına uygun farklı isimlerde fakültelerin kurulmasına imkan sağlamak'' olduğunu dile getirdi. 
     Yetkililer, öncelikli illeri belirleyecek komisyonda da tarafların biraraya gelerek gelişmeleri değerlendireceğini ve üniversitelerin somut kriterlere göre kurulmasının sağlanacağını kaydetti. 
     Komisyon, 5 yıllık perspektifte üniversite kurulması öngörülen illeri belirleyerek, bunların sıralamasını yapacak. 
     
</TEXT>
</DOC>
