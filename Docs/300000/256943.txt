<DOC>
<DOCNO> 256943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/dunya/adun.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan törende 'haysiyetsiz' iması 
</HEADLINE>
<TEXT>


KKTC Cumhurbaşkanı, Dışişleri Bakanı Gül'ün de katıldığı, Kıbrıs Harek tı'nın yıldönümü törenlerinde, Annan Planı'nı destekleyen Ankara ve KKTC hükümetlerini ağır biçimde suçladı 

SEFA KARAHASAN Lefkoşa 


20 Nisan'da referanduma götürülen Annan Planı'na karşı çıkarak AKP hükümetiyle ters düşen KKTC Cumhurbaşkanı Rauf Denktaş, Lefkoşa'da düzenlenen Kıbrıs Barış Harek tı'nın 30. yıldönümü törenlerinde, adada Annan Planı çerçevesinde çözümü savunan kesimlere ağır biçimde yüklendi. Törenlere hükümet adına katılan Dışişleri Bakanı Gül, adada çözüm için olumlu mesajlar verirken, Denktaş'ın sert eleştirileri'yle yüz yüze kaldı. Denktaş, "Rumlar referandumda evet deseydi, biz bugün haysiyetsiz olacaktık. Rum'un kucağına düşecektik. Annan Planı'nı barış diye satanlar, bugün barışı kutlayamayacaktı" dedi. 
Törenlerne "düşük düzeyde" katılımı tercih eden AKP hükümeti ve askerler, Lefkoşa'da siyasi yasaklı Necmettin Erbakan'la SP Genel Başkan Vekili Recai Kutan'ı, Denktaş'ın yanında görmenin şaşkınlığını yaşadılar. Törenlerde Türk Silahlı Kuvvetleri'ni Milli Güvenlik Kurulu Genel Sekreteri Orgeneral Şükrü Sarıışık temsil etti. 
Cumhurbaşkanı olarak törenlere son kez katılan Rauf Denktaş, Erbakan ve Kutan'la kucaklaşırken, Abdullah Gül'le yalnızca tokalaştı. Gül ile Denktaş arasındaki bu soğukluk, kürsüdeki konuşmalarda da kendini gösterdi. 

AB'ye sert çıktı 
Kürsüye ilk çıkan Gül, başta Rum yönetimi olmak üzere tüm dünyanın Kuzey Kıbrıs için artık "uzlaşmaz" diyemeyeceğini, referandumda büyük çoğunlukla evet diyen Kıbrıs Türk halkının iyi niyetini gösterdiğini anlattı. Gül, AB'nin de referandum sonucunu böyle değerlendirdiğini ancak Kıbrıs Türk tarafına uygulanan tecriti kaldırmak için gerekli adımları atmadığını söyledi. 
Tecritin kaldırılması için AB'nin çalışmalarını yakından izlediklerini belirten Gül, "Kıbrıs Türk halkına yapılan vaatlerin yerine getirilmesinin vakti gelmiştir. AB ve uluslararası camia, verdikleri sözlerle sınanacaktır. AB'yi ve uluslararası camiayı, Kıbrıs Türk tarafının dünyayla bütünleşme arzusuna karşılık vermeye çağırıyorum" diye konuştu. Gül, "Milli birliğimizi koruduğumuz sürece barış ve istikrarı birlikte gerçekleştireceğiz. Türkiye, hep Kıbrıs Türk'ünün arkasında olacak" dedi. 

Hoca'ya teşekkür, Gül'e eleştiri 
Denktaş kürsüye geldiğinde ilk olarak Erbakan'a teşekkür etti. "Kurtuluşumuzun mimarı Ecevit Hükümeti'nin o zamanki mensubu Erbakan'a, o tarihi kararı aldıkları için teşekkür ediyorum" diyen Denktaş, DSP lideri Bülent Ecevit'le de telefonla konuştuğunu söyledi. Gül'e "Verdiğiniz güvene teşekkürler, ama kaygılarımız var" diyen Denktaş, konuşmasında şunları söyledi 
"Kıbrıs'ta barış önlenemez diye ortalığı altüst edenlere, bu güzel devletin içine 80 bin Rum yerleştirecek olan, Türk askerini adadan çekecek anlaşmayı barış diye satanlara soruyorum. Rum da, referamdumda evet deseydi bugün hangi barışı kutlayacaktık Bugün sıkıntı var diye egemenlikten feda edilemez. Milli birlik diyorsunuz ama gençlerimiz geçmişini bilmiyor, bir Avrupa hayaliyle yaşıyor. Rumlar evet deseydi bugün haysiyetsiz olacaktık. Rum'un kucağına düşecektik. Lütfen Sayın Gül, size egemenlikten vazgeçin diye şart koşanlara evet demeyin. Biz deveyle yolculuk yaparız ama egemenlikten vazgeçmeyiz. Bizi Türkiye tanıyor. Bundan da gurur duyuyoruz. Dünya tanımamış kaç yazar. Onlar utansın." 


</TEXT>
</DOC>
