<DOC>
<DOCNO> 286469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur19.html </URL>
<DATE> 2004/11/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Beyazıt'ta YÖK protestosu... 
</HEADLINE>
<TEXT>

     Bazı sivil toplum örgütleri, YÖK'ün kuruluş yıldönümü nedeniyle Beyazıt'ta protesto gösterisi yaptı. 
     Anadolu Gençlik Dergisi, Başörtüsüne Özgürlük Girişim Grubu, Demokrat Hukukçular Birliği, Eğitim-Bir-Sen İstanbul Şubesi, Mazlumder'in de aralarında bulunduğu çeşitli sivil toplum kuruluşlarına üye yaklaşık 25 kişilik grup, Beyazıt'taki İstanbul Üniversitesi Yerleşkesi önünde toplandı. 
     Ellerinde ''YÖK İşbaşında'', ''Şimdi Okullu Olduk'' ve ''Üniversiteler bu YÖK'ten kurtulmalı'' yazılı pankartlar taşıyan gruptakiler, YÖK'ü alkışlarla protesto ettiler. 
     Daha sonra yapılan ortak basın açıklamasında da, ''eğitim sistemini zaafa uğrattığı'' iddia edilen YÖK sisteminden vazgeçilmesi istendi. 
     Beyazıt Meydanı'nda geniş güvenlik önlemleri altında gerçekleştirilen protesto gösterisi, gruptakilerin basın açıklamasının ardından dağılmasıyla olaysız sona erdi. 
     Değişik üniversitelerden Beyazıt Meydanı'na gelen öğrenciler, kuruluş yıldönümü nedeniyle YÖK'ü protesto etti. 
     Laleli'deki İstanbul Üniversitesi İÜ Edebiyat Fakültesi önünde toplanan Özgür Düşünce ve Eğitim Hakları Derneği Özgür-Der üyesi bir grup, ''YÖK'' karşıtı slogan atıp Beyazıt Meydanı'na yürüdü. 
     ''YÖK'e Hayır, Kışla Düzenine Son'' yazılı pankart taşıyan grup adına yapılan basın açıklamasında da, ''düşünce, inanç anlayışının yasaklanmadığı, adalet ve eşitlik ilkelerine saygı gösteren üniversite istedikleri'' belirtildi. 
     Bu sırada meydana, İÜ Edebiyat Fakültesi yönünden Boğaziçi, Marmara, İstanbul Teknik, Yıldız Teknik ve Bahçeşehir üniversitelerinden öğrenciler geldi. 
     Bir süre Özgür-Der'in eyleminin bitmesini bekleyen öğrenci grubu, daha sonra İÜ Yerleşkesi'nden çıkan öğrencilerle aynı anda Beyazıt Meydanı'na yürüyüşe geçti. 
     ''Üniversiteler bizimdir, bizimle özgürleşecek'' pankartı taşıyan yaklaşık 500 kişilik öğrenci grubu, bir süre YÖK karşıtı slogan attı. 
     Daha sonra her üniversiteden birer öğrenci, söz alarak, sorunlarını dile getiren konuşmalar yaptı. 
     Öğrenciler adına yapılan ortak açıklamada da, ''YÖK'ün, yaklaşık çeyrek asırdır üniversitelerin üzerinde karabasan gibi durduğu'' ileri sürüldü. 
     ''Bugün ise kurumun sermayenin ihtiyaçlarına göre yeniden yapılandırılmaya çalışıldığı'' iddia edilen açıklamada, ''bunun sonucunda üniversitelerin birer ticarethaneye dönüştüğü'' savunuldu. 
     Müzik dinletisinin de gerçekleştirildiği protesto gösterisinde, ayrıca öğrenciler halay çekti. 
     Protestocu öğrenciler, daha sonra İÜ Yerleşkesi'ne girerek dağıldılar. 
     Bu arada, gösteriler nedeniyle Beyazıt Meydanı ve çevresinde yoğun güvenlik önlemleri alındı. Panzerlerin de hazır tutulduğu gösteriler sırasında herhangi bir olay meydana gelmedi. 
     
</TEXT>
</DOC>
