<DOC>
<DOCNO> 293873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonspo30.html </URL>
<DATE> 2004/12/01/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Daum Bir Türk gibi açık yürekliyim... 
</HEADLINE>
<TEXT>

     Fenerbahçe Teknik Direktörü Christoph Daum, ligde bu sezon elde edilecek şampiyonlukla, üstüste 2 kez bu başarıyı yakalamış bir takım ve ekip olarak kulüp tarihine geçmek istediklerini söyledi. 
     Christoph Daum'un bu akşam FB TV'de yayınlanacak ''Fenerbahçe Dergisi'' programı için yaptığı açıklamalar kulübün internetteki resmi sitesinde yayınlandı. 
     Başarılı olduklarına inandığını belirten Daum, ''Çünkü UEFA Kupası'nda yolumuza devam edeceğiz. Bu genç ve yeni kurulmuş ekiple tabii ki Fenerbahçe tarihinde pek fazla görülmemiş 2 sene üstüste şampiyonluğu yakalamak da hedeflerimizden bir tanesi. Bu sene de şampiyonluğu tekrarlayarak Fenerbahçe tarihine geçmek amacındayız'' diye konuştu. 
     Birlik ve beraberlik içinde birbirlerine destek olarak takım içinde ve çevresinde iyi bir karakter oluşturduklarını belirten Daum, uzun yıllar Türkiye'deki şampiyonluk yarışında varolacak ekip yaratmak istediklerini anlatarak, özetle şunları kaydetti 
     ''Takımı güçlendirip tecrübe kazandıkça, takım daha çok oturup daha iyi duruma geldikçe Fenerbahçe'nin Avrupa'daki büyük kulüpler arasında bir yer edinmesini hedefliyoruz. Bizim hedefimiz 2007'de Fenerbahçe'yi Avrupa'da da ses getirecek bir takım haline getirmektir. Ama bunları hedeflerken şunu da belirtmek isterim burada bulunan herkes bu hedeflere ulaşabilmek için canla başla çalışıyor ve mücadele ediyor. Aramızda buna inanmayan biri yok.'' 
     
     ''SÖZLEŞMELER GARANTİ PARA ÜZERİNE DEĞİL'' 

     Daum, yaptıkları futbolcu transferlerinde parayı kullanmasını bildiklerini belirterek, ''Futbolcularla yaptığımız sözleşmeler garanti para üzerine değil. Kazandıkça futbolcu da kazansın mantığıyla hareket ettik'' dedi. 
     ''Performansını sergile, başarılı ol sen de kazan'' mantığının takım içinde çok farklı bir rekabet ortamı yarattığını anlatan Daum, kendisinin de bu sisteme dahil olduğunu vurgulayarak, ''Dolayısıyla herkes farklı bir rekabet ortamında Ben kazanırsam bu bana maddi anlamda gelir getirecek düşüncesi içinde. Ben de aynı mantıkla yola çıktım. Sözleşmemi yaparken, Garanti para isterim. Banka teminatı isterim. Bütün kazanacağım parayı şartlar ne olursa olsun alırım mantığıyla hareket etmedim. Bunu yaparken bir risk alıyorsunuz. Yönetim kurulu ve başkanla beraber ben bu riski aldım. Neden Çünkü burada büyük bir potansiyel var'' diye konuştu. 
     
     ''HER FUTBOLCUYA PUAN VERİYORUM'' 

     İstatistik değerlendirmelerin kendisine ve ekibine ışık tuttuğunu belirten Daum, gazetelerin yaptığı gibi her maçta futbolcularını puanladığını söyledi. 
     İstatistik değerlendirmeleri oyunculara göstermenin onların gelişimi açısından önemli olduğunu vurgulayan Daum, maçların video kayıtlarında oyuncuların topla buluştuğu her anın, mücadelenin sahada yaptığı herşeyin analizini tüm ayrıntısıyla eksiksiz bir biçimde not aldıklarını anlattı. 
     Alman teknik adam, performanslarla ilgili notlarının yanısıra futbolcularıyla yaptığı özel görüşmeleri de not ettiği bir defterinin bulunduğunu bildirdi. 
     Futbolcuların sıkıntılarını, memnuniyetlerini veya memnuniyetsizliklerini dinleyerek, onlarla fikir alışverişinde bulunduğunu anlatan Daum, geçen sezon takımdan ayrılan Yusuf örneğini göstererek, ''Aramızdan ayrılan Yusuf ile de çok uzun görüşmeler yapmıştım. Hangi pozisyonda veya mevkide kendisini daha çok verimli gördüğünü, şampiyonluk hakkındaki görüşlerini sorup, içini dökmesini sağladım'' dedi. 
     Yönetim kuruluyla yaptığı görüşmeleri not aldığı bir defter daha tuttuğunu anlatan Daum, sezon başında transferini düşündükleri Brezilyalı oyuncu Luis Fabiano ile ilgili bu deftere tuttuğu notları o dönem yönetim kuruluna sunduğunu kaydetti. 
     
     ''BİR TÜRK GİBİ AÇIK YÜREKLİYİM'' 

     Hiçbir zaman insanları pasaportuna göre ayırt etmediğini kaydeden Alman çalıştırıcı, kendisini yarı Alman yarı Türk gibi gördüğünü vurguladı. 
     ''Türk gibi açık yürekli'' olduğunu belirten Daum, şöyle devam etti 
     ''Kendimi yarı Alman yarı Türk olarak görüyorum dediğim zaman şunu kastediyorum Bir Türk gibi açık yürekli oluyorum. Yüreğimden ne geliyorsa, o an içimden ne geçiyorsa söylüyorum. Bazı durumlarda yara almışsanız veya bir olay sizi üzmüşse mantığınızı öne çıkararak sessiz kalmasını da bilmek gerekir. Ama ben bazen bir Türk gibi davranıp, yaralandığımda veya etkilendiğimde o an kalbim ne diyorsa dışarı vurmayı tercih ediyorum.'' 
     
     ''ŞAMPİYONLUK BAL KAYMAK OLDU'' 

     Geçen sezonun başında, çok fazla para harcamadan Fenerbahçe'ye yeni bir ruh ve takım havası getirme düşüncesiyle hareket ettiklerini anlatan Daum, elde edilen lig şampiyonluğunun, başarılı bir sezonun üzerine ''bal kaymak'' gibi geldiğini söyledi. 
     Takım içindeki birlik ve beraberlik konularında yeni bir ruh oluştuğunu anlatan Daum, ''Fenerbahçe'ye gönül verenler Fenerbahçe'yi izlerken Şu takıma bak koşuyor. Herşeyi hakediyor. Benim bu kulübe yaptığım her türlü maddi manevi katkıyı hakediyor düşüncesi oluşsun istedik. İşte bunu başardığımızı düşünüyorum. Ne derler şampiyonluğun gelmesi de üstüne bal kaymak oldu'' diye konuştu. 
     
     AVRUPA ŞAMPİYONLAR LİGİ MACERASI 

     Fenerbahçe Teknik Direktörü, bu sezon Avrupa Şampiyonlar Ligi'nde yaptıkları maçların futbolcularına farklı bir deneyim kazandırdığını ifade ederek, ''Futbolcularımız Avrupa ayarındaki futbolcularla kıyaslandıklarında ne eksikleri olduğunu ve nerede kendilerini geliştirebileceklerini gördüler'' dedi. 
     Manchester United ve Olympique Lyon maçlarını örnek göstererek, ''Acı dersler çıkardığımız maçlar oldu. Acıydı ama bunlardan ders çıkarmak lazım. Diğer yandan bakıldığında, geçen sezon Avrupa Şampiyonlar Ligi'ndeki grup maçlarından çıkıp kaleci Blazek'in sakatlanmasından sonra Milan'a elenen bir Sparta Prag'ı gerimizde bıraktık. Onları 2 maçımızda da yendik. Bu da bir başarıdır'' diye konuştu. 
     
     ''FUTBOLCUYU BİTİRMEK ADINA ELEŞTİRİ YAPILMAMALI'' 

     Christoph Daum, futbolcularla ilgili medyada yapılan eleştiriler konusuna da değinerek, ''Futbolcu tabii ki eleştirilecek ama onların gelişmelerini sağlarken futbolcuyu bitirmek adına eleştiri yapılmamalı. Bu görev ve sorumluluk basınındır'' dedi. 
     Bu tip eleştiriler sonucunda yetenekli oyuncuların kaybedildiğini savunan Daum, ''Futbolcuyu bitirmek amacıyla eleştiri yapıldığı zaman, büyük bir yeteneğe sahip olan Türk futbolcuları maalesef eriyip gidiyorlar, büyük yaralar alıyorlar'' diye konuştu. 
     
     ''UZUN VADELİ PLANLAMA DEVAMLILIĞIN ANA UNSURUDUR'' 

     Fenerbahçe'de göreve başlarken planmanın 2007'ye kadar olan kısmını ilk hedef olarak önlerine koyduklarını belirten Daum, ''uzun vadeli planlamaların devamlılığın ana unsuru'' olduğunu vurguladı. 
     Daum, bugün gelinen noktada takımın gerçekten de bu alanda büyük başarılar ve deneyimler edindiğini söyledi. 
     
     ''AZİZ YILDIRIM, BÜYÜK BAŞKAN, BÜYÜK BABA'' 

     Başkan Aziz Yıldırım'a da övgüde bulunan Daum, kişisel desteğine ihtiyaç duyulduğu zaman Yıldırım'ın hiçbir zaman maddi ve manevi desteğini esirgemeyen bir kişiliğe sahip olduğunu ifade ederek, ''Aziz Yıldırım büyük başkan, büyük baba.'' dedi. 
     Yıldırım'ın büyük bir arkadaş olduğunu da anlatan Daum, ''Kendisiyle özel olarak zaman geçirdiğimiz anlarda, örneğin bir kağıt oyununda olsun, orada bile yitirmeye tahammülü olmadığını sürekli esprileriyle belli ediyor. Sürekli kazanmayı amaçlayan bir kişilik. Biz kendisiyle balık yemeye gidiyoruz. Çok normal bir restorana gidiyoruz, balığımızı yiyoruz. Çünkü kendisi nereden geldiğini unutmayan ve o dönemde büyüdüğü arkadaşlarını da unutmamış bir insan'' diye konuştu. 
     Daum, genel anlamda Aziz Yıldırım'ın ''efsane bir başkan'' olduğunu da sözlerine ekledi. 

     
</TEXT>
</DOC>
