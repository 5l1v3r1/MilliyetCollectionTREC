<DOC>
<DOCNO> 299068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun01.html </URL>
<DATE> 2004/12/20/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Darfur 'da çatışmalar devam ediyor... 
</HEADLINE>
<TEXT>

     Sudan'ın batısındaki Darfur bölgesinde şiddetli çatışmaların çıktığı, Batı Afrika güçlerine ait bir helikopterin hedef alındığı belirtildi. 
     Afrika Birliği sözcüsü Assane Ba, Nijerya'nın Abuja kentinde gazetecilere yaptığı açıklamada, ''Helikopterlerimizden biri hedef alındı. Bu, ateşkese uyulmadığını gösteriyor'' dedi. 
     Ba, helikoptere nereden ateş açıldığı, yaralı olup olmadığı konusunda ayrıntılı bilgi vermedi. 
     Sudan Dışişleri Bakanı Mustafa Osman İsmail, bugün yaptığı açıklamada, Sudan hükümet güçlerinin Afrika Birliği'nin isteği üzerine Darfur'un güneyinde iki haftadır devam eden saldırılara son vereceği taahhüdünde bulunmuştu. 
     BM tarafından, iç savaştan dolayı ''dünyadaki en kötü insani krizin olduğu yer'' olarak gösterilen Sudan'ın batısındaki Darfur'da, hükümet yanlılarıyla bölgedeki iki isyancı grup arasında çıkan çatışmalarda, 2003 yılından bu yana 30 binle 50 bin arasında kişinin ölmüş olabileceği belirtiliyor. 
     
</TEXT>
</DOC>
