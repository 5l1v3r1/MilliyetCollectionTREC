<DOC>
<DOCNO> 266665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sontur31.html </URL>
<DATE> 2004/08/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Küçük Esin için karar günü yarın... 
</HEADLINE>
<TEXT>

     SSK Sigorta İşleri Genel Müdürü Sait Ersoy, SSK Yönetim Kurulu'nun yarın toplanıp, Esin Köse'nin tedavisinin yurtdışında yapılması yönünde karar alacağını bildirdi. 
     Ersoy, AA muhabirine yaptığı açıklamada, yakalandığı kan hastalığı, tedavisi geciktiği için löseminin en ağır türü olan AML'ye dönüşen 7 yaşındaki Esin Köse'nin, tedavi masraflarının SSK tarafından karşılanacağını söyledi. 
     Esin Köse'nin tedavisinin yurtdışında yapılması için SSK aleyhine Kocaeli 2. İş Mahkemesi'nde dava açıldığını, mahkemenin Köse lehine karar verdiğini ve bu kararı temyiz ettiklerini anımsatan Ersoy, şöyle konuştu 
     ''SSK Yönetim Kurulu yarın toplanacak. Bu toplantıda temyiz kararını beklemeden Esin Köse'nin tedavisinin yurtdışında yapılması yönünde karar alacağız. Karar çıktıktan sonra sigortalıya bu bildirilecek. Gerekli belgeler tamamlandıktan sonra Esin, tedavisi için yurtdışına gönderilecek. 
     Bu karar sadece Esin Köse için alınacak. Türkiye'de tedavisi yapılamayan SSK'lının eş ve çocukları ile SSK emeklisinin, yurtdışında tedavi olabilmelerine imkan tanımak için 506 Sayılı Kanun'un 33-34 ve 35. maddelerinde değişiklik hazırlandı. Bu değişiklik Bakanlık tarafından onaylandı. Yakın bir zamanda meclisten çıkacağına inanıyorum.'' 
     
     KÖSE AİLESİNİN GÖRÜŞÜ 
     Esin Köse'nin babası Ahmet Köse ise 1,5 yılı aşkın süredir bekledikleri için bu gelişme karşısında sevinemediklerini söyledi. Bu bekleme süresinin kendilerine çok pahalıya mal olduğunu ifade eden Köse, şunları kaydetti 
     ''Bu gelişme karşısında sevinebilecek noktada değiliz. Çocuğumuzun sağlığı açısından bu bize çok pahalıya mal oldu. Çünkü biz zamanla yarış içindeyiz. Bu bir yıl önce verilmesi gereken bir haktı. Mahkeme kararının bir an önce ivedilikle uygulanmasını talep ediyoruz. Umarım vakit kaybedilmeden Esin gerekli tedaviyi alabilmek için uzman olan kuruluşlara götürülür ve bu insanlık ayıbı sadece Esin için söylemiyorum tüm SSK'lılar için geri gelmeyecek şekilde kaldırılır.'' Anne Katerina Köse de Türkiye'nin bir hukuk devleti olduğunu belirterek, ''Mahkeme kararının uygulanacağına inanıyorum'' dedi. 
     Anne Köse, büyük stres altında olmalarına rağmen umutlarını hiç kaybetmediklerini kaydetti. 
     Bu arada, tedavi gördüğü Marmara Üniversitesi Tıp Fakültesi Hastanesi'nden 3 günlük izin alarak evine dönen 7 yaşındaki Esin Köse, okulunu, öğretmen ve arkadaşlarını çok özlediğini söyledi. Küçük Esin, ''Odamı, babaannemin yaptığı köfte, makarna ve pilavı da çok özledim'' diye konuştu. 
     
</TEXT>
</DOC>
