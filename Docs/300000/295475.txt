<DOC>
<DOCNO> 295475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun21.html </URL>
<DATE> 2004/12/07/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Fransa'da artık imamlar Sorbonne mezunu olacak 
</HEADLINE>
<TEXT>

     Fransa'da imamlık yapabilmek için Sorbonne Üniversitesi'nden diploma alınmasının teşvik edilmesine yönelik yani bir çalışma başlatıldı. 
     Eğitim ve içişleri bakanlıkları tarafından, Paris'in dünyaca ünü Sorbonne Üniversitesi'nde, genç imam namzetleri için hukuk, tarih, medeniyetler ve kurumlarla ilgili eğitim verecek iki yıllık yüksek öğrenim programı hazırlandı. 
     Le Figaro gazetesi, gelecek öğrenim yılında uygulamaya konulacak eğitime programının, dini eğitim aldıktan sonra imamlık yapmak isteyen adaylara ciddi bir biçimde tavsiye edileceğini yazdı. 
     ''Fransa'da imamlık yapacak kişilerin öncelikle mükemmel derecede Fransızca bilmelerinin hedeflendiğini'' belirten Le Figaro, ''bu okulda alınacak eğitimle adayların, Fransız yasaları konusunda da ayrıntılı bir biçimde bilgilendirilmelerinin arzu edildiğini'' bildirdi. 
     İçişleri Bakanı Dominque de Villepin, Le Parisien gazetesine verdiği demeçte, ''Fransa'da imamlık yapanların üçte birinin Fransızca bilmediğini ve bu durumun kabul edilemez olduğunu'' söylemiş, ''Ülkemizde görev yapan 1200 imamın yüzde 75'i Fransız değil ve bunlardan üçte biri bizim dilimizi bilmiyor, Fransa'da Fransızca konuşan imamlarımız olmalı'' demişti. 
     
</TEXT>
</DOC>
