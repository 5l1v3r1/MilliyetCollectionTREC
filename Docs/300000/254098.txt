<DOC>
<DOCNO> 254098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko04.html </URL>
<DATE> 2004/07/09/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
New York'ta ilginç girişimcilik... 
</HEADLINE>
<TEXT>

     'Hiç uyumayan şehir' olarak bilinen New York'ta henüz bir ay önce faaliyete geçen küçük bir şirket şehrin bu özelliğini değiştirecek gibi. 
     New York'un en hareketli caddelerinden biri üzerinde bulunan ve en eski gökdelenlerden bir olan Empire State Building'in 24. katında faaliyete geçen MetroNaps isimli bir şirket, günün yorgunluğunu üzerinden atmak isteyenlere günün her saatinde 20 dakikalık 'şekerleme' imkanı sunuyor. 
     14 dolar karşılığında İspanyol siyestası benzeri bir 'şekerleme' imkanı sunan MetroNaps, günün stresinden kısa süreliğine de kurtularak rahatlamak ve dinlenmek isteyen müşterilerine sessiz ve karanlık odalarda sanki bugünden ziyade geleceğe ait oldukları izlenimi veren koltuklar ve rahat şekerleme bölmeleri sunuyor. 
     Şirketin kurucularından Erşad Çavduri, MetroNaps'ın yoğun ve yorgun New Yorklular'a New York City'den ayrılmadan şekerleme imkanı sunduğunu belirtiyor. 
     Dişci koltuğunu çağrıştıran koltuklara uzanan müşterilere üzerlerini örtecek bir battaniye ve kulaklıkla müzik yayını veriliyor. Koltuklar titreşim ve ışık kombinasyonu sayesinde 20 dakikalık bir şekerlemeyle yeterince dinlenmiş müşterileri uyandırıyor. 
     Müşterilerin sadece 20 dakika için uyumaya özendirildiğini belirten Çavduri, daha uzun süre uyumanın dinlenmeden ziyade halsizliğe veya mahmurluğa yol açtığını söylüyor. 

     
</TEXT>
</DOC>
