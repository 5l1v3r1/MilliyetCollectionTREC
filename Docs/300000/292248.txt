<DOC>
<DOCNO> 292248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/spor/spo02.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal'in doktoru Daum 
</HEADLINE>
<TEXT>


Uzun bir sakatlık dönemi sonrası tekrar formayı kapan Fenerbahçe'nin genç yıldızı, Alman hocaya çok şey borçlu olduğunu söyledi, "Korkaklığımı üzerimden atmamı sağladı, bana hep cesaret aşıladı" dedi 

YUSUF DURSUN 


'Bu işi başaracaksın' 
SEKİZ ay aradan sonra tekrar sahalara dönmenin mutluluğunu yaşayan Fenerbahçe'nin genç yıldızı Kemal Aslan, yeniden eski formuna ulaşmasında Teknik Direktör Daum'un büyük rolü olduğunu söyledi. Kemal, "Topu her ayağıma aldığımda sakatlığım tekrar edecek diye çok korkuyordum. Bunu hocam ile birlikte atlattık. Beni, 'Bu işi başaracaksın' diye sürekli motive etti" ifadelerini kullandı. 

'Yüzümün akıyla çıktım' 
DAUM'UN kendisine olan güveninden büyük cesaret aldığını kaydeden Kemal, sözlerini şöyle sürdürdü "Bana Trabzonspor ve Sparta Prag gibi en kritik iki maçta görev verdi. Ben de bu karşılaşmalardan yüzümün akıyla çıktım. Bu konuda hem Daum'a, hem de bana yardımcı olan takım arkadaşlarıma teşekkür ediyorum. Bu büyük kulübe uzun süre hizmet etmek ve futbolu burada bırakmak istiyorum." 

Angelica'ya Audi A4 

TEKNİK Direktör Christoph Daum, hayat arkadaşı Angelica Camm'a Audi A4 marka bir otomobil hediye etti. Alman hocanın kırmızı renkteki 34 UD 8243 plakalı otomobili, 78 bin Euro'ya satın aldığı ifade edildi. Daum, "Kırmızı, Türkiye'yi simgeleyen bir renk. Benim de Türkiye'yi ne denli sevdiğimi herkes biliyor. Her seferinde bu ülkeyi ne denli sevdiğimi vurguluyorum. Bu nedenle kırmızıyı tercih ettim. Aracın plakasında da beyaz renk görülüyor. Kırmızı ile beyaz milli bayrağımız gibi oluyor" diye konuştu. 

Murat'a gün doğdu 

FENERBAHÇE'DE sezon başından bu yana yedek bekleyen Murat Hacıoğlu'na teknik heyetten "hazır ol" emri geldi. Hooijdonk'un sakat, Nobre'nin de cezalı olması nedeniyle Teknik Direktör Daum'un golcü oyuncuyu eski takımına karşı ilk onbirde oynatacağı öğrenildi. Alman hocanın takım kurgusunda başka değişikliklere de gidebileceği kaydedildi. 
DİYARBAKIR maçının hazırlıklarını dün tek antrenmanla sürdüren Sarı - Lacivertli ekipte, sakatlıkları bulunan kaleci Rüştü ile Ümit Özat'ın ise forma giyebilecekleri açıklandı. Kulüp doktoru Ethem Kavukçu, dün Özel Acıbadem Hastanesi'nde kontrolden geçen iki oyuncu için, "Durumları iyi. Oynamamaları için bir neden yok" ifadelerini kullandı. 

Yönetimden özel mesaj 

SARI - Lacivertli yönetim, cumartesi günü Şükrü Saracoğlu Stadı'nda oynanacak olan Diyarbakırspor maçı öncesi taraftarlara çağrıda bulundu. Yöneticiler, "Türkiye'de son günlerde yaşanan şiddet olaylarına, "dur" demek için mutlaka bu karşılaşmaya gelin. Fenerbahçe taraftarının ne kadar centilmen olduğunu herkese gösterin" mesajını yolladılar. 


</TEXT>
</DOC>
