<DOC>
<DOCNO> 266122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/dunya/axdun01.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'ya gitmiyor 
</HEADLINE>
<TEXT>


ABD Başkanı Bush, Atina'da Irak'ın futbol maçını izleyeceği yolundaki iddialar sorulunca 'Gitmiyorum' yanıtını verdi 


ABD Başkanı George W. Bush, Olimpiyat Oyunları'nda Irak futbol takımının yarı finale yükselme başarısının ardından Atina'ya gideceği yolundaki iddialara, "Gitmiyorum" diyerek yanıt verdi. Irak futbol takımının başarısından sonra Bush'un Atina'ya giderek gövde gösterisinde bulunacağı yolundaki haberler, Cumhuriyetçilere yakın internet sitesi Drudge Report'ta yer almıştı. Ardından NBC televizyonu da, Irak'ın final oynama ihtimaline karşı Bush'un Atina'ya gidişi için hazırlık yapıldığını duyurdu. 
Texas, Crawford'daki çiftliğinde gazetecilerin bu yöndeki sorularını yanıtlayan Bush, önce "Texas'taki Atina'dan mı bahsediyorsunuz " diyerek espri yaptı, ardından "Hayır, gitmiyorum" dedi. Texas'ta Atina adında bir kent bulunuyor. ABD Başkanı, Olimpiyatları televizyonda seyrettiğini belirtirken, "Irak futbolunu izlemekten ve Afgan kadınlarının bayrak taşımalarını görmekten hoşlandım" dedi. 

'Reklamlar yanlış' 
Bush, Demokrat Parti başkan adayı John Kerry'nin aslında bir Vietnam Savaşı kahramanı olmadığı yönündeki TV reklamlarının yayımlanmasının yanlış olduğunu da söyledi. Böylece, eleştirilen reklamların kendisi tarafından desteklenmediği mesajını da vermiş oldu. 

Cepte boks yapacaklar 

Cep telefonları için oyunlar yazan Sorrent isimli şirket, Bush ile rakibi Kerry'nin yumruklarını konuşturduğu bir boks oyununu piyasaya sürdü. 


</TEXT>
</DOC>
