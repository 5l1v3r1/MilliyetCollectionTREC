<DOC>
<DOCNO> 256160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur11.html </URL>
<DATE> 2004/07/17/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Yurtbank mudilerinden suç duyurusu... 
</HEADLINE>
<TEXT>

     Bursa Barosu avukatlarından Veysel Yıldırım, İstanbul 8. Ağır Ceza Mahkemesi'nde devam eden Yurtbank davasıyla ilgili olarak, 1998-2000 yılları arasında görev yapan Bakanlar Kurulu, Bankacılık Düzenleme ve Denetleme Kurulu BDDK başkan ve yardımcılarının da aralarında bulunduğu çok sayıda yetkili hakkında İstanbul Cumhuriyet Başsavcılığı'na suç duyurusunda bulunduğunu bildirdi. 
     Yıldırım, Yurtbank mudisi 36 ''offshorezede'' adına verdiği dava dilekçesinde, 1998-2000 yılları arasında görev yapan Başbakan, Başbakan yardımcıları, bakanlar, BDDK Başkan ve yardımcıları, Merkez Bankası Başkanı, banka müfettişleri, Hazine Müsteşarlığı ve bankaların yeminli murakıplarının ''Görevi ihmal, görevi kötüye kullanma, görevi suiistimal, nitelikli dolandırıcılık ve dolandırıcılığa göz yumma'' suçlarını işlediklerini öne sürdüğünü söyledi. 
     Dilekçesinde, dönemin devlet kurumları ve kurumları temsil eden kişilerin, halen İstanbul 8. Ağır Ceza Mahkemesi'nde dolandırıcılık suçundan yargılanan Yurtbank'ın eski sahibi Ali Balkaner'in de aralarında bulunduğu 19 sanığın, bu suçu işlemelerini kolaylaştırdıklarını iddia eden Yıldırım, ''Eğer başka Başbakan, Başbakan yardımcıları ve o günkü hükümetin bakanları, özellikle de bankalardan sorumlu devlet bakanları görevlerini tam olarak yapsalardı, bu kişiler bu suçu işlemeyecekler, yargılanmayacaklar ve müvekkillerim de zarar görmeyeceklerdi'' görüşünü savundu. 
     Yıldırım, hükümet üyelerinin, ''önceden gereken tedbirleri almadıkları, yasaların uygulanıp uygulanmadığını denetlemedikleri, uygun yasaları çıkarmadıkları için'' suçlu olduğuna inandıklarını söyledi. 
     Diğer yetkililerin de, zamanında görevlerini yapmadıklarını, yasal prosedürleri uygulamadıklarını, bankaya el konulduktan sonra görev yarışına girdiklerini savunan Yıldırım, şunları kaydetti 
     ''Sağır sultanın bile duyduğu, gördüğü Kıbrıs'ta kurulduğu söylenen bir 'OffShore' şirketi için Yurtbank'ın para toplaması görmezden gelinmiştir. 'Yurt Offshore'un Türkiye'de para toplama yetkisinin olmadığı, bankaya el konulduktan sonra açıklanmıştır. Bu görevliler Yurtbank reklamlarla, ilanlarla bu paraları toplarken neredeydiler Bankalar Yasası'nın ve yasaların kendilerine yüklediği görevleri neden yapmadılar 
     Müvekkillerimi zarara sokarak, yanıltan, mağdur eden, sadece Ali Avni Balkaner değildir. Balkaner ve arkadaşlarından ziyade dönemin Başbakanı Bülent Ecevit de dahil, devleti idare edenlerin çok büyük ihmalleri, kusurları vardır. Bu nedenle haklarında takibat yapılmasını ve dava açılmasını talep ettik.'' 
     
</TEXT>
</DOC>
