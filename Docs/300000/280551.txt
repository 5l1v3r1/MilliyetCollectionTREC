<DOC>
<DOCNO> 280551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/spor/spo02.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ALEX Benim işim seyircileri mutlu etmek 
</HEADLINE>
<TEXT>


Kadıköy'deki zorlu Gençlerbirliği maçında Fenerbahçe'yi galibiyete taşıyan Brezilyalı yıldız, "Formasını giydiğim takımın taraftarını sevindirmek için para alıyorum" dedi 

YUSUF DURSUN 


Gönüllerde taht kurdu 
FENERBAHÇE'DE müthiş performansıyla taraftarın sevgilisi haline gelen Alex de Souza, mütevazı kimliği ile de hayran kitlesini her geçen gün katlıyor. Gençlerbirliği karşılaşmasında soğuk terler döken takımının imdadına yetişen Brezilyalı futbolcu performansının büyütülmemesini istedi. Sarı-Lacivertli oyuncu, "Benim işim stada gelen taraftarları evlerine mutlu şekilde göndermek. Formasını giydiğim takımın seyircilerini sevindirmek için para alıyorum" ifadelerini kullandı. 

18 gol, 12 asist 
LİGDE oynadığı 22 maçta yaptığı 12 asistle zirveye çıkan, 18 golle de 22 kez ağları havalandıran Fatih Tekke'yi takibe devam eden Alex, kendisine güvenenleri mahcup etmediği için de büyük mutluluk duyduğunu söyledi. Sambacı, "Ancak bütün bunların tek başına bana mal edilmesi doğru olmaz. Tüm takım arkadaşlarım gibi, başarıya giden yolda elimden geleni yapıyorum" diye konuştu. Alex, Hooijdonk'un ayrılmasına üzüldüğünü de sözlerine ekledi. 

'Deda diyet ödemedi' 

Özdemir'den savunma 
İKİNCİ Başkan Nihat Özdemir, Gençlerbirliği'nin mağdur edildiği yolundaki iddiaların gerçeği yansıtmadığını savundu. Özdemir, "Cem Deda genç ve iyi bir hakem. Zaman geçtikçe tecrübe kazanacaktır. Chelsea - Barcelona maçında Collina gibi bir hakem bile hata yaptı. Art niyet aramamak lazım. Deda'nın Samsun karşılaşmasının diyetini ödediğine inanmıyorum. Beş hafta önceki maçın tesiri altında kaldığını sanmıyorum" dedi. 

Münferit olay 
ÖZDEMİR, Ergun Gürsoy'un, "Sahaları kapatılmalı" sözlerinin hatırlatılması üzerine de, "Biz onlarla ilgili beyanatta bulunmuyoruz. Bizdekinin aksine, asıl derbide sahaya birçok yabancı madde atıldı. Necati'nin hakemle yaşadığı olayı herkes gördü" diye konuştu. İkinci Başkan, Gençlerbirliği maçından sonra kimsenin başına bir şey gelmediğini, körüğün yırtılmasının da basit olay olduğunu iddia etti. 

Emre sınırı 5 milyon 

YALÇIN TÜRK 

Dengeler bozulmayacak 
SARI - Lacivertli yönetim, yeni sezon için düşünülen transfer operasyonunun ilk maddesini oluşturan Emre Belözoğlu konusunda denge unsurunu ön planda tutacak. İtalya'dan ayrılmayı düşünen milli yıldızın, geçmişten kalan parasal sorunlar nedeniyle eski takımı Galatasaray'ı düşünmediği, Beşiktaş'a da gelecek sezon Avrupa'da olmayacağı kaygısıyla sıcak yaklaşmadığı bildirildi. 

Limit koyuldu 
AVRUPA'DAN gelecek teklifleri beklemeye başlayan Emre, yıldız transferleri ve sorunsuz bir kulüp hüviyetine bürünmesi nedeniyle de Fenerbahçe'ye olumlu bakıyor. Ancak Daum'un isteğiyle uzun süredir bu transfer için seferber olan yönetim sınırları zorlamak istemiyor. Fenerbahçe, Alex ve Anelka'nın transferlerinde ödenen bonservis bedellerinin üzerine çıkmayı şimdilik düşünmüyor. 

Arada uçurum var 
EMRE'NİN yıllık alacağı transfer bedelinin de, iki yıldız isimle aynı düzeyde tutulması planlanıyor. Sarı - Lacivertliler, ancak istedikleri şartların oluşması halinde Emre'yi gelecek sezon renklere bağlamayı hedefliyor. Emre, Inter'in bonservisi için 10-15 milyon Euro'dan aşağı fiyat istemeyeceğini belirtirken, Fenerbahçe ise Alex ve Anelka için 5'er milyon dolar ödeme yapmıştı. 

Fatura kabarıyor 

CEMAL ERSEN 

PFDK'ye gidiyor 
TARAFTARLARIN, Gençlerbirliği maçından sonra soyunma odasına giden konuk takım oyuncularına yönelik saldırıları nedeniyle Fenerbahçe yarın PFDK'ye sevk edilecek. Gözlemci Mahmut Çetiner ile temsilci Mehmet Haluk Gözen'in bu eylemleri rapor ettiği, kulübe ağır para cezası verileceği öğrenildi. Küfür ettiği gerekçesiyle yardımcı hakemin uyarısıyla kırmızı kart gören Serkan da hakem raporları doğrultusunda Disiplin Kurulu'na gönderilecek. 

Tuncay'ın ceza günü 
SERKAN'A talimatın 44. maddesine göre asgari iki ile üç maç arası ceza geleceği bildirildi. Öte yandan PFDK, Malatyaspor maçında oyundan atılan Tuncay Şanlı ve Galatasaray - Beşiktaş derbisinde Veysel'e tekme attığı televizyon görüntüleriyle tespit edilen Song'un cezalarını bugün kesecek. Kamerunlu oyuncuya asgari iki maç ceza, Tuncay'a da aynı miktarda hak mahrumiyeti verilmesine kesin gözüyle bakıldığı ifade edildi. 

Müjdeli haber 

MAÇ sonrası apar topar hastaneye kaldırılan ve MR'ları çekilen Servet ve Nobre'nin, Denizli'de yerlerini almaları bekleniyor. Servet'in ayak bileğindeki bağlarda problemi olduğu, Nobre'nin de sol dizinde ödem oluştuğu açıklandı. İki oyuncuya da cumaya kadar yoğun tedavi programı uygulanacak. 

Dikkat Nick 

FRANSIZ yıldız, dün 26. yaşına basarken, Gençlerbirliği karşısında alınan üç puanla çifte sevinç yaşadı. Fenerbahçe, sitesinde Fransızca "Bonne Anniversaire Anelka" Mutlu yıllar dileğiyle doğum gününü duyurdu. Takım izin yaptığı için kutlama bugüne kaydırılırken, Anelka'yı klasikleşen Brezilya usulü yumurta ve unla yapılan doğum günü partisi bekliyor. 


</TEXT>
</DOC>
