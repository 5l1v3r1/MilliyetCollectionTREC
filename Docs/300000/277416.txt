<DOC>
<DOCNO> 277416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun44.html </URL>
<DATE> 2004/10/05/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Schröder, Türkiye'nin AB üyeliğinin önemini vurguladı 
</HEADLINE>
<TEXT>

     Almanya Başbakanı Gerhard Schröder, Türkiye'nin AB üyeliğinin çok önemli olduğunu söyledi. 
     Schröder, Alman 2. televizyon kanalı ZDF'ye yaptığı açıklamada, Türkiye'nin AB üyeliğinin önemini vurgulayarak, ''Radikal olmayan bir İslamiyet'in, Avrupa'daki aydınlanmanın değerleri ile bağdaştırılması istikrara büyük katkı sağlayacak. Bundan Almanlar da istifade edecek'' dedi. 
     Türkiye'nin üyeliğinin AB'ye çok pahalıya mal olacağı şeklindeki haberlere ilişkin olarak da ''sadece ideoloji'' olduğunu belirten Schröder, Türkiye'nin ekonomisinin üyelik perspektifinden dolayı canlanacağını kaydetti. 
     Türkiye'den AB pazarlarına yönelik işgücü göçü konusunda da ''çok uzun geçiş dönemlerinin olacağını'' ifade eden Schröder, Türkiye'nin üyeliği konusunda AB ülkelerinde referandum yapılmasını savunan, 1 Kasım'da göreve başlayacak AB Komisyonu'nun yeni başkanı Jose Manuel Barroso'nun görüşüne de katılmadığını söyledi. 
     Schröder, Avrupa anayasasının böyle bir şeyi öngörmediğini belirterek, anayasa değişikliğinin sadece parlamentonun 3'te 2'lik çoğunluğuyla mümkün olduğuna işaret etti. 
     
</TEXT>
</DOC>
