<DOC>
<DOCNO> 285261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/guncel/axgun01.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet bunu yaparsa 
</HEADLINE>
<TEXT>


TMSF'nin, Erol Aksoy'un Tarabya'daki ruhsatsız villasını kaçak olduğunu bile bile 742 milyar liraya satışa çıkarması, şaşkınlık yarattı. Kaba inşaat halindeki villa için ruhsat verilmesinin imk nsız olduğu belirtiliyor 

Lube Ayar - İstanbul 

Tasurruf Mevduatı Sigorta Fonu TMSF , Erol Aksoy'un borçlarına karşılık haczettiği Tarabya'daki ruhsatsız ve tamamlanmış villayı 742 milyar liraya satışa çıkardı. Satış ilanında villanın Boğaziçi Ön Görünüm Bölgesi'nde yer aldığı, bölgede yeni yapılaşmaya izin verilmediği de belirtildi. Yetkililerin ruhsat çıkmasının mümkün olmadığını söylediği villa, Erol ve İnci Aksoy çiftinin halen oturduğu evin karşısında bulunuyor. 
TMSF, eski İktisat Bankası sahibi Erol Aksoy'un borçalarına karşılık haczettiği 24 gayrimenkulü toplam 8 trilyon 936 milyar lira muhammen bedelle 11 Aralık'ta satışa çıkarıyor. Listede Tarabya'da kaba inşaat halinde olan villa da yer alıyor. Söz konusu villayı diğer gayrimenkullerden ayıran ise "ruhsatsız" oluşu. 
Sarıyer Tapu Sicil Müdürlüğü'ne kayıtlı villanın üzerinde bulunduğu 404 ada ve 125 parsel, Boğaziçi İmar Müdürlüğü sınırlarında yer alıyor. Villanın "kaçak" olduğu belirtilen satış ilanında, gayrimenkulün Boğaziçi Öngörünüm Bölgesi Uygulama İmar Planı'nda "koruya katılacak alanda" yer aldığı, bölgede mevcut durumun korunduğu ve yeni yapılaşmaya izin verilmediği belirtildi. 

Teminatı bile 55 milyar 
Haziran Sokak'taki 1260 metrekarelik arsa üzerinde bulunan villanın yüzde 40'ı tamamlanmış durumda. Sahil yoluna yaklaşık 400 metre uzaklıktaki 3 katlı bina, kısmi Boğaz manzaralı. 742 milyar lira muhammen bedelle satışa sunulacak villa için açık artırmaya katılmak isteyenlerin 55 milyar 650 milyon lira nakit teminat yatırması gerekiyor. 
Resmi bir kurumun ruhsatsız bir binayı satmaya kalkışmasının akla uygun olmadığını kaydeden Sarıyer İmar Müdürü Saim Kadıoğlu, "İmar Planı'nda, koruya katılacak alanda görünen villanın ruhsat alması söz konusu değil. TMSF konuya tamamen maddi bir boyuttan baktığı için villayı satışa çıkarmış olmalı" dedi. 
Boğaziçi İmar Müdürü Semih Ay da villayla ilgili dosyanın incelemesi gerektiğini vurgulayarak, "Şu aşamadan sonra villa satılsa bile ruhsat çıkarılması mümkün değil" diye konuştu. 

Kaba inşaat halinde 

Betonarme kaba haldeki 667 metrekare alanlı villanın, bodrum katında 8 oda, 6 hol, 4 mutfak, 7 banyo, tuvalet, 3 çamaşırhane, spor salonu, iç avlu, misafirhane ve soyunma odası bulunuyor. 180 metrekare alanlı zemin katta giriş holü, 2 salon, mutfak, banyo 273 metrekare alanlı normal katta ise salon, hol, banyo, soyunma odası, çocuk yatak odası yer alıyor. Villanın yan tarafındaki bahçesinde de, kaba inşaat halinde 72 metrekarelik bir havuz bulunuyor. 

Sırada 8 katlı apartman var 

TMSF Satış Mahalli'nde alıcı arayacak olan gayrimenkuller arasında, Zincirlikuyu'daki 2 trilyon 284 milyar lira muhammen bedelli arsayla Bakırköy'deki 1.5 trilyon liralık 8 katlı Akçakaya Apartmanı da yer alıyor. Aksoylar'ın Sarıyer'de fiyatları 421 - 762 milyar lira arasında değişen 6 villasıyla Büyükada'daki 300 milyarlık dubleks mesken de satış listesinde bulunuyor. 


</TEXT>
</DOC>
