<DOC>
<DOCNO> 250366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas06.html </URL>
<DATE> 2004/06/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Yunus Nadi Ödülleri'ni kazananlar belli oldu... 
</HEADLINE>
<TEXT>

     ''Yunus Nadi Ödülleri''ni kazananlar belli oldu. 
     Konuya ilişkin yapılan yazılı açıklamaya göre, bu yıl 58'incisi düzenlenen ve 4 dalda ödül verilen yarışmaya, 434 kişi yapıtlarıyla katıldı. 
     ''Şiir'' dalında Ataol Behramoğlu, Prof. Dr. Cevat Çapan, Muzaffer İlhan Erdost, Doğan Hızlan ve Kemal Özer'den oluşan Seçici Kurul, ödülü Ahmet Erhan'ın ''Kaybolmuş Bir Köpek İlanı'' adlı kitabı ile Tuğrul Keskin'in ''Zifir'' adlı kitap dosyası arasında paylaştırdı. 
     ''Öykü'' dalında da Mehmet Başaran, Vedat Günyol, Selim İleri, Tarık Dursun K. ve Sami Karaören'in yer aldığı Seçici Kurul, ödülü ''Denizler Dört Duvar'' adlı kitabıyla Ayşe Sarısayın'a layık gördü. 
     ''Roman'' dalında ise Ahmet Cemal, Konur Ertop, Tahsin Yücel, Fethi Naci ve Adnan Binyazar'dan oluşan Seçici Kurul, ödülün ''Bu Filmin Kötü Adamı Benim'' adlı yapıtıyla Murat Gülsoy'a verilmesini kararlaştırdı. 
     ''Karikatür'' dalında da Semih Balcıoğlu, Kamil Masaracı, Tan Oral, Ferit Öngören ve Turhan Selçuk'un oluşturduğu Seçici Kurul, ödülü Musa Gümüş'ün iki yapıtına verdi. 
     ''Yunus Nadi Ödülleri'', yarın Sultanahmet'teki İbrahim Paşa Sarayı'nda törenle sahiplerine verilecek. 
     
</TEXT>
</DOC>
