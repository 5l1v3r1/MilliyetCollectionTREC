<DOC>
<DOCNO> 254784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko22.html </URL>
<DATE> 2004/07/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İş Bankası'na Japonya'dan kredi... 
</HEADLINE>
<TEXT>

     Japonya'nın ihracat sigorta kuruluşu Japan Bank for International Cooperation JBIC ve İş Bankası'nın Japonya muhabirlerinden olan UFJ Bank tarafından, İş Bankası'na 8 milyar Japon Yeni yaklaşık 70 milyon dolar tutarında kredi tahsis edildi. 
     Japonya'dan yatırım malı ithalatı yapan Türk firmalarına orta ve uzun vadelerde finansman imkanı sağlamak üzere yapılandırılan kredi, 10 yıl vadeli olacak. 
     Kredinin sözleşmesi, İş Bankası Genel Müdürü Ersin Özince ve JBIC Genel Müdür Yardımcısı Tadashi Maeda ve İş Bankası Genel Müdür Yardımcısı Aykut Demiray tarafından İstanbul'da imzalandı. 
     İmza töreninde konuşan İş Bankası Genel Müdürü Özince, Japonya'nın tarih boyunca Türkiye'nin önemli ekonomik ve ticari ortaklarından biri olduğunu ve Türkiye'nin en çok ithalat yaptığı ülkeler arasında 1.9 milyar dolarla 9. sırada yer aldığını, makine ve elektrikli cihazlar, elektrik ve elektronik sanayi ürünleri gibi yatırım malı ithalatının, Japonya'dan yapılan toplam ithalatın yaklaşık yüzde 50'sini oluşturduğunu söyledi. 
     Özince, Türkiye'nin makroekonomik göstergelerinin düzelme eğilimini sürdürdüğünü, bu yılın ilk üç ayında sağlanan yüzde 12.4'lük büyümenin yüzde 5'lik yıl sonu hedefinin üzerine çıkılacağına işaret ettiğini ve Haziran sonu itibariyle enflasyon oranının yüzde 8.9 gerçekleşerek düşme eğilimini devam ettirdiğini kaydetti. 
     Geniş kapsamlı reformlar, sıkı mali politikalar sayesinde gerçekleşen bu olumlu göstergeler ve AB ile üyelik müzakerelerine başlanması konusundaki beklentilerin yıl sonunda karşılanacağına dair NATO Zirvesi'nde yaratılan olumlu havanın, Türkiye'deki güven ortamını geliştirdiğini ifade eden Özince, şöyle devam etti 
     ''Türk hükümetinin, ekonomik programı, aynı istek ve istikrarla sürdürmesine bağlı olarak, iş ortamının önümüzdeki dönemlerde daha da iyileşeceğini ve yatırımların artacağını düşünüyoruz. Bu bağlamda kredinin, gittikçe istikrar kazanan ve uygun yatırım ortamları yaratacağına inandığımız Türkiye ekonomisindeki olumlu gelişmelere paralel olarak Türk üretici ve sanayicilerinin ilgisini çekeceğini umuyoruz. Hem bankamıza hem de Türkiye'ye duyulan bir güvenin ifadesi olarak kabul ettiğimiz bu kredi sözleşmesinin, Japonya ile Türkiye arasındaki ticari ilişkilerin geliştirilmesine de katkıda bulunacağına inanıyoruz.'' 
     
     ''TÜRKİYE İLE ÇALIŞMA BOĞAZİÇİ KÖPRÜSÜ İLE BAŞLADI'' 

     JBIC Genel Müdür Yardımcısı Tadashi Maeda, Türkiye'nin altyapısına yıllardan beri katkıda bulunduklarını, bunun başlangıç noktasının Boğaziçi Köprüsü'nün yapımı olduğunu ve İstanbul'daki tünel çalışmasında da beraber olunacağını ifade etti. 
     Maeda, uzun yıllardır Türkiye'ye duydukları güven neticesinde pek çok kredi uygulaması gerçekleştirdiklerini belirterek, ''Bu anlaşma ise, Türkiye'nin bankaları arasında İş Bankası'nı seçtiğimizi gösteriyor. İş Bankası'yla ilişkilerde elle tutulur bir sonuç alındı. Artık somut bir meyve verilmiş oldu'' diye konuştu. 
     İş Bankası ile ilişkileri geliştirmeleri halinde, somut sonuçlara ulaşılacağını ifade eden Maeda, şöyle dedi 
     ''Türk ekonomisi bu sonuçlara ulaştı. Yüzde 12'yi aşan büyüme çok etkileyici. Türkiye pazarı muazzam fırsatları barındırıyor. Yakın gelecekte bankadan bankaya gerçekleşen bu kredi, ikinci ve üçüncü kredilerle geliştirilebilir. Bu, programdaki performansa bağlı.'' İş Bankası Genel Müdür Yardımcısı Aykut Demiray da, kredinin Türkiye'de bir ilk uygulama olmasının ve bundan sonraki ortak çalışmalar için bir başlangıç niteliği taşımasının önemine işaret etti. 
     Demiray, projelerin yüzde 85'inin bu krediyle finanse edilmesinin mümkün olacağını, kredinin uygun şartlarda kullanılacağını belirterek, ''Firmalar bize başvuracak. Biz beğenirsek onları JBIC'ye bildireceğiz. Kredi riski İş Bankası'ndadır. Biz parayı peşinen almıyoruz. Alıp veriyoruz'' diye konuştu. 
     Aykut Demiray, resmi destekli ihracat kredisinin, Japonya'nın ticari faiz referans oranı baz alınarak, vadesine göre yapılandırılacağını bildirdi. 
     Krediyle Türkiye'deki ihracatçılar, orta ve uzun vadeli, taksitli ödeme yapabilecek. Japonya'daki ihracatçı ise ödemesini nakit olarak alacak. 
     
</TEXT>
</DOC>
