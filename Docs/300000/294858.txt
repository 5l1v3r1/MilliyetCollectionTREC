<DOC>
<DOCNO> 294858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/guncel/axgun02.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir çiçekle ölüme meydan okudu... 
</HEADLINE>
<TEXT>


Hülya Karamercan, kanserle mücadelesinde örnek aldığı "sarp kayadan fışkıran çiçek" fotoğrafıyla, Avrupa Medikal Onkoloji Birliği'nin yarışmasında birinci oldu 

Ayşegül Aydoğan İstanbul - Fotoğraf YURTTAŞ TÜMER 

"Eğer bir çiçek sarp kayanın içinden fışkırıp hayatına devam edebiliyorsa ben de bunu başarmalı, yaşama azmimi ve sevincimi hiçbir şartta kaybetmemeliydim. Çünkü o çiçek bendim..." 
Hülya Karamercan, 5 yıl önce meme kanserine yakalandı. Umudunu kaybetmedi, mücadeleyi seçti. Ona mücadele günlerinde güç veren 15 yıl önce Sumela Manastırı'na çıkarken çektiği çiçek fotoğrafıyla yıllar sonra ödül kazandı. 
Bir ay önce Viyana'da yapılan Avrupa Medikal Onkoloji Birliği Kongresi'nde ESMO kanser hastaları ve bakımlarını yapanlar için düzenlenen "Umut Resimleri" adlı yarışmada 150 fotoğraf arasından birinciliğe layık görülen fotoğraf, meme kanserini yenen bir Türk kadınına aitti. Yukarıdaki sözler de Karamercan'ın ESMO'da yaptığı konuşmada, fotoğrafın kendisinde uyandırdığı duyguların ifadesiydi. 
Kanser kuruluşları ve Roche Onkoloji Grubu'nun sponsorluğundaki yarışmada, Karamercan'ın "Hiçbir şey imk nsız değildir" adını verdiği fotoğraf, sarp kayanın arasından çıkıp var olmayı başaran çiçeğin hik yesini anlatıyordu. 
O yıllarda kansere yakalanacağını aklına bile getirmeyen Karamercan, bir gün geldi, ona mücadele gücü veren bu fotoğrafı gün ışığına çıkardı. Roche İlaç'ta Nakit Yönetimi uzmanı olarak görevli Hülya Karamercan, fotoğrafın öyküsünü ve kanserle mücadelesini şöyle anlattı 

Billboard olsun istiyorum 
" Bu fotoğraf her zaman için kalbimde ayrı bir yere sahip oldu. Yarışmayı duyunca, kanserli hastalara umut olabilecek bir resim denince bu fotoğraf örtüştü duygularımla... 
Hep bir umut vardı ama hiç bu kadar zorlu bir savaşa gireceğimi ummamıştım. O bunu yapabiliyorsa kayaların arasında ben de yapabilirim dedim. Benim dönüm noktam bu oldu ve herkesin de olması gerekli. Hayalim, fotoğrafımı bir gün billboardlarda görebilmek. 
Saçlarınız dökülse de yenisi çıkıyor. Arkadaşlarımın getirdikleri perukları saçlarım dökülmeden takmaya başladım. Oğlum çok üzüldü. Tekrar uzattım. Doktorlar için özel bir hasta oldum çünkü iki mememde 2 ayrı tipte kanserli kitle bulundu. Önemli olan hayatta kalabilmeniz." 

'5 yaşındayım' 

Yaşını söylemeyen Hülya Karamercan, tedaviden sonra doğum günlerini kendisine destek olan arkadaşlarıyla kutladığını belirterek, "Yaşlarımı 1, 2, 3, 4, 5 diye kutlamaya başladım. Şu an 5 yaşındayım" diyor. 


</TEXT>
</DOC>
