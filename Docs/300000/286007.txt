<DOC>
<DOCNO> 286007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun27.html </URL>
<DATE> 2004/11/04/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Hollanda'da yılın temizlik görevlisi bir Türk 
</HEADLINE>
<TEXT>

     Hollanda'da temizlik sektörünün çeşitli hizmet dallarında en başarılı çalışma yapan kişi ve kuruluşlara ''Golden Service Awards'' adıyla verilen ödüller kapsamındaki ''yılın temizlik çalışanı'' dalında bu yıl, Rotterdam'dan Sabit Turaçtemur seçildi. 
     ''GOM Schoonmaak' şirketinde bölüm şefi olarak çalışan 44 yaşındaki Turaçtemur'un, işyerinde meslektaşlarıyla sağladığı iş uyumu, yeniliklere açık ve yaratıcı olması, çalışmaya teşvik edici özelliği ve işinde sürekli yükselmesi gibi özellikleri dolayısıyla jüri tarafından bu ödüle layık görüldüğü bildirildi. 
     Emrinde 30 kişi çalışan Sabit Turaçtemur, halen Rotterdam'da 3 bin öğrencinin devam ettiği orta dereceli Albeda College okulunun temizlik işlerini yürütüyor. 
     ''Golden Service Awards'', yılın temizlikçisi yanında, eğitim, sağlık, kamu kurumları gibi değişik alanlardaki en iyi temizlik projeleri ile temizlik eğitimi dalındaki çalışmalara veriliyor. 
     ''Temizlik Sektörünün Oscarları'' adıyla anılan ''Golden Service Awards'' yarışması, Hollanda'da bu yıl üçüncü kez yapıldı. 
     İngiltere'de 15 yıldan bu yana aynı adla yapılan yarışma, uluslararası ''Kimberly-Clark Professional'' kuruluşu ve bu kuruluşa destek veren Service Management, FMG en VSR tarafından organize edildi. 
     Hollanda'da yılın temizlikçisi seçilen Turaçtemir, 1971 yılında 11 yaşında iken Hollanda'ya geldi. Bir süre otomobil lastiği ticaretinde çalıştı, meslek okulunu bitirdi ve 12 yıldan bu yana da temizlik sektöründe görev yapıyor. 
     Sabit Turaçtemur, bu sektörde böyle bir ödüle layık görülmekten büyük mutlu duyduğunu ve çok sevinçli olduğunu söyledi. 
     Temizlik sektöründe çalışmayı sevdiğini, ödüle de işini sevdiği için layık görüldüğünü anlatan Turaçtemur, işyerinde ve işinde huzurunu kaybetmediği sürece bu işi yapmaya devam edeceğini kaydetti. 
     
</TEXT>
</DOC>
