<DOC>
<DOCNO> 272835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/spor/yersen.html </URL>
<DATE> 2004/09/18/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Kazanç kapısı mı 
</HEADLINE>
<TEXT>


Sporcuyu ödüllendirmek onun uluslararası alanda elde ettiği başarının karşılığını vermek kadar, performansının sürekliliğini sağlamak açısından da önemli bir itici güç ögesidir. 
Ülkemiz koşullarında Avrupa, Dünya ve Olimpiyat şampiyonu olmuş sporcuların kazandıkları ödüllerin değerlendirmesini yaparken, bu nedenle çok daha titiz ve özenli davranılması gerektiği apaçık ortadadır. 
Özellikle amatör branşlarda zirveye giden yolun ne denli güçlükler ve tehlikeler içerdiğini göz önüne alırsak, spor yöneticileri ile teknik adamların sorumluluklarının boyutlarını da irdelemiş oluruz. 
Ancak son dönemlerde, üst düzey sporcuları teşvik etmek, onları daha iyi yaşam koşullarına kavuşturmak, gelecek kaygısından uzaklaştırmak amacıyla ödül yönetmeliğinde yapılan "iyileştirmelerin" ne yazık ki, kısa vadeli kazanç kapısı olarak algılanmaya başlandığını gözlüyoruz. 
Olimpiyat şampiyonluğuna ulaşmış, buna bir de rekor ekleme başarısı göstermiş Ay - Yıldızlı bir sporcunun sadece devletten alacağı ödül miktarı ortalama 400 milyar lira civarındadır. Orta vadeli performans değerlendirmesini iki olimpiyat arasındaki dört yıllık bir süreye yayarsanız, diğer organizasyonlarda elde edilecek başarıların getirisi hiç de küçümsenmeyecek boyutlara ulaşır. Ve asıl tehlike bu noktada başlar... 
Örnek mi İşte Nurcan Taylan...Türkiye'nin ilk kadın olimpiyat şampiyonu olma başarısını gösteren, ancak aynı çizgiyi spor alanı dışında sürdürmekte zorlanan Taylan, 21 yaşında halteri bırakma söylemlerine kapılıp gitmiş. 
Asgari bir olimpiyat daha yaşamaması için hiçbir neden yok. Aradaki diğer uluslararası müsabakalar da cabası... Ama o, son dönemlerde yaşadığı olayları gerekçe gösterip, kolay yolu seçme aşamasında. Olimpiyat altını karşılığı kazandığı ödül, Nurcan'ı ve ailesini ülkemiz koşullarında bundan sonraki yaşamlarında rahat ettirecek düzeyde. Nurcan "Bu işi bıraktım" derse kimse kolundan tutup zorla podyuma çıkaramaz.. 
Taksit taksit ödensin... 
Pek çok sporcu kardeşimiz şu anda gündeme getireceğimiz öneriye şiddetle karşı çıkabilir. Ancak biz, öncelikle başarıyı ödüllendiren zihniyet ve spor yöneticilerimizin kulaklarına kar suyu kaçırmış olalım 
Başta olimpiyat olmak üzere Dünya ve Avrupa şampiyonalarında kürsüye çıkan sporculara verilecek ödül tutarını arttıralım. Hatta koşullar elverirse ikiye katlayalım Spor sakatlanmalarından doğacak mağduriyetleri önlemek için özel sigortaların primlerini yükseltelim. Sosyal güvencelerini iflas aşamasındaki kuruluşların eline bırakmayalım. 
Ve bu aşamadan sonra gelin, başarılı sporcuların ödüllerini taksit taksit verelim. Alacaklarını bir, hatta iki yıla yayalım. Her ne kadar kazandıkları, yaşamlarının en büyük piyangosu değilse de, başarı ve performansta süreklilik sağlamak, verimliliği arttırmak için onlara farklı bir rota çizelim. Onları küçük hesaplardan vazgeçirelim. Ender yetişen bu yeteneklerin birkaç yılda kaybolup gitmesine izin vermeyelim. 
Uygulamanın dünyada örneği var mı, bilmiyorum 
Kimseyi taklit etmek durumunda değiliz. 
Çünkü biz yönetim tarzı, sosyal yapısı, spor anlayışı, abartılı sevinç ve hüzünleriyle "nev - i şahsına münhasır" bir ulusuz... 

Temsilciye zam 

Futbol Federasyonu sezon başında yerinde bir karar ile "gözlemciler ve temsilciler kurulu" oluşturup, MHK dışında yeni bir yapılanmanın temellerini attı. 
Geride kalan 5 haftada kurul üyelerinin tamamı süper ligde en az 3'er kez "gözlemci" sıfatıyla görev yaptı. Bir süre önce gözlemciler kurulunda yer alan isimlerin bundan böyle sadece "temsilci" olarak maçlara gitmesi kararlaştırıldı. Gerekçe, üyelerin hakem değerlendirmesi yapmasının etik açıdan doğru olmayacağı idi. "Hem savcı, hem hakim olmayalım" mantığı anlaşılır bir yaklaşımdı. 
Ortada küçük bir sorun vardı, o da kısa sürede halledildi. Sezon başında 75 milyon lira olan temsilci ücretleri 360 milyon liraya yükseltildi, harcırah ve yol masraflarıyla birlikte bu görev "cazip" bir hale getirildi. Tıpkı gözlemcilerde olduğu gibi derbi maçlarında rakamın ikiye katlanması öngörüldü... 

Ulusu'ya ret 

Sabri Çelik başkanlığındaki MHK bugünlerde rahat bir nefes aldı. Federasyon başkanlığı seçimi sonrası diğer listenin önderi Kemal Ulusu'nun mahkemeye yaptığı "Bu kurul yasal değil. Görevden alın. Bizi atayın" yolunda yaptığı itiraz önceki gün reddedildi. 
Üyelerden Muhittin Boşat'ın hakemlik dışında 11 yıl Kasımpaşaspor'da futbol oynadığını, Ali Can Lakot'un ise 7 sene A.Sebatspor'da, iki yıl Trabzon amatör kümesinde top peşinde koştuğunu, bir o kadar da antrenörlük yaptığını belgelerle ortaya kondu. MHK'nin 2 üyesinin spor adamlığı olma koşulu da böylece yerine getirildi. 
Dava sonuçlanmadı. Ama görünen o ki, Sabri Çelik ve arkadaşları istifa etmedikçe ya da 2-3 yıl sürmesi beklenen mahkeme kesin kararını vermedikçe, görevlerine "bağımsız kimlikleri ve kişilikleri" ile devam edecekler. 

Üçü birden gitmesin 

UEFA kupasındaki temsilcilerimizin önceki akşam aldıkları skorlar sıkıntı verici, rahatsız edici. Gazete manşetleri ve başlıklar ne kadar "umut pompalasa" da Gençlerbirliği, Beşiktaş ve Trabzonspor'un doksan dakikaya yansıyan futbolu hiç içaçıcı değil. 
Bodo karşısında sahaya sürdüğü takım eleştirildiği için Galatasaray derbisini düşündüğünü itiraf eden Del Bosque, yavaş yavaş bizden biri oluyor. Yarın ezeli rakibini yeneceğinden o kadar emin ki UEFA'da tur ise bu skorla çantada keklik... 
Ya Bilbao'yu böyle bir kıvamda yakalamış, zor denen tur kapısını aralamışken Ziya Doğan'ın yaptığına ne demeli İkinci gole isyan ederken tekmil kuralları çiğneyip kulübeyi terk eden Tolga kadar, Doğan'ın hatası yok mu bu skorun yaratılmasında Sakatların düzelmesi, sorunluluların hizaya gelmesiyle alternatifi artan Ziya hocanın, kritik anda oyuna neden müdahale etmediğini biz anlayabilmiş değiliz. 
Ve Gençlerbirliği... Erdoğan Arıca ile geçen yılki futbol kimliğinden giderek uzaklaşan ve tadı kaçan başkent ekibi böylesi kolay bir lokmayı yutmayı beceremedi. Tur, futbol kimliğini yitirmeye başlayan bu kadro ile zor görünüyor. 
Dileriz baktığımız pencereden gördüklerimiz bizi yanıltır. Ve 15 gün sonra haksız çıkan biz oluruz.. 



</TEXT>
</DOC>
