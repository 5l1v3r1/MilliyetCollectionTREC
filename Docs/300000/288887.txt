<DOC>
<DOCNO> 288887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/spor/spo05.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiç kuşkum yok 
</HEADLINE>
<TEXT>


Futbol Federasyon Başkanı Levent Bıçakcı, Milli Takım'daki atmosferin müthiş olduğunu belirtti, "İnanılmaz elektrik alıyorum. Ukrayna'yı yeneceğiz" dedi 

BİLAL MEŞE 


Umut dolu mesajlar 
MİLLİ Takımlar ile biraraya gelen, teknik kadro ve futbolcularla tek tek bayramlaşan Futbol Federasyonu Başkanı Levent Bıçakcı, Ukrayna maçı öncesinde umut dolu mesajlar verdi. Ukrayna'nın zorluk derecesi yüksek bir karşılaşma olacağını belirten Bıçakcı, "Ancak gördüğüm kadarıyla takımda müthiş bir atmosfer hakim. Ay - Yıldız'dan inanılmaz bir elektrik alıyorum" dedi. 

'Tek yürek olduk' 
TÜM takımların tek yürek olduğuna dikkat çeken Başkan Levent Bıçakcı, "Ümitler'den A2'sine kadar şimdiye kadar görülmemiş bir güçbirliği içindeyiz. Bu birliktelik gücümüze güç katacak. İyi bir aile olduk. Atmosfer mükemmel. Ukrayna maçını kazanmamız şart. Kazanma yolunda futbolculardan olumlu sinyaller alıyoruz. Geleceğe umutla bakıyoruz" ifadelerini kullandı. 

Taraftara çağrı 
BAŞKAN Bıçakcı, çarşamba günü oynanacak karşılaşmada seyirci desteğine de müthiş ihtiyaçları olduğunu yineledi ve "Almanya'daki finallere gideceğiz, bundan da asla kuşku duymuyoruz. Ukrayna maçında futbolcularımıza büyük iş düşüyor. Bunun yanı sıra tribün desteği de şart. Bu çocukların başaramayacağı zorluk yok. Yönetim olarak hep onların yanında olacağız" diye konuştu. 


</TEXT>
</DOC>
