<DOC>
<DOCNO> 294032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/yasam/yas01.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
4 kişinin katili afla çıkmış 
</HEADLINE>
<TEXT>


Kasımpaşa'da, 4 kişinin öldüğü 'kız kaçırma' saldırısı ile ilgili tutuklanan Tamkoşar'ın 2 ayrı cinayet suçundan cezaevinde hapis yattığı ve afla tahliye olduğu ortaya çıktı 

ELVAN EZBER İstanbul 

Kasımpaşa'da "kız kaçırma yüzünden" iki aile arasında yaşanan husumet sonucu 4 kişinin öldürüldüğü saldırı ile ilgili adliyeye sevkedilen 4 kişi tutuklandı, biri kadın 2 kişi de serbest kaldı. 
Tutuklananlardan baba Ali Tamkoşar'ın, daha önce iki ayrı cinayet suçundan cezaevinde yattığı ve afla tahliye olarak cezaevinden çıktığı öne sürüldü. 
Geçtiğimiz hafta meydana gelen saldırı sonrası gözaltına alınan Ali Tamkoşar, eşi Gülistan Tamkoşar, çocukları Sadettin ve Yaşar Tamkoşar, Ali Maral ile V.T. adliyeye sevkedildi. Duruşma sonucu Tamkoşar, çocukları Sadettin ve Yaşar Tamkoşar ile V.T cezaevine gönderildi, Gülistan Tamkoşar ile Ali Maral serbest kaldı. Ali Tamkoşar'ın, "Namussuzların ve ırz düşmanlarının sonu budur" diye bağırdığı duyuldu. 
Ali Tamkoşar, polisteki ifadesinde, Özdoğanlar ile 'kızının kaçırılması' sebebiyle kavgalı olduğunu söyledi. Tamkoşar'ın, "4 ay önce silahlı kişiler kızım Kadriye'yi evden kaçırdılar. Kızım 11 saat onların evinde kaldıktan sonra gidip geri aldım. Bu sebeple aramız açıldı. Mahallede benim namusumla ilgili sürekli konuşuyorlardı" dediği iddia edildi. Hakarete uğradığı için saldırıyı kafasına koyduğunu söyleyen Tamkoşar ifadesinde, "Hepsi otomobile binince 2 silahımla ateş etmeye başladım. Mermiler bitince üçüncü silahımı çekerek şarjörü boşalttım." dediği öne sürüldü. 
Alınan bilgiye göre, tutuklanan baba Ali Tamkoşar'ın, ifadesini savcılıkta değiştirdiği, olayın çocukları tarafından gerçekleştirildiğini söylediği iddia edildi. 




</TEXT>
</DOC>
