<DOC>
<DOCNO> 296477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/yazar/pulur.html </URL>
<DATE> 2004/12/10/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
5555 Afişle Türk Sineması 
</HEADLINE>
<TEXT>


TÜRKER İnanoğlu, sinemadan aldıklarını sinemaya veriyor. Önce Türvak Vakfı'nı kurdu, sonra Sinema ve Televizyon Okulu'nu açtı, bunları Türvak Sinema ve Tiyatro Müzesi izledi, 10 katlı Kültür Merkezi, 52 bin kitap, 31 bin film ve TV programı, 5600 afiş... 

TÜRVAK'ın çıkardığı ikinci kitap, 5555 Afişle Türk Sineması... 
1910'lu yıllardan günümüze kadar 5555 filmin afişi... 
Kolay mı "5555 sinema afişi" bulmak, sıraya sokmak, yan yana konulmuş iki tuğla boyunda bu kitabı çıkarmak... 

BU çalışma, 8 yıl önce başladı, Türker İnanoğlu ve 12 kişilik sinema tutkunu ekibi 8 yıl çalıştılar... 
Türker İnanoğlu bu macerayı şöyle anlatıyor 
"Çok büyük zorluklar içinde, 12 kişilik sinema tutkunu ekibimle, 8 yıllık bir çalışma sonucu, afişlerin kimisini devlet kütüphanelerinin depolarından, 40-50 senedir açılmamış, farelerin parçaladığı tozlu çuvalların içinden, kimilerini filmci ailelerin üçüncü dördüncü kuşak torunlarının çeyiz sandıklarından veya çerçevelenip asıldıkları duvarlardan, kimisi koleksiyonerlerin kasalarından, kimisi sevgili filmci arkadaşlarımın depolarından büyük bir çoğunluğunu da müzayedelerde çok büyük paralar ödeyerek temin ettim. 
Bilhassa sinemamızın ilk yıllarına ait, 1910 ile 1950 arasındaki yıllarda çekilen filmlerin afişlerini bulmak çok zor oldu çünkü bunlar zamanında ya imha edilmiş ya da amaçlarına hizmet ettikten sonra kese k ğıdı yapımında, tel dolaplara örtü yapmada ya da pencerelerde cam görevi görmesi için kullanılmıştı. İşte böyle zorluklar içinde bu kitabı nihayet ortaya çıkardık " 
Emeği geçen herkese, bu başarı kutlu olsun... 

"5555 Afişle Türk Sineması" tarihi bir belge... 
Yazarlar, sinema tarihçileri, eğitimciler, öğrenciler ve medya için başvuru kitabı... 
Afişlere baktıkça gördüğünüz filmleri hatırlıyor, o filmle anılarınız canlanıyor. 
5555 filmin ilk afişi resimsiz, yazılı el ilanı gibi. Kemal Film'in Muhsin Ertuğrul'a çevirttiği "Boğaz Esrarı", son afiş ise bu yıl oynatılan Uğur Yücel'in "Yazı Tura"sı... 
Türk filmlerinin afişlerini kimler çizmemiş ki 
Münif Fehim, Mimcim Mithat, İhap Hulusi, Adnan, Kemal Börteçin, Cemal Dündar, İbrahim Enez, Remzi Türemen, Erol Ağakay, Vala Somalı, Emrah Yücel ve Bedri Koraman.. 



</TEXT>
</DOC>
