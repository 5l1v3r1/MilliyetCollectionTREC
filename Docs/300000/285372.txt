<DOC>
<DOCNO> 285372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun41.html </URL>
<DATE> 2004/11/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
ABD medyası bu kez dikkatli 
</HEADLINE>
<TEXT>

     ABD'de 2000 yılı başkanlık seçiminin sonucunu farklı açıklayarak fiyaskoya neden olan medya, bu seçimde aynı hataya düşmemek için çok dikkatli olacak. 
     Özellikle televizyon kanalları, Demokrat Parti ve Cumhuriyetçi Partili iki başkan adayının oylarının anketlere göre birçok eyalette birbirine çok yakın olması dolayısıyla hangi adayın kazandığını açıklarken, partilerin saptırmasına karşı sağlam kaynaklardan aldığı bilgiye dayanacak. 
     Bu seçimde medyanın buluştuğu nokta, Amerikan haber ajansı Associated Press'in AP ana kaynak olarak alınması. AP, eyaletlerde kimin kazandığını duyuran ana kaynak olacak ve diğer medya kuruluşları da AP'yi temel alacak. 
     Televizyon kanalları, birbirinden etkilenmemek için diğer kanalları izlemeyecek. Geçen seçimde, birçok televizyon kanalının birbirinden çok etkilendiği ve sonuçları, sağlam kaynaklardan almadan, birbirinden kopya ederek duyurduğu ortaya çıkmıştı. 
     CNN televizyonu muhabiri Bill Hammer, ''Bu kez çok dikkatli olacağız. Analiz, kullandığımız bilgisayar programı ve teknoloji, geçen seçime göre çok daha gelişmiş. Eğer bir eyalette sonuçlar birbirine çok yakınsa o eyalette belli bir adayın kazandığını açıklamaktan kaçınacağız'' dedi. 
     Bir önceki seçimde, Florida'da iki adayın oyları birbirine çok yakındı. Seçim gecesi televizyon kanallarının bazıları 2000 yılında Cumhuriyetçi Parti'nin başkan adayı George W. Bush'u, bazı televizyon kanalları da Demokrat Parti başkan adayı Al Gore'u, Florida'nın ve dolayısıyla seçimin galibi ilan etmişti. 
     Bu seçimde de adayların oyları anketlere göre birbirine çok yakın ve yine 27 seçici oyuyla seçimin sonucu üzerinde büyük etkisi olan Florida eyaletinde kimin kazandığını tespit etmenin zor olabileceği yorumu yapılıyor. Florida'nın yanı sıra Ohio, Pennsylvania gibi eyaletlerde de sıkıntı olabilir. 
     ABC televizyonu yetkilileri de sonuçları açıklamada sıkıntı yaşanmaması için, iki başkan adayı arasında yüzde 1'den daha az fark olursa o eyalette kimin kazandığını açıklamama kuralı getirdi. 
     CNN'in de arasında olduğu bazı televizyon kuruluşlarının, hata olmaması için seçim yayınını önceden birkaç kere prova ettiği belirtiliyor. 
     ABD'de bugün sandık başına giden seçmenler, eğer isterlerse oy verdikten sonra Edison Media Research adlı kuruluşa kime oy verdiklerini söyleyecek. Bu kuruluş da oy verme işlemi tamamlanan yerlerde tahmini ilk sonuçları açıklayacak. 
     
</TEXT>
</DOC>
