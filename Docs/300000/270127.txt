<DOC>
<DOCNO> 270127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonspo24.html </URL>
<DATE> 2004/09/08/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Galatasaray'da eski başkanların söz düellosu 
</HEADLINE>
<TEXT>

     Galatasaray Kulübü'nün aylık olağan divan kurulu toplantısı bugün yapıldı. 
     Galatasaray Lisesi Tevfik Fikret Salonu'ndaki toplantıda en çok konuşulan, geçen günlerde bir gazetede ''Beyaz eller operasyonu'' başlığıyla yayınlanan ve kulübün bazı eski başkanlarının yolsuzluk yaptığı iddialarının yer aldığı haber oldu. Toplantıda söz alan eski başkanlar Mehmet Cansun ve Faruk Süren, başkan Özhan Canaydın'ın bu konuya bir an önce açıklık getirmesini istedi. 
     Toplantının son bölümünde söz alan kulüp başkanı Özhan Canaydın, söz konusu haberde, yolsuzluk iddialarını bir yöneticinin açıkladığının yer aldığını, ancak kendisinin bu tip sorunları camia içinde çözme yoluna gideceğini ve basına sızdırmak gibi bir davranışının olamayacağını söyledi. 
     Daha önce birlikte çalıştığı Mehmet Cansun ve Faruk Süren ile hiçbir ihtilafının olmadığını vurgulayan Canaydın, ''Böyle bir hatayı yapmayacak kadar bilinçliyim. Şu an tüm oklar bana çevrili. Böyle bir hatayı yapabilir miyim Katiyen böyle bir olayın içinde değiliz, olmayız'' dedi. 
     Tüm eski başkanların yanında olacağını ve onları destekleyeceğini anlatan Canaydın, ''Kendime o kadar güveniyorum ki aslanlar gibi ayakta duracağım. Her türlü hücuma karşı ayakta duracağım. Yapılan yıpratma olayları, Galatasaray'ın çok güzel giden gidişatına çelme takmaktır'' diye konuştu. 
     Seyrantepe'de yeni bir stat yapımı için kulübe tahsis edilen alanın tapusunu almak için çalışmaların sürdüğünü de ifade eden Canaydın, Ali sami Yen Stadı'nın da aynı koşullarda Galatasaray'ın elinde bulunacağını, buraya yapılacak yatırımlarda en büyük ortağın kulüp olacağını bildirdi. 
     Canaydın, sportif başarısızlığa karşın ürün satışlarındaki artışın kendilerini çok mutlu ettiğini de belirterek, bu satışlarda geçen ay cironun 1 trilyon lirayı geçtiğini kaydetti. 
     Özhan Canaydın, futbol dışı gelirlerle borç yükünü yavaş yavaş azaltmaya çalışacaklarını sözlerine ekledi. 
     
     CANSUN ''CEKETİMİ ALIP GİDERİM'' 
     Eski başkan Mehmet Cansun, divan kurulundan, yolsuzluk iddialarının görüşülmesi için olağanüstü bir toplantı yapılmasını istedi. 
     Gazetede yer alan konuyla ilgili haberde, eski başkan ve yöneticilerin töhmet altında bırakıldığını kaydeden Cansun, bu iddiaların altında hiçbir belgenin ortaya çıkarılamadığını söyledi. 
     Adeta ''bir hayalet oyunu'' oynandığını ifade eden Cansun, kendi içlerinde yapacakları olağanüstü toplantıda, ortaya konulacak yolsuzluk belgelerine veya duyumlarına gerekli yanıtı vermeye hazır olduğunu bildirdi. 
     Herkesin bir haysiyeti bulunduğunu belirten Cansun, ''Herhangi bir yolsuzluğum varsa, ceketimi alıp giderim. O yolsuzluğu yaptıysam, zaten bu camiada yerim yoktur. Birbirimizi kırmadan, kavga etmeden, neyse bunun diyeti birbirimize ödeyelim. 1 milyon metrekare arsa da alsak, birbirimizi yemeye devam edersek, bizden hiçbir şey olmaz'' diye konuştu. 
     
     SÜREN ''İDDİALAR BOŞ'' 
     Eski başkanlardan Faruk Süren de yolsuzluk iddialarıyla ilgili gazetede yer alan haberin bir yöneticiden çıkmasının, kulüp için çok vahim olacağını söyledi. 
     Özhan Canaydın'ın bir an önce bu konuyu açıklığa kavuşturması gerektiğini kaydeden Süren, iddiaların da boş laf olduğunu ileri sürdü. Süren, ''Galatasaray boş lafla yönetilemez. Bugün gazetede çıkanlar sadece boş laftır'' dedi. 
     İcraat yapanın mutlaka eleştirileceğini, hiçbir divan kurulu toplantısında işadamı Sahip Som ile yapılan anlaşma veya çok sayıda oyuncu transferi yapılıp büyük bir kısmından yararlanılamaması gibi olumsuzlukları gündeme getirmediğini anlatan Süren, şöyle konuştu 
     ''Buraya üzüntümü paylaşmak için geldim. Bu tür yayınlar, bizlerden çok kendilerini ve Galatasaray'ı zedeler. Bunlar ancak boş laf neticesidir. Hiçbir şey yapmayan insanların ürettiği ifadelerdir. Geçmişin başarılı uygulamaları lekelenerek mazeret üretilemez. Bu haber, yazıldığı gibi bir yöneticiden çıkmışsa çok vahimdir. Ben ve yönetici arkadaşlarım, soygun ve hırsızlık yaptıysak, karşınızda nasıl konuşabiliriz Bunlara inanabiliyor musunuz Başkan derhal bu hadiseye bir açıklık kazandırmalı. Bir gazete uydurmasıysa veya bir yöneticiden çıktıysa, ona göre gereken yapılmalıdır.'' Toplantının sonunda basın mensuplarının sorularını da yanıtlayan Süren, bu konuları basına sızdıran yöneticiyi tanıdığını ve başkan Canaydın'a adını ileteceğini söyledi. 
     
     GALATASARAY ADASI'NA ELEŞTİRİ 
     Divan kurulu üyelerinden Duygun Yarsuvat, sarı-kırmızılı kulübün Kuruçeşme'deki Galatasaray Adası'nı, bir başkasının işletmesine vererek kaybettiğini savundu. 
     Yarsuvat, adada şu anda Galatasaray'ın yararına hiçbir şey olmadığını savunarak, ''Galatasaray'ın adası yok. Bu bir buz ada. Bunun rezaleti de ayyuka çıkmış durumda. 50 yıllık Galatasaray Adası, buz adası oldu. Markamızı kaybetmiş bulunuyoruz. Tapusu bizde olan, değer biçilemeyen adayı bu hale getiriyorsak, stat için tahsis edilen araziyi ne hale getireceğimizi düşünmek gerekir'' dedi. 
     Divan kurulu toplantısına başkan Özhan Canaydın'ın yanısıra yönetim kurulu üyeleri Ergun Gürsoy, Refik Arkan, Turgay Kıran, Fatih Gökşen, Cengiz Özyalçın ve Şükrü Ergün de katıldı. 
     Toplantının sonunda divan kurulu başkanlığı, yolsuzlukla ilgili iddiaları kendi içinde çözmek için bir toplantı yapmak üzere üyelerden yetki aldı. 
     
</TEXT>
</DOC>
