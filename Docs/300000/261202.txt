<DOC>
<DOCNO> 261202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur24.html </URL>
<DATE> 2004/08/06/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
"PKK'lıya anıtmezar"... Vali "Araştırma başlattık" 
</HEADLINE>
<TEXT>

     Kahramanmaraş Valisi İlhan Atış, Pazarcık İlçesi Seyrantepe Köyü'nde terör örgütü PKK-Kongra-Gel mensubu terörist Engin Sincer adına yaptırılan mezarla ilgili olarak çok yönlü araştırma başlattıklarını söyledi. 
     Atış, gazetecilere yaptığı açıklamada, Valilik makamının konuyu çok yönlü olarak incelediğini belirtti. 
     Hukuka aykırı olan hiçbir şeye izin vermelerinin mümkün olmadığını ifade eden Atış, ''Seyrantepe Köyü'nde Engin Sincer adına yaptırılan mezarla ilgili çok yönlü araştırma başlattık. Siz de biliyorsunuz ki bizim hukukumuzda mezar açılışı diye bir şey yok, tören de yok. Emniyet ve Jandarma'daki uzman arkadaşlar konuyu inceliyor'' diye konuştu. 
     Atış, Pazarcık Kaymakamlığı'na vekalet eden Türkoğlu Kaymakamı'nın da konuyu incelediğini, hukuk çerçevesinde Türkiye Cumhuriyeti kanunlarına aykırı bir şeye izin vermelerinin mümkün olmadığını ifade etti. 
     Mevzuatta, mezar açılışı ve töreni diye bir şey olmadığını, mezarlığın yapımıyla ilgili olarak Bayındırlık İl Müdürlüğü'nün de inceleme yaptığını belirten Atış, şöyle konuştu 
     ''Bu yapılan şey, bizim mezarlarımızda gördüğümüz ailelerin yaptırdığı şekilde bir mezar mı, yoksa anıt şeklinde nitelendirilir bir yapı mı Bayındırlık Müdürlüğü bunu inceliyor. Ondan sonra mevzuat çerçevesinde böyle bir şeyin yapılıp yapılmayacağını göreceğiz. 
     Ben şu anda anıt mezar lafını kullanmıyorum ama mezar ölçüsünü aşan bir yapı olmuşsa gayet tabi gerekeni hemen yapacağız. Bu konuda tavizimiz yok. Mezarın üzerindeki yazıların da mevzuata uygun olup olmadığını inceliyoruz. Bunun normal bir mezar olup olmadığını inceliyoruz. Böyle bir mezar suç unsuru ve bölücü bir unsur taşıyor mu, bunu da inceliyoruz. Ona göre gereken yapılacaktır.'' Terör örgütü PKK-Kongre-Gel yöneticilerinden Engin Sincer, geçen yıl 15 Ağustos'ta Irak'ın kuzeyinde Kandil Dağı'nda bir kampta ''Eve dönüş yasasına'' sıcak baktığı gerekçesiyle öldürülmüştü. Sincer, Kahramanmaraş'ın Pazarcık İlçesi Seyrantepe Köyü'nde toprağa verilmişti. 
     
</TEXT>
</DOC>
