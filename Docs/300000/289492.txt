<DOC>
<DOCNO> 289492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun41.html </URL>
<DATE> 2004/11/17/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Yunanistan Batı Trakya'da durum normale döndü 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, dün Batı Trakya'daki Şahin köyünde, bir dizi film çekim ekibiyle köylüler arasındaki gerginliğin sona erdiğini ve durumun normale döndüğünü söyledi. 
     Andonaros, yaptığı basın toplantısında, Şahin köyündeki bir camide, özel Alfa televizyonunda yayınlanan ''Arhipelagos'' adlı dizi için çekim yapan ekibin bazı kadın üyelerinin yarı çıplak görülmesi üzerine köylülerle çekim ekibi arasında zaman zaman kavgaya varan gerginliğe ilişkin soruları yanıtladı. 
     Yunan hükümetinin, tüm dinlerin kutsal saydığı yerlere kesin saygı gösterilmesi gerektiğini vurguladığını belirten Andonaros, Şahin'de yaşanan gerginliği ''münferit bir olay'' olarak niteledi. 
     Yunan ve Türk basın-yayın organlarının olaya sorumlu bir biçimde yaklaştıklarını da kaydeden Andonaros, Şahin'deki gerginliğin Türk-Yunan ilişkilerini olumsuz etkilemesininse söz konusu olmadığını belirtti. 
     Bu arada, dün gece Şahin köyünden İskeçe Suçüstü mahkemesine sevk edilen ve daha sonra serbest bırakılan 12 kişiden oluşan çekim ekibi hakkında dava açılacağı öğrenildi. 
     İskeçe Suçüstü mahkemesinin dava dosyasını sevk ettiği Yüksek Mahkeme'nin davanın görüleceği mahkemeyi ve duruşma tarihini daha sonra belirleyeceği açıklandı. 
     
</TEXT>
</DOC>
