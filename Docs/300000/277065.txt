<DOC>
<DOCNO> 277065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/yasam/ayas.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm peşlerini hiç bırakmadı 
</HEADLINE>
<TEXT>


Mersinli Çakıroğlu ailesinin 6 üyesi 15 yıl içinde dramatik şekilde hayatlarını kaybetti. Aileden geriye üç kişi kalmıştı ama biri de önceki gün uyuşturucudan son nefesini verdi 

ALİ ŞEN, MUSTAFA İNSAN Mersin DHA 

Çakıroğlu ailesi 34 yıl önce Kahramanmaraş'tan Mersin'e göç etmişti. 
Baba Ahmet Çakıroğlu, 1970'de geldiği kentte müteahhitlik yapmaya başladı. Kısa sürede büyük bir servet yapan Çakıroğlu, ilk karısı Fadime Fatma Çakıroğlu ile yaptığı evlilikten Akgün ve Adnan adlı iki oğul sahibi oldu. 
Ancak çift 1984 yılında şiddetli geçimsizlik nedeniyle boşandı. 
Çakıroğlu, aynı yıl ikinci karısı Handan Çakıroğlu ile evlendi ve bu evlilikten Ahu ve Açelya adlı iki de kızları oldu. 

Serviste ölüm 
Aile, ilk acıyı 5 yaşındaki Ahu'nun 1989'da okul servisinden inerken ceketinin kapıya sıkışması sonucu sürüklenip ölmesiyle yaşadı. Aradan 2 yıl geçmişti ki, arkadaşlarıyla tatil yapan 13 yaşındaki oğulları Akgün, Erdemli'de yüzerken denizde kayboldu. Aile bir kez daha sarsıldı. Bir süre sonra cesedi bulunan Akgün'ün yapılan otopsisinde uyuşturucu kullandığı ortaya çıktı. 
Yıl 1994'e gelmişti ki, bu kez baba Çakıroğlu, ilk eşinin Mersin'de ölen bir yakınının cenazesini otomobiliyle memleketine götürürken direksiyon başında kalp krizi geçirdi. Meydana gelen kazada, baba Ahmet Çakıroğlu ile ilk eşi Fatma Çakıroğlu, babası Cuma Çakıroğlu ile akrabası Hasan Demir öldü. 
Babanın da ölmesi üzerine ailenin işlerini Adnan Çakıroğlu devraldı. 
Ancak Adnan Çakıroğlu gece hayatına ve uyuşturucuya alışmıştı. Hafta sonunda liseli sevgilisi tarafından terk edilen Çakıroğlu, önceki gün ölü bulunduğunda yüksek dozda eroin aldığı belirlendi. 
Adnan Çakıroğlu dün Şehir Mezarlığı'nda annesi ve babasının yanında toprağa verilirken ailenin sağ kalan fertleri Handan ve Açelya Çakıroğlu törende sinir krizi geçiriyordu. 


</TEXT>
</DOC>
