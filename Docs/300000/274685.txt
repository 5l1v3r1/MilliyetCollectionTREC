<DOC>
<DOCNO> 274685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas10.html </URL>
<DATE> 2004/09/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Akraba evliliği kitaplaştı 
</HEADLINE>
<TEXT>

     Osman Nuri BOYACI DENİZLİ, DHA 
DENİZLİ'de tekstil mühendisi Mustafa Soylu, akraba evliliğinin yarattığı sorunları ve ailelerin yaşadığı acıları romanlaştırdı. 
     Eke Tekstil'de çalışan iki çocuk babası Mustafa Soylu, akraba evliliğinin kuşaklara yayılan acısını yakınlarında gördüğünü ve çok etkilendiği için kitap yazdığını söyledi. Korkuyorum Baba Korkuyorum' adlı romanı iki yılda yazdığını, daha sonra yayınlanması için kitapevleriyle görüştüğünü söyleyen 37 yaşındaki Soylu, "Birharf Yayınevi basmayı kabul etti ve kitabım 2 bin 300 basıldı. Romanımda akraba evliliğinin ailelere yaşattığı acıları ve bu acının sonraki kuşaklara da nasıl yansıdığını anlatmaya çalıştım. Akraba evliliğinin acısını yaşayan yakınlarım oldu. Onların çektiği sıkıntıları, acıları gördüm, insanları akraba evliliği konusunda uyarmak için bu kitabı yazdım'' dedi. 
     
     EN ÇOK SATANLAR LİSTESİNDE 
     İstanbul Teknik Üniversitesi Tekstil Mühendisliği Bölümü mezunu Mustafa Soylu'nun ilk romanı kitapçıların yanı sıra internet üzerinde kitap satışı yapan sitelerde de satılmaya başlanırken, bazı sitelerde en çok satanlar listesine girdi. 
     Soylu, romanının ilgi görmesinin kendisini sevindirdiğini belirterek, "Kitabın okullarda tavsiye edilen kitap olması için Talim Terbiye Kurulu'na da başvurduk. Başvurumuz kabul edilirse, sponsorlar aracılığıyla bastırıp liselerin kütüphanelerine göndereceğiz'' diye konuştu. Roman, Emine Dudu adlı kadının babasının isteğiyle amcasının oğlu Osman'la evlendirilmesini, çiftin ilk çocukları Hayriye'nin akıl hastası doğmasını, ailenin yaşadığı acıları anlatıyor. 
     
</TEXT>
</DOC>
