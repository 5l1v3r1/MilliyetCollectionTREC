<DOC>
<DOCNO> 261224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur46.html </URL>
<DATE> 2004/08/06/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Irak'ta 3 Türk rehin, 2 Türk kayıp 
</HEADLINE>
<TEXT>

     Dışişleri Bakanlığı, Irak'ta halen rehine olduğu ileri sürülen üç, kayıp durumunda olduğu bildirilen iki Türk vatandaşının bulunduğunu bildirdi. 
     Bakanlıktan yapılan açıklamada, Irak'ta yeniden imara ve istikrarın tesisine yönelik faaliyet ve çabaların sürdürüldüğü, ancak Irak'ın güvenlik açısından riskli bir ülke olmaya devam ettiği belirtilirken, şöyle denildi 
     ''Irak Geçici Hükümeti ve çokuluslu gücün gösterdikleri tüm gayretlere rağmen, Irak'ta asayiş, düzen ve güvenlik henüz sağlanamamıştır. Bu ortamda Irak'a giden vatandaşlarımız ile Irak'ta iş yapan nakliye, ihracat ve müteahhitlik şirketlerimizin personeli de ciddi ölçüde can ve mal güvenliği riskine maruz bulunmaktadır. 
     İlgili makamlarımıza ulaşan bilgilere göre, halen rehine olduğu ileri sürülen üç, kayıp durumunda olduğu bildirilen iki vatandaşımız bulunmaktadır. Bu vatandaşlarımızın akıbetlerinin belirlenmesi ve kurtarılması için bakanlığımızın ve devletimizin diğer ilgili kurumlarının bütün imkanları, Iraklı bazı kesimlerin de katkısıyla seferber edilmiştir. Bu sayede rehine durumundaki bazı vatandaşlarımızın serbest bırakılması sağlanmış olup, bu yoldaki çalışmalarımız çok yönlü olarak sürdürülmektedir.'' Açıklamada, rehin alma veya silahlı saldırılar nedeniyle son dönemde üç Türk vatandaşının hayatını kaybettiği belirtilerek, ''Bu vatandaşlarımıza Allah'tan rahmet, ailelerine ve yakınlarına başsağlığı diliyoruz. Devletimiz bu vatandaşlarımızın ailelerine yardım elini uzatacaktır'' denildi. 
     
     GÜVENLİ TİCARET 
     Irak'ta iş yapan çeşitli sektörlere mensup şirketler ve personelin güvenlik şartlarının mümkün olduğunca iyileştirilebilmesi amacıyla, bu sektörlerin çatı kuruluşları ve bazı şirketlerle devletin ilgili kurumlarının temsilcilerinin katılımıyla Dışişleri Bakanlığı'nda bir dizi toplantı düzenlendiği belirtilen açıklamada, şunlar kaydedildi 
     ''Bu temasların da sonucu olarak, Irak'taki güvenlik riski ve tehlikelerinin asgari düzeye indirilmesini teminen, yol güvenliği, güvenli aktarma ve depolama alanları, alternatif güzergahlar, personel düzenlemeleri, Iraklı makamlarla işbirliği ve sigorta konularında bir dizi ilave güvenlik ve lojistik önlem tespit edilmiştir. 
     Bu önlemlerin detayları bu aşamada güvenlik gereği sadece ilgili şirketlerin çatı kuruluşlarıyla paylaşılmaktadır. Hükümetimizin bu önlemlerin uygulanmasına destek olacağı da Irak'ta iş yapan şirketlerimizin çatı kuruluşlarına duyurulmuş bulunmaktadır.'' Irak halkına insani yardımda ve Irak'ın yeniden imarına katkıda bulunulmasının BM kararlarıyla uluslararası topluma verilen bir görev olduğunun önemli olduğu ifade edilen açıklamada, ''Türkiye, esasen köklü bağları bulunan Irak halkının insani ihtiyaçlarını gidermeye yönelik yardımlarını güçlü bir şekilde sürdürecektir'' denildi. 
     
</TEXT>
</DOC>
