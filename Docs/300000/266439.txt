<DOC>
<DOCNO> 266439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/siyaset/axsiy01.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP, faiz, repo ve fon zengini oldu 
</HEADLINE>
<TEXT>


AKP, 6 ayda faiz, repo ve fon olarak toplam 2.7 trilyon lira kazandı. Devletten 52.7 trilyon lira yardım alan AKP, marttaki yerel seçimlerde 12 trilyon lira harcadı 

ABDULLAH KARAKUŞ Ankara 


AKP, 2004'ün ilk 6 ayında bankaya yatırdığı paradan faiz, repo ve fon olarak toplam 2.7 trilyon lira kazandı. Aynı süreçte 45.2 trilyon lira harcama yapan AKP, hiçbir bağış ve yardım yapmadı. 
AKP yönetimi, partinin 2004'ün ilk 6 ayına ilişkin gelir ve giderlerini gösteren kesin hesap cetvelini internet sitesinden açıkladı. Devletten 52.7 trilyon lira yardım alan AKP, marttaki yerel seçimlerde 12 trilyon lira masraf yaptı. AKP'nin en büyük gideri, teşkilatlara yapılan 15 trilyon lira yardım oldu. Bu rakam, giderlerin yüzde 33.3'ünü oluşturdu. Geçen yılki hesaptan AKP'nin satıcılara 245 milyar lira borcu kalırken, bu rakam ilk 6 ay sonunda 437 milyar liraya çıktı. 
Bankalarda halen 17.2 trilyon lirası olan AKP'nin teşkilattan da 2.3 trilyon lira alacağı var. AKP, satış gelirlerinden 4.8 trilyon, parti malvarlığı gelirlerinden banka, faiz, repo, fon 2.7 trilyon lira kazandı. Ayrıca AKP'ye yapılan bağışların 10.5 milyar lirada kalması dikkati çekti. Gider kalemleri şöyle 
Malzeme 8 trilyon yüzde 17.8 
Taşıt, demirbaş, haklar, özel maliyet, araştırma ve geliştirmeleri kapsayan sair gider 3 trilyon yüzde 6.7 
Basın - yayın 2.1 trilyon yüzde 4.8 
Personel 771 milyar yüzde 1.1 
Kira 584 milyar yüzde 1.3 
Haberleşme 543 milyar yüzde 1.2 
Isıtma, aydınlatma 444 milyar 1 
Temsil ve ağırlama 32 milyar 0.1 
Seyahat 466 milyar yüzde 1 
Taşıma 144 milyar yüzde 0.3 


</TEXT>
</DOC>
