<DOC>
<DOCNO> 272884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun21.html </URL>
<DATE> 2004/09/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Verheugen ''Türkiye ile aramızda zamanlama sorunu yaşanıyor'' 
</HEADLINE>
<TEXT>

     Türkiye'nin Avrupa Birliği AB Daimi Temsilcisi Büyükelçi Oğuz Demiralp ile görüşen AB Komisyonu'nun Genişlemeden Sorumlu Üyesi Günter Verheugen, ceza yasa tasarısının geri çekilmesi nedeniyle Komisyonun Türkiye ile ilgili hazırladığı raporda zamanlama sorunu doğduğunu bu nedenle Türkiye'den açıklama istediklerini söyledi. 
     İlerleme Raporu'nun şu ana kadar TCK'nın Meclis'ten geçmiş gibi kaleme aldıklarını vurgulayan Verheugen, "ancak şimdi tekrar bir gözden geçirme sorunu yaşanacak" şeklinde konuştu. 
     Komisyon raporunun Türkiye'nin ceza yasa tasarısının raporun yayınlanacağı 6 Ekim tarihinden önce kabul edileceği varsayımı üzerine yazıldığını ifade eden Verheugen, ''TCK'nın kabulü ertelendi ve ortada yeni bir tarih yok. TCK ne zaman kabul edilecek ve içeriğinde önemli bir değişiklik olacak mı Ankara'dan gelecek cevap bizim değerlendirmemiz için önemli olacaktır'' diye konuştu. 
     Başbakan Yardımcısı ve Dışişleri Bakanı Abdullah Gül'e Temmuz ayındaki ziyaretinde, Komisyonun Kopenhag siyasi kriterlerine uyum çerçevesinde Türkiye'den beklentilerini açıklayan bir liste verdiğini ve bu listede TCK'da yapılması beklenen değişikliklere yer verildiğini kaydeden Verheugen, Türkiye'de hukukun üstünlüğünün yeterli derecede ve Avrupa Birliği standartlarında olmasının sağlanmasının, temel hak ve hürriyetlerin uygulamaya konulmasının bu kanunla ilgili olduğunu söyledi. 
     Verheugen, Komisyon raporunun yayınlanmasında bir gecikme olmasının söz konusu olmadığını da söyledi. 
     Büyükelçi Demiralp ise Türkiye ile AB arasında uzun zamandır çalışmalar yürütüldüğünü ve zaman zaman gerilimli anların olabileceğini belirterek, ''Bu da onlardan biriydi ama geride kaldı. Komisyonla işbirliğimiz karşılıklı saygı çerçevesinde devam edecektir'' dedi. 
     Türkiye'nin söz konusu reform paketini tamamlamaya kararlı olduğunu ifade eden Demiralp, ''Bunlar sadece Kopenhag kriterleri değildir aynı zamanda Ankara kriterleridir'' diye konuştu. 
     Demiralp, sorunun sadece zamanlamayla ilgili olduğunu dile getirdi. 
     Verheugen ile Demiralp, basın açıklamalarını ayrı ayrı yaptı. 
     
     Verheugen, Türkiye'deki gelişmelerle ilgili bilgi aldı 

     Konuya ilişkin açıklama yapan Verheugen'ın sözcüsü Jean Christophe Filori, Verheugen'ın yeni Avrupa Birliği Komisyonu üyeleriyle yaptığı toplantıdan öngörülenden daha önce ayrılarak, Türkiye'deki son siyasi gelişmelerle ilgili bilgi almak üzere Brüksel'e geçme kararı aldığını belirtti. 
     Verheugen, Türk Ceza Kanunu tasarısının Meclis'ten geçmemesinin endişe verici olduğunu, tasarının yasalaşmasının Türkiye'nin bir hukuk devleti ile yönetilmesi açısından önemli olduğunu vurgulamıştı. 

     
</TEXT>
</DOC>
