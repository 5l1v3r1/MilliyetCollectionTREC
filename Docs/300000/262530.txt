<DOC>
<DOCNO> 262530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur40.html </URL>
<DATE> 2004/08/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çakıcı'nın yurtdışına kaçışına ilk dava... 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı'nın yurtdışına kaçarken kullandığı yeşil pasaportun sahibi eski MİT görevlisi Faik Meral ile Çakıcı'nın kardeşi ve yeğeninin de aralarında bulunduğu 6 sanık hakkında dava açıldı. 
     AA muhabirinin aldığı bilgiye göre, İstanbul Cumhuriyet Savcılığı, Çakıcı'nın, ''Karagümrük Spor Kulübü Lokali Baskını Davası'' kapsamında ''çıkar amaçlı suç örgütünün kurucusu ve lideri olmak'' suçundan çarptırıldığı 3 yıl 4 aylık hapis cezasının Yargıtay'ca onanmasından sonra yurtdışına kaçışına ilişkin yürüttüğü soruşturmayı, bir kısım sanıklar yönünden tamamladı. 
     Hazırlanan iddianamede, Çakıcı'nın Avusturya'da yakalanmasından sonra yurtdışına çıkarken yeşil pasaportunu kullandığı anlaşılan eski MİT görevlisi Faik Meral'in, TCK'nın 314 1. maddesi uyarınca ''çıkar amaçlı suç örgütüne yardım ve yataklık etmek'' suçundan 1 ile 2 yıl arasında hapis cezasına çarptırılması istendi. 
     Olayın ortaya çıkmasından sonra İzmir'de gözaltına alınarak İstanbul'a getirilen Meral, 19 Temmuz 2004 tarihinde nöbetçi hakim tarafından tutuksuz yargılanmak üzere serbest bırakılmış, ancak savcılığın itirazı üzerine mahkeme heyetince hakkında çıkartılan gıyabi tutuklama kararı uyarınca aynı gece yeniden gözaltına alınarak ertesi gün sevk edildiği İstanbul 12. Ağır Ceza Mahkemesi'nce gıyabi tutukluluğu vicahiye çevrilerek cezaevine konulmuştu. 
     
     ÜVEY OĞLU ÖLDÜRME PLANI 
     İddianamede, Çakıcı'nın kaçışına ilişkin yürütülen çalışmalar kapsamında üvey oğlu Onur Özbizerdik'i öldürmek için plan yaptıkları ortaya çıkınca gözaltına alınan ve 6 Temmuz 2004 tarihinde de tutuklanan Alaattin Çakıcı'nın yeğeni Adem Çakıcı ile Murat Aydın Şakir, Cem Akarsu ve Ozan Güngören'in de ''çıkar amaçlı suç örgütü üyesi olmak'', ''Ateşli Silahlar Kanunu'na muhalefet etmek'' ve ''sahte kimlik kullanmak'' suçlarından dolayı 6.5 ile 15'er yıl arasında ağır hapis cezalarına çarptırılmaları talep edildi. 
     İddianamede, Alaattin Çakıcı'nın kardeşi tutuksuz sanık Aytuğ Gençağa Çakıcı'nın da ''çıkar amaçlı suç örgütü üyesi olmak'' ve ''Ateşli Silahlar Kanunu'na muhalefet etmek'' suçlarından 4 ile 9 yıl arasında ağır hapis cezasına çarptırılması öngörüldü. 
     Davanın görülmesine, önümüzdeki günlerde Beşiktaş'taki eski DGM binasında faaliyet gösteren İstanbul Ağır Ceza Mahkemesi'nde başlanacak. 
     Bu arada, Alaattin Çakıcı ile yurtdışına kaçışına yardımcı oldukları öne sürülen diğer zanlılar yönünden başlatılan soruşturma ise sürüyor. 
     Çakıcı hakkında, bu soruşturma kapsamında gıyabi tutuklama kararı çıkartılmış ve Avusturya'dan iadesi istenmişti. 
     
</TEXT>
</DOC>
