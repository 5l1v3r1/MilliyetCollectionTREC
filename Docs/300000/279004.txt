<DOC>
<DOCNO> 279004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/spor/spo01.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque takviye istedi 
</HEADLINE>
<TEXT>


Başkan Yıldırım Demirören ile bir araya gelen İspanyol çalıştırıcı, hem güven tazeledi, hem de ara transferde oyuncu alınmasını önerdi. Vicente Del Bosque, en kısa sürede takımı toparlayacağı konusunda da garanti verdi 

ORHAN YILDIRIM 


Zirve gerçekleşti 
BEŞİKTAŞ'TA beklenen zirve önceki gün gerçekleşti ve Başkan Yıldırım Demirören ile Teknik Direktör Del Bosque takımın son durumunu masaya yatırdı. İspanyol hocadan ayrıntılı bir rapor alan Demirören, ligdeki başarısızlığın hesabını sordu, artık yönetim olarak güçlü bir Beşiktaş görmeyi istediklerini söyledi. Del Bosque ise geçiş döneminde böyle sorunların normal karşılanması gerektiğini belirtti. 

Yeşil ışık yandı 
TÜM sorunları en kısa sürede çözeceğine dair garanti veren İspanyol çalıştırıcı, "Beşiktaş'ın başında kalıp, işleri yoluna koyacağım. Merak etmeyin" dedi. Sezon başında yapılan birçok transfere rağmen, devre arasında takviye istediğini kaydeden Del Bosque'ye bu konuda yeşil ışık yakan Başkan Demirören, "UEFA Kupası'yla ligdeki hayal kırıklığını bizlere unutturun" ifadelerini kullandı. 

Tatil bitti 

HAFTA sonu Diyarbakırspor ile karşılaşacak olan Beşiktaş, iki günlük aradan sonra hazırlıklarına bugün başlayacak. Kartal, akşam saat 18.30'da Ümraniye'de tek antrenman yapacak. Milli ve sakat oyunculardan yoksun olarak 9 eksikle çalışan Beşiktaş, PAF takımından yine takviye alacak. Bu arada sakatlıkları bulunan Cordoba ve Murat'ın tedavilerine devam edildiği belirtildi. 

Engellilere destek 

TEKNİK Direktör Del Bosque, Tekerlekli Sandalye Basketbol Ligi'nde Beşiktaş ile Karagücü arasında oynanan karşılaşmayı izledi. İspanyol hoca, maç öncesi sahaya inerek iki takım oyuncularına çiçek verdi, "Bu sporcular verdikleri mücadele ile çok güzel birşey gerçekleştiriyor. Kendimi onlara yakın hissediyorum. Yaptıkları mücadele gurur verici" diye konuştu. 

Pancu'dan rest 

ROMANYA'NIN, Çek Cumhuriyeti ile deplasmanda oynadığı Dünya Kupası grup eleme maçında forma giyen Pancu, bir daha Milli Takım'a gitmeyeceğini açıkladı. Karşılaşma sırasında Rumen taraftarlardan büyük tepki alan ve bu duruma bir hayli sinirlenen Beşiktaş'ın yıldız oyuncu aldığı karardan geri dönmeyeceğini belirtti. Pancu tedavi olmak için İsviçre'ye geçerken, Rumen basınına sert ifadeler kullandı. 

Juanfran iddialı 

İSPANYOL oyuncu sezon başı kampına katılamadığı için takım arkadaşlarının çok gerisinde kaldığını ve gerçek kimliğinin kasım ayı başında sahaya yansıyacağını söyledi. Juanfran, "Ben de kendimden memnun değilim. Burada hiçbir sorunum yok. Hatta Türkiye'deki şartlar İspanya'dan çok daha iyi. Beni tek üzen, bu kadar olumlu bir havaya rağmen takımın gösterdiği performans" diye konuştu. 


</TEXT>
</DOC>
