<DOC>
<DOCNO> 287781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy25.html </URL>
<DATE> 2004/11/10/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Emekli Org. Kılınç AB'ye şartlanma ulusal güvenlikte sıkıntı yaratıyor 
</HEADLINE>
<TEXT>

     Emekli Orgeneral Tuncer Kılınç, ''İnsanların Türkiye'nin AB'ye gireceği yönünde şartlanması, ulusal güvenliğimizin sağlanmasında sıkıntılar yaratıyor'' dedi. 
     Kılınç, Selçuk Üniversitesi SÜ Eğitim Fakültesi Erol Güngör Konferans Salonu'nda düzenlenen ''Atatürk'ün Dünü ve Bugünü'' isimli konferansta, özgürlük ve bağımsızlığı karakteri olarak ifade eden Atatürk'ün büyük bir lider olduğunu söyledi. 
     Atatürk'ün önderliğinde kurulan Türkiye Cumhuriyeti'nin ulusal egemenliğe dayalı tam bağımsızlık ilkesiyle yönetildiğini ifade eden Kılınç, şunları kaydetti 
     ''Bağımsızlık her alanda, tam bağımsızlıktır. Dünyada birçok cumhuriyet vardır. Kimisi İran gibi İslam'a dayalıdır. Kimi de Çin gibi Maoculuk'a dayalıdır. Ama Türkiye Cumhuriyeti, Türk halk egemenliğine dayalı çağdaş ve üniter bir devlettir. Halkın egemenliği ise bireyin egemenliğidir.'' Kılıç, Atatürk'ün önderliğinde büyük bir başarıyla yürütülen İstiklal Savaşı ile yalnız vatan topraklarının kurtarılmadığını, aynı zamanda büyük bir devrim gerçekleştirildiğini vurgulayarak, Atatürk'ün bu devrimlerle ferah bir toplum yaratmayı hedeflediğini kaydetti. 
     İstiklal Savaşı sonrasında kurulan Cumhuriyet'in insanlara anlatılması ve insanların aydınlatılması için de mektepler, köy okulları ve İmam Hatip Liseleri İHL açıldığını belirten Kılınç, şöyle devam etti 
     ''Ancak, bu okullar zamanla karşı devrimler tarafından maksatlı olarak artırıldı ve buralarda birçok gencin laikliğe karşı düşünceler besleyecek şekilde eğitildiği görüldü. Bu gençlere, hem laik hem Müslüman olmanın mümkün olmayacağı aşılandı. Kızlar örtünmeleri için şartlandırıldı ve türban siyasi simge olarak yaygınlaştı. Gerçekte dinde sapma olan, tarikatçılık arttı. Ancak, bunların hiçbiri insanlara ve cemiyete fayda sağlamaz ve sağlamadı da...'' Emekli Orgeneral Tuncer Kılınç, Atatürk'ün, Cumhuriyeti, kimsesizlerin kimsesi olarak tarif ettiğini anımsatarak, Cumhuriyet'in, her kesime eşit olarak dayanan bir yönetim şekli olduğunu ve hiçbir dine de yakınlığı veya uzaklığı olamayacağını söyledi. 
     Günümüzde, Cumhuriyetin temel ilkelerinin tahrip edilmeye çalışıldığını, üst kimlik, alt kimlik gibi bazı arayışlar içine girildiğini belirten Kılınç, şöyle dedi 
     ''Bu arayışların nedeni bellidir. Bunlar AB'nin Türkiye üzerinde yaptığı baskıların bir sonucudur. Avrupa topluluğu, bir takım dayatmalarla Türkiye'yi istediği şekle sokmaya çalışıyor. AB'ye gireceğiz diye ulusal çıkarlarımız dahi gözardı edilmiştir.'' Kılınç, AB'nin, müzakere tarihi alınması için Yunanistan'la birlikte telafisi olmayan isteklerle Türkiye'nin karşısına çıktığını belirterek, sözlerini şöyle sürdürdü 
     ''Ancak bugün ülkenin başında olanlar herşeye karşın AB'ye girmek için ellerinden geleni yapıyor. Geçmişte AB'yi Hıristiyan kulübü olarak görenlerin, iktidara gelince herkesten fazla AB taraftarı olduğunu hep birlikte gördük. İnsanların Türkiye'nin AB'ye gireceği yönünde şartlanması, ulusal güvenliğimizin sağlanmasında sıkıntılar yaratıyor.'' Toplantıya, SÜ Rektörü Prof. Dr. Süleyman Okudan, Rektör Yardımcısı Prof. Dr. Kürşat Turgut ve İl Emniyet Müdürü Salih Tuzcu ile çok sayıda öğrenci katıldı. 
     
</TEXT>
</DOC>
