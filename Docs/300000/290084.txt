<DOC>
<DOCNO> 290084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun11.html </URL>
<DATE> 2004/11/19/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Belçika'da 4 politikacı tehdit altında 
</HEADLINE>
<TEXT>

     Belçika Kraliyet Savcılığı, 4 politikacının ölüm tehdidi altında olduğunu, bu tehditlerin çok ciddiye alındığını ve söz konusu politikacıların korumaya alındığını açıkladı. Brüksel hükümeti, oluşturduğu ''kriz masasıyla'' konuyu izlemeye aldı. 
     Savcılık, tehdit altına olan politikacılardan birinin ismini gizli tutarken ve sadece ''Brükselli bir milletvekili'' ifadesi kullanırken, diğerlerinin Başbakan Yardımcısı ve Adalet Bakanı Laurette Onkelinx, Molenbeek Belediye Başkanı ve senatör Philippe Moureaux ve Fas asıllı kadın senatör Mimount Bousakla olduğunu bildirdi. Kimliği açıklanmayan milletvekilinin de Fas asıllı olduğu öğrenildi. 
     Hepsi sosyalist olan politikacılara ulaşan çeşitli tehdit mektuplarında, aşırı dinci Müslüman örgütlerin kullandığı ifadelerin bulunduğu belirtiliyor. 
     Brüksel'in Forest Belediye Başkanı ve kadın milletvekili Corine De Permentier de İspanya'dan gelen ve aşırı dinci Müslüman bir örgütten kaynaklandığı anlaşılan bir ölüm tehdidi aldığını açıkladı. 
     Sosyalist Parti'nin önde gelen isimlerinden olan Philippe Moureau ve Forest Belediye Başkanı De Permentier, son aylarda, yönettikleri belediyelerde çarşaf kullanımını yasaklayarak dikkat çekti. Belçika'nın çeşitli bölgelerinde çarşafla dolaşan kadınların artması üzerine birçok belediye yönetimi, bunun yasak olduğunu iç yönetmeliklere dayanarak ilan etti. Yönetmeliklerde, ''sadece karnaval döneminde garip ve uygunsuz kıyafetler kullanılabileceği'' belirtiliyor, kimlik saklayan kıyafetler yasaklanıyor. 
     Flaman Sosyalist Parti SPA üyesi olan Fas asıllı Mimount Bousakla'nın aşırı dinci Müslümanlar tarafından tehdit edildiği, bu tehditlerde kendisine ''törenle infaz uygulanacağının'' söylendiği belirtiliyor. 
     Anvers kenti senatörü Bousakla 32 , Hollanda'da öldürülen film yapımcısı Theo Van Gogh'a yapılan saldırının Belçika'daki Müslümanları temsil eden bir kurum tarafından kınanmamasını eleştiren açıklamalar yapmıştı. Bousakla, yazdığı bir kitapta da Fas ve Belçika kültürlerinin farklılıklarını ele almış ve Arapların kadın haklarına yaklaşımlarını, genç kızların zorla evlendirilmesini, Arap erkeğinin toplumdaki rolünü eleştirmişti. 
     Aldığı ölüm tehditlerinin ardından evinden ayrılan ve gizli tutulan bir yerde polis himayesinde yaşayan senatör, Senato'ya da güvenlik görevlileri eşliğinde gidiyor. 
     Başbakan Yardımcısı ve Adalet Bakanı Laurette Onkelinx de bir kadın politikacı olarak kadın haklarına verdiği önemle ve Belçika'daki yabancı asıllı kadınlara sağladığı destekle tanınıyor. 
     Adli kaynaklar, bu tehditlerin ''aşırı sağ kışkırtması'' olması olasılığının da göz ardı edilmediğini belirtiyorlar. 
     
     ADALET BAKANI, BİR KİŞİNİN TUTUKLANDIĞINI AÇIKLADI 

     Belçika Başbakan Yardımcısı ve Adalet Bakanı Laurette Onkelinx, Fas asıllı senatör Mimount Bousakla'nın ölümle tehdit edilmesine ilişkin soruşturma çerçevesinde bir kişinin tutuklandığını açıkladı. 
     Flaman Sosyalist Parti SPA üyesi olan Bousakla'nın aşırı dinci Müslümanlar tarafından tehdit edildiği, bu tehditlerde kendisine ''törenle infaz uygulanacağının'' söylendiği belirtilmişti. 
     Anvers kenti senatörü Bousakla 32 , Hollanda'da öldürülen film yapımcısı Theo Van Gogh'a yapılan saldırının Belçika'daki Müslümanları temsil eden bir kurum tarafından kınanmamasını eleştiren açıklamalar yapmıştı. Bousakla, yazdığı bir kitapta da, Fas ve Belçika kültürlerinin farklılıklarını ele almış ve Arapların kadın haklarına yaklaşımlarını, genç kızların zorla evlendirilmesini, Arap erkeğinin toplumdaki rolünü eleştirmişti. 
     Aldığı ölüm tehditlerinin ardından evinden ayrılan ve gizli tutulan bir yerde polis himayesinde yaşayan senatör, Senato'ya da güvenlik görevlileri eşliğinde gidiyor. 
     Onkelinx, tutuklanan kişinin kimliğiyle ilgili ayrıntılı bilgi vermedi ve istihbarat birimlerinin etkili çalışmasından duyduğu memnuniyeti dile getirmekle yetindi. 
     Kadın bakan, olayın ciddiyet boyutunu güvenlik birimlerinin inceleyeceğini söyledi. Belçika'da, aralarında Laurette Onkelinx'in de bulunduğu 3 sosyalist politikacı ile bir liberal belediye başkanı daha, aşırı dinci Müslümanlardan geldiği ileri sürülen tehditlere hedef oluyor. Onkelinx, açıklamasında, bu tehditlerin ne derece ciddi olduğunu bilmediğini, soruşturmanın sürdüğünü söyledi ve bu tür tehditlerde bulunanların, şaka yapmış bile olsa, hapisle cezalandırıldığını hatırlattı. 
     
</TEXT>
</DOC>
