<DOC>
<DOCNO> 259057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonspo03.html </URL>
<DATE> 2004/07/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gençlerbirliği yeni sezonu yarın açıyor 
</HEADLINE>
<TEXT>

     Gençlerbirliği, 2004-2005 futbol sezonunu, yarın akşam düzenlenecek törenle açacak. 
     Avusturya'nın Kapfenberg kentinde yaptığı yeni sezon hazırlık kampının tamamlayarak Ankara'ya dönen kırmızı-siyahlıların yarınki sezon açılışı, minik takım futbolcularının gösterileriyle saat 19.00'da başlayacak. 
     Daha sonra Gençlerbirliği Marşı'nın söylenmesi, saygı duruşu ve İstiklal Marşı ile sürecek olan törende, kulüp başkanı İlhan Cavcav bir konuşma yapacak. Ardından da önce genç, daha sonra da A takım futbolcuları seyircilere tanıtılacak. 
     Canerler Mağazaları'nın sponsorluğunda düzenlenen açılışta, ünlü sanatçılar İbrahim Tatlıses ve Işın Karaca da seyircilere birer konser verecek. Açılışta ayrıca havai fişek gösterileri de yapılacak. 
     Bu arada sezon açılışından önce, 19 Mayıs Stadı'nda yenilenen basın tribünü de saat 18.00'deki törenle hizmete girecek. 
     Büyütülen ve yenilenen basın tribününün açılışını, Gençlik ve Spor Genel Müdür Mehmet Atalay ile Spor Toto Teşkilat Müdürü Erdenay Oflas birlikte yapacaklar. 
     
     'TÜM ANKARALILARI BEKLİYORUZ' 

     Gençlerbirliği, yarın yapacağı 2004-2005 sezonu açılış törenlerine tüm Ankaralıları çağırıyor. 
     Gençlerbirliği Kulübü'nün basın sözcüsü Mumammer Akyüz, tesislerde düzenlediği basın toplantısında, görkemli bir açılış töreni yapacaklarını belirterek, şöyle konuştu 
     ''Sezona bugüne kadar Gençlerbirliği tarihinde görülmeyen görkemli bir törenle 'merhaba' diyeceğiz. Kulüp olarak futbolda belli bir yere gelmiş olan Gençlerbirliği, bundan sonra hem futboluyla hem açılışlarıyla şova dönük olacaktır. Bu şovlarımızı bazı lig maçları öncesinde de sürdüreceğiz. Şimdiye kadar maçlarımıza pek fazla ilgi göstermeyen Ankaralı sporseverleri hem açılışımıza, hem de maçlarımıza tribüne bekliyoruz.'' 
     
     YENİ FEDERASYONA GÜVEN TAM 

     Muammer Akyüz, yeni göreve gelen Futbol Federasyonu hakkındaki bir soru üzerine, ''Gençlerbirliği olarak federasyon ve hakemlerin maçlarımızda olumsuz yönde etkili olacaklarını düşünmüyoruz. Gençlerbirliği'nin canı geçmişte bu konuda çok yandı. Yeni federasyon yönetiminin daha titiz davranacağını umuyoruz'' yanıtını verdi. 
     
</TEXT>
</DOC>
