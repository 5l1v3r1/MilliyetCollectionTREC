<DOC>
<DOCNO> 254721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun05.html </URL>
<DATE> 2004/07/12/ </DATE>
<TIME> 07.05 </TIME>
<AUTHOR>  </AUTHOR>
<HEADLINE>
Newsweek Terör tehdidi ABD seçimlerini erteletebilir 
</HEADLINE>
<TEXT>

     ABD yetkililerinin kasım ayında yapılacak başkanlık seçimi sırasında ya da arifesinde düzenlenebilecek bir terör saldırısı durumunda seçimin ertelenmesini sağlayacak yasal düzenlemelerin yapılmasını ciddi şekilde tartıştığı bildirildi. 
     Bu konuda açıklama ABD İç Güvenlik Bakanlığı sözcüsü tarafından yapılırken, haftalık Newsweek dergisinde yer alan haberde, başkanlık seçimi sırasında ya da arifesinde El Kaide terör örgütü tarafından düzenlenecek büyük bir terör saldırısı ihtimaline karşı antiterör uzmanlarının seçimlerin ertelenmesi için gerekli yasal düzenlemelerin yapılması konusunu şimdiden tartışmaya açtıkları kaydedildi. 
     Newsweek'in haberine göre, geçen hafta ABD İç Güvenlik Bakanı Tom Ridge tarafından yapılan büyük çaplı bir terörist eylem beklenildiğine dair uyarının da somut hiçbir bulguya dayanmamakla birlikte, El Kaide'nin ABD başkanlık seçimlerini engellemeyi deneyeceği düşüncesinden yola çıkılarak yapıldığı kaydedildi. 
     Ridge ve diğer antiterör uzmanlarının, mart ayında İspanya'nın başkenti Madrid'de yapılan terör saldırılarının seçim sonuçlarını etkilemesinden sonra, teröristlerin benzer saldırıyla Amerikan seçimlerine de müdahale ederek sonuçlarını etkilemeye çalışabileceğine inandıkları kaydediliyor. 
     Haberde, ABD İç Güvenlik Bakanlığı'nın Adalet Bakanlığı Hukuk Danışma Dairesi'ne başvurarak, terör saldırısı durumunda seçimlerin ertelenmesi için gerekli yasal adımların neler olacağını sorduğu belirtildi. 
     Adalet Bakanlığı'ndan özellikle yeni kurulan ABD Seçim Destek Komisyonu'nun Başkanı DeForest B. Soaries tarafından Ridge'e ve ABD Başkanı George Bush'un Ulusal Güvenlik Danışmanı Condoleezza Rice'a nisan ayında gönderilen bir mektubu iyice incelemesi istendi. 
     Derginin haberine göre, Soaries'in bu mektubunda, terör saldırısı durumunda seçimlerin ''ertelenmesi ve yeniden düzenlenmesi'' için federal düzeyde gerekli yasal düzenleme ve yetkili kurumun bulunmadığı kaydediliyor. 
     Soaris, mektubunda Ridge'e ve Rice'a çağrıda bulunarak, bu durum karşısında ABD başkanlık seçiminin iptal edilmesi ve sonra yeniden düzenlenmesi için başında bulunduğu kuruluşun gerekli yetkiyle donatılması için Kongre'den acilen yasal düzenleme yapılmasını talep ediyor. 
     
</TEXT>
</DOC>
