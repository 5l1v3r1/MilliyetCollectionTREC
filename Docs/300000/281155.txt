<DOC>
<DOCNO> 281155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun08.html </URL>
<DATE> 2004/10/18/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fischer Müzakere dışındaki karar 'hayır' olarak algılanır 
</HEADLINE>
<TEXT>

     Almanya Dışişleri Bakanı Joschka Fischer, Türkiye'ye, AB üyelik müzakerelerine başlanması dışında verilecek herhangi bir kararın Türk hükümeti tarafından üyeliğe karşı çıkılması olarak algılanacağını söyledi. 
     Der Spiegel dergisine konuşan Fischer, "Tümüyle boş bir masaya sahip olsak ve bu masayı tümüyle yeniden oynatacak olsak o zaman bazı endişelere daha fazla anlayış gösterebilirim" dedi. 
     Fischer, gelinen aşamadan sonra müzakerelere başlanması dışında alınacak her kararın, "imtiyazlı ortaklık" da dahil, üstü örtülü "hayır" anlamına geleceğinin altını çizdi. 
     Türkiye'nin 10 ile 15 yıl içinde AB üyesi olabileceğini söyleyen Fischer, "Üyelik müzakereleri, gidişat ve sonuç değerlendirmesi açısından açık bir süreçtir ancak hedef açısından değil" diye konuştu. Müzakerelerin sonunda Türkiye'ye "evet" denileceğine inandığını belirten Fischer, Türkiye'nin AB üyeliğine ilişkin bir referanduma da karşı çıktı. AB Komisyonu'nun genişlemeden sorumlu üyesi Günter Verheugen de aynı dergiye açıklamasında, komisyonun Türkiye'den AB ülkelerine yönelik olası bir göçün düzenlenmesini önerdiğini belirterek, "Ancak kendimizi, kısa bir süre sonra, genç, iyi eğitimli ve Avrupa standartlarına alışmış Türklerin göçüne sevinmeye hazırlamalıyız" dedi. 
     
</TEXT>
</DOC>
