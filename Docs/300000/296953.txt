<DOC>
<DOCNO> 296953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/spor/spo05.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor patronlarını seçti 
</HEADLINE>
<TEXT>


GSGM bünyesinde faaliyet gösteren 39 federasyon için başkanlık seçimi dün 81 ilde yapıldı. 15 bin 306 delegenin oy kullandığı seçimlerde 102 aday yarışırken, sandıktan sürpriz sonuçlar çıktı 

AYŞE YEŞİN-NECMİ KEPÇETUTAN 


14 başkan yeniden 
FEDERASYON başkanlığı seçimlerinde büyük çekişme yaşandı, sandıktan sürpriz sonuçlar çıktı. 39 federasyon için 102 adayın mücadele ettiği seçimlerde sadece 14 başkan görevinde kaldı. 26 yıldır Atıcılık ve Avcılık Federasyonu Başkanlığı yapan Metin Sertoğlu 311 oy alırken, rakibi Latif Aral Atış 399 oy ile başkan seçildi. İkinci sürpriz halterde geldi. İki dönemdir başkanlık görevini sürdüren Kenan Nuhut, Naim Süleymanoğlu'nun desteklediği Hasan Akkuş karşısında 54 oyla seçimi kaybetti. 

Yurdadön kaybetti 
ATLETİZMDE ise Mehmet Terzi 255 oyla başkan olurken, Mehmet Yurdadön 138 oyda kaldı. Güreş Federasyonu Başkanlığı'nı 321 oyla Recai Ustaoğlu kazandı, Mahmut Demir'e 278 oy çıktı. Sualtı Sporları'nda, İnkilap Obruk 174 oyla başkan olurken, uzun süredir bu görevi sürdüren Harun Sevinç 155 oy aldı. Türkiye genelinde 81 ilde, 15 bin 306 delegenin katılımıyla yapılan seçimlerde en büyük farkı Metin Şahin bin 762 oyla Tekvando Federasyonu'nda yakaladı. 

Zihinsel kuraya kaldı 
ZİHİNSEL Engelliler Federasyonu'nun adayları Tarık Bitlis ve Abdullah Tuncay 36'şar oy alınca başkanın 21 Aralık'ta yapılacak kura çekimi ile belirlenmesi kararlaştırıldı. Sonuçlara 17 - 21 Aralıkta itiraz edilebilecek, kesin sonuçlar 22 Aralık'ta açıklanacak. Özerklik kazanan Briç, Satranç, Tenis, Basketbol, Voleybol ve Motorsiklet'te seçimlerin Ocak'ta yapılacağı kaydedildi. 

FEDERASYON BAŞKANLIĞI KESİN OLMAYAN SEÇİM SONUÇLARI ATICILIK VE AVCILIK Latif Aral Aliş 399 ATLETİZM Mehmet Terzi 255 BADMİNTON Murat Özmekik 126 BEDENSEL ENGELLİLER Demirhan Şerefhan 161 BEYZBOL-SOFTBOL Tuncay Bender 36 BİLARDO Uğur Kurugöllü 66 BİNİCİLİK Armağan Özgörkey 115 BİSİKLET Emin Müftüoğlu 96 BOKS Caner Doğaneli 602 CİMNASTİK Atilla Örsel 111 ÇİM HOKEYİ Selahattin Akpınar 69 DAĞCILIK Alaattin Karaca 721 ESKRİM Erol Bülbül 148 GELENEKSEL SPORLAR Fatih İstanbulluoğlu 145 GOLF Mehmet Ali Ağaoğlu 86 GÖRME ENGELLİLER Mesut Dedeoğlu 126 GÜREŞ Recai Ustaoğlu 321 HALK OYUNLARI Sertaç Demirtaş 275 HALTER Hasan Akkuş 190 HENTBOL Tarık Cengiz 326 HERKES İÇİN SPOR Göksel Arsoy 176 İŞİTME ENGELLİLER Oktay Aktaş 260 İZCİLİK Hasan Dinçer Subaşı 199 JUDO VE KURASH Yusuf Yıldırım 586 KANO VE RAFTİNG Sami Mengütay 69 KARETE Dinçer Türkmen 448 KÜREK Remzi Tan 102 MASA TENİSİ Oktay Çimen 293 MODERN PENTATLON Mehmet Sait Yakut 40 OKÇULUK Uğur Erdener 245 OTOMOBİL SPORLARI Mümtaz Tahincioğlu 100 SUALTI SPORLARI İnkilap Obruk 174 TEKVANDO Metin Şahin 1762 TRİATLON Orhan Kılıçoğlu 71 ÜNİVERSİTE SPORLARI Kemal Tamer 152 VÜCUT GELİŞTİRME Ahmet Okumuş 186 YELKEN Azat Baykal 253 YÜZME Haluk Toygarlı 351 ZİHİNSEL ENGELLİLER Tarık Bitlis-Abdullah Tuncay 36-36 

NOTLAR 
İLHAN GÜLER 

Terzi, Ayhan'a sahip çıktı 
ATLETİZMİN yeni patronu Mehmet Terzi, seçim sonrası "Sporcularımız, Avrupa, Dünya şampiyonaları ile Olimpiyatta final koşacak. Süreyya Ayhan 80 yılda bir gelen bir sporcudur. Ona sahip çıkacağız" dedi. 

Karabük'ten takip etti 
BAKAN Mehmet Ali Şahin seçim sonuçlarını Karabük'ün Ovacık ilçesinde baba ocağında takip etti. Oy hakkı bulunmayan Şahin ilçede yaptırılan spor kompleksinin de temelini attı. 

Demir'den itiraz 
GENEL Müdür Vekili Mehmet Atalay, "Bana göre sürpriz sonuçlar çıkmadı. Her aday bizim için değerlidir" yorumunu yaptı. Güreşte seçimi kaybeden Mahmut Demir seçim sonuçlarına itiraz edeceğini kaydetti. 




</TEXT>
</DOC>
