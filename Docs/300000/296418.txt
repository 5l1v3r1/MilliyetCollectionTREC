<DOC>
<DOCNO> 296418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/guncel/axgun01.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Havaalanında 'kalp' krizi 
</HEADLINE>
<TEXT>


Havaalanı polisleri, organ nakli için gönderilen kalbin kutusunu, evrakı yok diye açmak istedi. Uçağın rötar yapması, nakil bekleyen hastayı kurtardı 

NESRİN ÇOŞKUN İzmir DHA 

İstanbul'da hayatını kaybeden tiyatrocu Eren Uluergüven'in kalbi, nakil için İzmir'e gönderilirken, az daha büyük bir skandal yaşanıyordu. Zamanla yarış sırasında, Atatürk Havalimanı'nda görevli polisler, evrakı olmadığı için Eren'in kalbinin içinde bulunduğu kutuyu uçağa almayarak, içine bakmak istedi. 
Tiyatrocu Eren'in hayatını kaybetmesinin ardından önceki gün İstanbul-İzmir arasında organ hattı kuruldu. Eren'in kalbine en uygun hastanın İzmir'de 2 çocuk babası Mehmet Kireç olduğu belirlendi. 

Telaştan unutulmuş 
Eren'in kalbi Atatürk Havalimanı'na götürüldü. Ancak hastane yetkililerinin telaştan kalbin bulunduğu kutuyu resmi evraksız gönderdikleri ortaya çıktı. 
Havalimanı'nda görevli polisler, evrak olmayan kutuyu uçağa alamayacaklarını, aksi takdirde içini açıp bakmaları gerektiğini söyledi. Bunun üzerine hastaneden evrak gelmesi beklendi. 
Evrak 1 saat içinde Havalimanı'na ulaştırılırken, 11.00'de kalkaması gereken THY uçağının, yarım saat rötar yapması kalbin zamanında İzmir'e gönderilmesi için bir şans oldu. 
Eren'in kalbi Ege Üniversitesi Tıp Fakültesi'nde gerçekleştirilen başarılı operasyonla 50 yaşındaki Kireç'e nakledildi. 


</TEXT>
</DOC>
