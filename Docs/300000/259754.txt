<DOC>
<DOCNO> 259754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/soneko12.html </URL>
<DATE> 2004/08/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fiat'ın yeni otomobili ''İdea'' Eylül'de görücüye çıkıyor... 
</HEADLINE>
<TEXT>

     Koç Holding bünyesinde otomotiv perakende sektöründe faaliyet gösteren Birmot'un Genel Müdür Yardımcısı Faik Öztunç, Fiat Panda ile Punto arasında bir araç olan İdea'yı Eylül-Ekim gibi piyasaya sunmayı hedeflediklerini açıkladı. 
     A.A muhabirinin sorularını yanıtlayan Öztunç, sektörde satışların iyi durumda olduğunu, ancak, hurda indiriminin yarıya indirilmesi ve ticari araçlara uygulanacak ÖTV'nin artırılmasının gündeme gelmemesinin satışların çok daha iyi seviyelere gelmesinin önünü kestiğini ifade etti. 
     
     ''BU SENE 1 MİLYON SATIŞ YAPILABİLİRDİ'' 

     Bu müdahaleler olmaması durumunda bu sene satışların toplam pazarda 1 milyon adedi bulabileceğini söyleyen Öztunç, bu sene için 400-450 bini otomobil olmak üzere toplam 700-750 bin adet satış beklediklerini ifade etti. 
     Avrupa'da bin kişiye düşen araç sayısının 470 olduğunu, Türkiye'de bu sayısının halen 70 civarında kaldığını anlatan Öztunç, bu açıdan Türkiye'nin cazip bir pazar olduğunu, bu nedenle yabancı markaların Türkiye pazarını çok önemsediğini vurguladı. 
     Öztunç, ithal otomobillerin satışlardaki payının yüzde 65'in altına düşmeyeceğini düşündüğünü söyledi. 
     
     2005 ÖNGÖRÜLERİ 

     Sektörde, gelecek yıl bu sene seviyesinde ya da bir kademe altında satış beklediklerini açıklayan Öztunç, ertelenen talebin bu sene bittiğini, talebin gelecek yıl normal rayına oturacağını düşündüğünü kaydetti. 
     Satışların böyle devam etmesi ve ekonomik göstergelerde dramatik bir değişiklik olmaması durumunda 2007 yılında 1 milyonu otomobil olmak üzere toplam 1.5 milyon adetlik satışa ulaşılabileceğini kaydetti. 
     
     BİRMOT'UN SATIŞLARI 

     Birmot olarak 6 ayda 12 bin adetlik satış rakamına ulaştıklarını açıklayan Öztunç, İveco markalı ticari araçların satışının ise 600 adet civarında olduğunu açıkladı. 
     Öztunç, 12 ilde faaliyet gösteren Birmot'un yıllık satış hedefinin ise 20 bin adet olduğunu belirtti. 
     Birmot'un halka açılması hedefi olduğunu da kaydeden Öztunç, bunun 2007-2008 yıllarında gerçekleştirilebileceğini sözlerine ekledi. 
     
</TEXT>
</DOC>
