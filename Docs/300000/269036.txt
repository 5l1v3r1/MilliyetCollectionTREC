<DOC>
<DOCNO> 269036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo14.html </URL>
<DATE> 2004/09/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hazırlık maçı İstanbulspor 0 - Skoda Xanthi 1 
</HEADLINE>
<TEXT>

     Birinci Süper Futbol Ligi takımlarından İstanbulspor, Yunanistan Birinci Ligi ekiplerinden FC Skoda Xanthi ile yaptığı hazırlık maçını 1-0 yitirdi. 
     Güngören Mimar Yahya Baş Stadı'nda yapılan karşılaşmayı Yunan takımı, 25. dakikada Carabas'ın attığı golle 1-0 kazandı. 
     İstanbulspor'da yeni transferlerden Ahmet Dursun, hastalığı nedeniyle karşılaşmada forma giymedi. Bu akşam evlenecek olan kaleci Oğuz Dağlaroğlu ise izinli olduğu için maçta yer almadı. 
     İstanbulspor'da yeni transferler Moses ve Abdullah, ilk kez sarı-siyahlı formayı giydi. 
     Bu arada sakatlığı nedeniyle uzun süredir tedavi olan Güven de bu sezon ilk kez oynadı. 
     İstanbulspor Teknik Direktörü Erol Tok, yeni transfer Moses'i beğendiğini, Ganalı futbolcunun güçlü olduğunu ve ligde takıma yarar sağlayacağına inandığını söyledi. Tok, Abdullah ve Güven'in ise zamana ihtiyaçları olduğunu dile getirdi. 
     Karşılaşmayı İstanbulspor antrenörlerinden Hüsnü Karakoyun, orta hakem olarak yönetirken, yardımcılıklarını Mustafa Eryaşar ile malzemeci Mecit Yeniçeri yaptı. 
     FC Skoda Xanthi'de forma giyen Türk oyuncu Deniz Baykara, ilk 11'de sahaya çıkarken, 90 dakika oynadı. 
     
     KISA SÜRELİ GERGİNLİK 
     Karşılaşmanın 61. dakikasında saha içinde oyuncular arasında gerginlik yaşandı. 
     Bir pozisyonda kendisine faul yapan Kourak'ın topu alıp yürümesine sinirlenen Güven, bu oyuncuyu arkadan itti. Bunun üzerine saha bir anda karışırken, oyuncular arasında tartışmalar yaşandı. Kenar yönetimi ve yedek oyuncular sahaya girip gerginliği yatıştırmaya çalışırken, maç 5 dakika durdu. Daha sonra olaylara karışan Yunan takımından Stergalas ile Güven, teknik yönetimler tarafından kenara alındılar. 
     
     YUNANİSTAN-TÜRKİYE MAÇINA BAKIŞ 
     FC Skoda Xanthi Teknik Direktörü Yannis Mancurakis, 8 Eylül'deki Yunanistan-Türkiye maçıyla ilgili olarak, Yunanistan'ın şu anda çok formda olduğunu belirterek, ''Psikolojik olarak Yunanistan üstün durumda. Uzun süredir aynı teknik direktör, aynı oyuncularla devam ediliyor. Güzel bir çıkış yakaladık. Futbol biraz şans işi ve bizde de şu anda şans var. Gol bakımından eksikliğimiz bulunuyor. Bence maç ortada'' dedi. 
     Yunan takımında oynayan Türk oyuncu Deniz Baykara ise Yunanistan'ın kendi sahasında kolay maç yitirmediğini ifade ederek, ''Takım olarak çok iyi durumdalar. Ancak son dönemde primlerini alamadıkları için bir sorun yaşadılar. Belki biraz bunun moral bozukluğu olabilir'' diye konuştu. 
     
</TEXT>
</DOC>
