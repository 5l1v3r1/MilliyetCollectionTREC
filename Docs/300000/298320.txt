<DOC>
<DOCNO> 298320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas08.html </URL>
<DATE> 2004/12/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Halka açık yerlerdeki kalıp sabunları kullanmayın... 
</HEADLINE>
<TEXT>

     Ondokuzmayıs Üniversitesi OMÜ Tıp Fakültesi Mikrobiyoloji Anabilim Dalı Başkanı Prof. Dr. Belma Durupınar, kalıp sabunların yüzeylerinde bazı hastalık yapıcı bakterilerin belirli süre kalabildiklerini söyledi. 
     Durupınar, AA muhabirine yaptığı açıklamada, umuma açık yerlerde kullanılan kalıp sabunların bazı hastalıkların bulaşmasında önemli bir faktör olduğunu belirterek, bu tür yerlerde mutlaka sıvı sabun kullanılması gerektiğini vurguladı. 
     Umuma açık yerlerdeki kalıp sabunların mümkünse kullanılmaması gerektiğini belirten Durupınar, ''Yapılan araştırmalarda kalıp sabunların yüzeylerinde bazı hastalık yapıcı bakterilerin belirli süre bulunduğu tespit edilmiştir'' dedi. 
     Durupınar, bu tür yerlerde hastalık bulaştırma riski yüksek katı sabunlar yerine hastalık bulaştırma riski düşük olan sıvı sabunlar kullanılmasını önerdi. 
     Temasla bulaşan hastalıkların önüne geçebilmek için el temizliğinin önemine değinen Durupınar, kirli maddelere dokunulduğunda bu maddelerin yüzeyinde bulunan mikroorganizmaların kolayca ellere bulaştığını belirterek, şunları kaydetti 
     ''Eller yıkanıncaya kadar bu mikroorganizmalar eller üzerinde bir süre canlı kalır, ancak çoğalmazlar. Bu sırada ellerin tokalaşma ile başka biri veya cansız maddelerle temas etmesi durumunda hastalık yapıcı mikroorganizmalar bir başka kişiye veya nesneye geçebilir. Eller yıkandığında ise eğer bu işe doğru şekilde yapılırsa hastalık yapıcı mikroorganizmalar uzaklaştırılabilir.'' 
     
     KAĞIT HAVLU 
     El temasının, hastalık yapan mikroorganizmaların kişiden kişiye en sık aktarıldığı yollardan biri olduğunu vurgulayan Durupınar, bu riskin sadece ellerin doğru yıkanması ile engellenebileceğini söyledi. 
     Durupınar, umuma açık yerlerde uygun şekilde el yıkama ve elleri mikroorganizmalardan arındırmak için dikkat edilmesi gerekenleri ise şöyle sıraladı 
     ''Eller yıkanırken ilk başta sıcak su kullanmaktan kaçınılması gerekir. Eller ıslatıldıktan sonra ele bir miktar sıvı sabun alınır. Sabunun elin tamamına ve parmak aralarına ulaşması gerekir. Eller sabunla iyice yıkandıktan sonra bol suyla durulanmalı ve kurulamak için kağıt havlu kullanılmalıdır.'' Durupınar, sıvı sabun makinelerinin basma düğmeleri ve musluklarına çok sayıda kişinin temas ettiği düşünülerek buralarla temas edilirken de kağıt havlu kullanılmasını önerdi.'' 
     
</TEXT>
</DOC>
