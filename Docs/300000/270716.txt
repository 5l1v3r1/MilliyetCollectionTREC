<DOC>
<DOCNO> 270716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo15.html </URL>
<DATE> 2004/09/10/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Eşref Apak, madalyasını Japonya'da alacak 
</HEADLINE>
<TEXT>

     28. Yaz Olimpiyat Oyunları'nda, atletizmde erkekler çekiç atmada birinci olan Macar Adrian Annus'un, doping kontrol kurallarına uymaması nedeniyle diskalifiye edilmesinin ardından sıralamada üçüncülüğe yükselen milli atlet Eşref Apak, bronz madalyasını Japonya'da alacak. 
     Japonya Olimpiyat Komitesi, 22 Eylül Çarşamba günü Yokahama'da yapılacak ''Super Meet'' yarışmaları sırasında düzenleyeceği törende, Adrian Annus'un madalyasının geri alınmasıyla olimpiyatlarda altın madalyayı elde eden atletleri Koji Murofushi, ikinciliği kazanan Belarus'dan Ivan Tikhon ve Eşref Apak'a madalyalarını verecek. 
     Yokohama'daki ''Super Meet'' yarışları sırasında düzenlenecek ödül törenini yaklaşık 50 bin seyircinin izlemesi bekleniyor. 
     Atina'daki oyunlarda, çekiç atma finalinde ilk sırayı alan Macar Adrian Annus'un diskalifiye edilmesinden sonra sıralama yeniden yapılmış, ancak madalyalar sahiplerine verilememişti. 
     
</TEXT>
</DOC>
