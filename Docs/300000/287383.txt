<DOC>
<DOCNO> 287383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun21.html </URL>
<DATE> 2004/11/09/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Bağdat ve çevresinde sokağa çıkma yasağı ilan edildi 
</HEADLINE>
<TEXT>

     Bağdat ve çevresinde sokağa çıkma yasağı ilan edildi. 
     Irak Başbakanı İyad Allavi'nin makamından yapılan açıklamada, olağanüstü hal yasalarının verdiği yetkiyle, bu bölgelerde bugünden başlamak üzere yeni bir karara kadar 22.30 ile 04.00 arasında sokağa çıkma yasağı ilan edildiği belirtildi. 
     Bağdat'ta Saddam Hüseyin rejiminden sonra ABD önderliğindeki koalisyon tarafından konulan kısıtlamalar çerçevesinde uygulanan sokağa çıkma yasağı, 26 Ekim 2003'te kaldırılmıştı. 
     
     İRAN'DAN VATANDAŞLARINA UYARI 

     Öte yandan, İran, vatandaşlarından Irak'taki güvenlik sorunları nedeniyle bu ülkeye vize almadan gitmemelerini istedi. 
     İRNA'nın haberine göre, Dışişleri Bakanlığı'ndan yapılan açıklamada, ''İran vatandaşlarının Irak'ta olağanüstü hal ilan edilmesi nedeniyle bu ülkeye vize almadan ve gerekli yasal işlemleri yapmadan gitmemeleri gerektiği'' ifade edildi. 
     Açıklamada, ''Irak'ta huzur ve güvenliğin sağlanmasıyla özellikle Irak'taki kutsal yerleri ziyaret etmek isteyenler için gerekli ortamın hazırlanacağını umuyoruz'' denildi. 
     İran'dan binlerce kişi her yıl Irak'ta Şiiler için kutsal sayılan Necef ve Kerbela kentlerini ziyaret için bu ülkeye gidiyor. 
     Irak'ta önceki gün, 2 ay süreyle olağanüstü hal ilan edilmişti. 
     Amerikan ordusu ile Iraklı güçlerin Felluce kentine yönelik operasyonu da ülkedeki güvenlik kaygılarını artırıyor. 
     
</TEXT>
</DOC>
