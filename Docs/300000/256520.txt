<DOC>
<DOCNO> 256520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/soneko28.html </URL>
<DATE> 2004/07/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İpekyolu Türk İhraç Ürünleri Fuarı, 7 ülkeyi kapsıyor... 
</HEADLINE>
<TEXT>

     Tren üzerinde gerçekleştirilecek ''İpekyolu Türk İhraç Ürünleri Fuarı İstanbul-Almatı İpekyolu Treni '' ile 10 bin 560 kilometrelik yol üzerindeki 7 ülke, 7 başkent, 7 ilde Türkiye ve Türk ürünlerinin tanıtımı yapılacak. 
     İpekyolu Treni 22 Eylül 2004 tarihinde İstanbul'dan yola çıkacak ve TCDD'nin 148. kuruluş yıldönümü olan 23 Eylül 2004 tarihinde Ankara'dan uğurlanacak. 
     Türkiye, İran, Türkmenistan, Tacikistan, Özbekistan, Kırgızistan ve Kazakistan'a uğrayacak olan tren, 29 Ekim 2004 tarihinde Kazakistan'ın Almatı şehrine, 3 Kasım'da başkent Astana'ya ulaşacak. 
     Almatı'daki fuarın açılışı Başbakan Recep Tayyip Erdoğan tarafından yapılacak. 
     Dış Ticaret Müsteşarlığı tarafından, TCDD ve diğer kurumların işbirliğinin yanı sıra Forum Fuarcılık'ın organizasyonunda yürütülecek fuar boyunca 10 bin 560 kilometre yol katedilecek ve sözkonusu güzergah fuar organizasyon süresi de dahil olmak üzere 41 günde tamamlanacak. 
     Trenin geçeceği güzergahlarda yer alan kentlerde Türk ihraç ürünleri fuarları organize edilecek. 
     
     FUARI TÜZMEN TANITTI 
     Fuarın tanıtımını yapan Devlet Bakanı Kürşad Tüzmen, komşu ve çevre ülkelerle ticareti geliştirme stratejisinin içinde özel bir konuma sahip olan Türk cumhuriyetlerine yönelik olarak kalite ve fiyat yönünden rekabet gücüne sahip sanayi ürünlerinin tanıtımının etkin bir şekilde yapılması, ülkenin ihraç ürünlerinin imajının geliştirilmesi, demiryolu taşımacılığının teşvik edilmesi ve ülkenin turizm, kültür ve sanat imkanlarının değerlendirilmesine yönelik olarak bu projeyi başlattıkları bildirdi. 
     Projenin, ihracatın önünde ciddi sorun olmaya başlayan ulaşım maliyetlerini düşürerek Türkiye'nin rekabet gücünü artıracak niteliğe sahip olduğunu söyleyen Tüzmen, ''Türkiye'de yapısal sorunlardan dolayı girdi maliyetlerini dünya fiyatlarına getirmemiz mümkün değil. Ama hiç olmazsa ulaşım maliyetleriyle bu kalemler içinde bazı oynamalar yapabiliriz ve rekabet gücümüzü artırabiliriz'' dedi. 
     Tüzmen, tren güzergahı üzerinde yer alan ülkelerle ticarette 2003 yılında yüzde 56'lık artış yaşandığını, bu yılın ilk 6 ayında bölgeye ihracatın yüzde 48 oranında artış gösterdiğini kaydetti. 
     
     PROJENİN AMAÇLARI 
     Kürşad Tüzmen, projeyle kalite ve fiyat yönünden rekabet gücüne sahip sanayi ürünleri başta olmak üzere, Türkiye'nin çok yönlü tanıtımının gerçekleştirilmesi suretiyle Türkiye ve Türk Malı imajının güçlendirilmesinin amaçlandığını belirtti. 
     Komşu ve çevre ülkelerle ticaretin geliştirilmesi kapsamında hükümetlerarası buluşmaların sağlanmasını, tüm dünyaya Türkiye'nin Avrupa ve Asya arasında bir köprü olduğunun vurgulanmasını, İstanbul-Almatı demiryolu hattının aktif hale getirilmesi suretiyle dış ticarette demiryolu taşımacılığının payının artırılmasını amaçladıklarını anlatan Tüzmen, diğer amaçları şöyle sıraladı 
     ''Orta Asya ile ticarette taşıma maliyetlerinin yüzde 70-75 oranlarında düşürülmesiyle, karşılıklı rekabet avantajları yaratılması ve söz konusu ülkelerle karşılıklı ticaretin ve ekonomik ilişkilerin kazan-kazan temelinde geliştirilmesi, Orta Asya ülkelerinin Türkiye üzerinden dünyaya açılması ve Avrupa-Uzakdoğu ulaşım hattında Türkiye'nin pozisyonunun güçlendirilmesi, Türkiye'nin turizm imkanları, kültür ve sanatının tanıtılması, 2004-2006 İhracat Stratejik Planı kapsamındaki kaliteli Türk ürünlerinin müşteri odaklı ve dinamik tekniklerle tanıtım ve pazarlamasını sağlama stratejik amacına yönelik lojistik faaliyetlerin desteklenmesi.'' 
     
     TREN TCDD'DEN ALINACAK 
     Fuarın, TCDD'den alınacak trenin platform vagonları üzerine konulacak 18 özel dizayn edilmiş konteynerlerde yapılacağını ifade eden Tüzmen, trende ayrıca 2 yataklı vagon ve 1 yemekli vagon olacağını belirtti. 
     Özel olarak üretilecek konteynerlerin dış yüzeyinin fuarı, Türkiye'yi, ürünleri ve dayanışmayı simgeleyecek özel tasarımlarla giydirileceğini, iç dizaynının fuarda sergilenecek ürünlere göre yapılacağını belirten Tüzmen, konteynerlerde yer alacak 15 sektörün temsilcilerinin, sektörlerin önde gelen firmaları arasından seçileceğini kaydetti. 
     Tüzmen, sergi konteynerlerinde Türkiye'nin dünya markası olmuş firmalarının ürünlerinin sergileneceğini, diğer 3 konteynerden birinin turizm, kültür-sanat, ikincisinin ticari enformasyon ve müteahhitlik hizmetleri, üçüncüsünün KOSGEB için ayrılacağını bildirdi. 
     Fuardan önce trenin uğrayacağı tüm ülkelere ve bölgelere gidilerek tanıtım ve halka ilişkiler faaliyetleri yürütüleceğini söyleyen Tüzmen, güzergah boyunca fuar treninin uğrayacağı şehirlerde firmaların ikili görüşmeleri için toplantılar düzenleneceğini, turizm, kültür ve sanat etkinlikleri yanında Türkiye'nin mutfağı ile bir bütün olarak tanıtılacağını belirtti. 
     Tüzmen, fuar treninin geçeceği ülke başkentlerinde resmi heyet ve işadamlarının katılımı ile ticaret heyeti toplantılarının organize edileceğini, fuar açılış törenlerinin başkentlerde bakanlar, diğer kentlerde ise üst düzey bürokratlar ve sivil toplum kuruluşlarının başkanları tarafından yapılacağını bildirdi. 
     Kürşad Tüzmen, ''Dünyada bir ilk olma özelliği taşıyan bu proje heyecan uyandırıcı olduğu kadar, pek çok zorlukları da içermektedir. Biz hiçbir zaman kolayı seçmedik, hep zor projelerle uğraştık ve bu güne kadar anlımızın akıyla çıktık. Bu projeyi de başaracağımızdan kuşku duymuyorum'' dedi. 
     Tüzmen, projeyi kendisinin Bakanlar Kurulu'na sunduğunu ve hükümet üyeleri tarafından heyecanla karşılandığını da dile getirdi. 
     
     SORULAR 
     Bakan Tüzmen, ihracat rakamlarına ilişkin olarak da Temmuz ayı itibarıyla 17 günlük ihracatın 3 milyar dolar civarında olduğuna dikkat çekerek, ''Aylık 5.5-6 milyar dolarlık ihracat yapabilir duruma geleceğiz bu da bizi sene sonunda 60 milyar dolara doğru taşıyacak, öyle gözüküyor'' dedi. 
     Tüzmen, 12 aylık dönemdeki ihracatın da 56 milyar dolar olduğunu belirtti. 
     Soruları da yanıtlayan Tüzmen, İpekyolu güzergahı olarak tanımlanan yaklaşık 5 ayrı hat bulunduğunu, seçtikleri hattın ise tren taşımacılığı için en rahat güzergah olduğunu belirtti. 
     Tren taşımacılığının maliyetinin karayolu taşımacılığının maliyetinin yaklaşık 6'da biri olduğuna işaret eden Tüzmen, trenin her şeyiyle hazır hale geldiğini söyledi. 
     Tüzmen, ''Türkiye'nin dış ticaretinin önemli bir kısmının bence demiryolundan yapılması gerekiyor'' dedi. 
     Bu ülkelerle ticaret hacmindeki artışı yüzde 70-75 seviyelerine çıkarmayı amaçladıklarını da ifade eden Tüzmen, sınırdaki TIR kuyruklarıyla ilgili olarak da Türkiye tarafından kaynaklanan sıkıntıların en aza indirildiğini, komşu ülkelerdeki sıkıntıları da azaltmaya çalıştıklarını belirtti. 
     Tüzmen, dün katıldığı yüzme yarışıyla için antreman ve çalışma yaptığını ifade ederek ''Ama oradaki madalya, birincilik o kadar önemli değil. Esas iş, gelin dış ticarette rekor kıralım, orada alalım madalyaları. Esas maraton burada'' dedi. 
     
</TEXT>
</DOC>
