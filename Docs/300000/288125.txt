<DOC>
<DOCNO> 288125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur11.html </URL>
<DATE> 2004/11/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
10 Kasım sirenlerine sela karışınca... 
</HEADLINE>
<TEXT>

     Ümit KOZAN ANKARA, DHA 

ANKARA'nın Yenimahalle İlçesi'ndeki bir parktaki Atatürk Anıtı'nda, saat 09.05'te anma töreni yapılırken, siren seslerinin çalındığı sırada bir camiden sela okundu. Atatürkçü Düşünce Derneği ADD , DYP ve CHP ilçe başkanlıkları ile yöneticileri savcılığa ve kaymakamlığa suç duyurusunda bulundu. 
     Ata'yı anmak için dün sabah partilerin ilçe başkanlıkları ve sivil toplum örgütleri protokol eşliğinde, Ragıp Tüzün Caddesi'nde bulunan Yenimahalle Belediyesi Kültür Parkı'ndaki Atatürk Anıtı'ndaki tören için toplandı. Çelenklerin yerine konulmasının ardından saat 09.03'de, törenin yapıldığı parkın hemen yanı başındaki Çavuşoğlu Camii'nin hoparlöründen öğle namazından sonra cenaze namazı kılınacak emekli hakim eşi Refika Köksal için okunan sela sesi duyulmaya başlandı. Saat 09.05'te çalmaya başlayan siren sesleri ile sela sesi birbirine karıştı. Saygı duruşunun bitmesi ardından protokol üyeleri ile siyasi parti ilçe başkanı ve yöneticileri olayı tartışmaya başladı. Tören alanında bulunan İlçe Müftüsü Ahmet Lale ile ADD Şube Başkanı Derya Kocabay, DYP İlçe Başkanı Fikret Aydın ve CHP İlçe Başkanı Ayla Özgen'in tartışmasına ilçe yöneticileri de katıldı. 
     ADD Yenimahalle Şube Başkanı Derya Kocabay, Atatürk için sela okunmasını kasıtlı bulduklarını belirterek, Cumhuriyet Savcılığı'na hem imam hem de olay yerinde bulunan ve kayıtsız kalan kamu görevlileri hakkında suç duyurusunda bulunduklarını söyledi. Kocabay, şöyle dedi 
     "Atatürk'e karşı yapılan bu tür küstahça saldırılara yıllarca kılıflar hazırlandı. Meczup, akıl hastası, kasıtsız hareket' gibi benzetmelerle yapılan saldırılar örtbas edilmeye kalkılıyor. Bugün cami imamının, törenin olduğu aynı dakikalarda sela okuması zorunlu değildi. Tören sonrası da bunu yapabilirdi. Selanın ezan gibi okunması gereken zorunlu bir saati yok. Ulu Önder Atatürk'e karşı yapılan hiçbir saldırı ve saygısızlığın karşısında sessiz kalmamız artık mümkün değil.'' DYP Yeni Mahalle İlçe Başkanı Fikret Aydın, siren seslerinin yanı sıra aynı anda sela okunmasını yeni bir uygulama gibi algıladıklarını söyledi. Aydın, "Tören bittiğinde anlaşıldı ki imam efendi, selayı verecek başka bir saat yokmuş gibi aynı ana denk getirmiş'' dedi. 
     İmamın devlet memuru olduğunu hatırlatan Aydın, "Bir devlet görevlisi Atatürk'ün ölüm yıldönümü ve tören saatini nasıl bilemez. Bu tören her yıl saat 09.05'te yapılır. Selayı tören sonrası verse ne olurdu. Hepimiz Müslümanız. Ancak burada bir kasıt olduğu ortada'' dedi. Aydın, Yenimahalle Kaymakamlığı'na dilekçe vererek olayın sorumluları hakkında soruşturma açılmasını istediklerini de ekledi. 
     CHP Yenimahalle İlçe Başkanı Ayla Özgen de, tören sırasında okunan selanın tepkilere yol açtığını söyledi. Özgen, bazı siyasi partilerin, hiçbir resmi törende çelenklerini getirmediklerini anlatırken, "Bir de üstüne böyle bir olayı yaşamamız bizleri çok üzdü. Olayda bir kasıt olduğu ortadadır. Herkesin saygı duruşunda bulunduğu, siren seslerinin yükseldiği bir anda saygısızca yapılan bir olaydır. Keşke buna din alet edilmesiydi'' diye konuştu. 
     
     İMAM KASIT YOK 

     Yenimahalle de tartışmalara neden olan imam Mehmet Ali Kul ise olayın kasıtlı olmadığını, ölen bir kadın için sala okuduğunu söyledi. İmam Kul, şöyle dedi 
     "Dün salı gece Kadir Gecesi'ydi ve çok yoğun bir gece geçirdim. Sabah uykunun da verdiği bir rehavetle sela okumaya başladım. Türkiye Cumhuriyetimizin kurucusu Atatürk'ü anma törenlerinin 66'ncısının yapıldığını çok iyi biliyorum, bilmemem de mümkün değil. Ancak hem oruç, hem de dün gece Kadir Gecesi'nin vermiş olduğu bir yorgunlukla unutulmuş bir şeydir. ADD Başkanı ve yöneticilerine giderek kasıtlı bir şey olmadığını belirterek kendilerinden özür diledim.'' 

     
</TEXT>
</DOC>
