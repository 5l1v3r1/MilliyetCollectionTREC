<DOC>
<DOCNO> 291282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/ekonomi/eko05.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'TMSF'yi de izlemişler' iddiası 
</HEADLINE>
<TEXT>



Pamukova İlçesi'ndeki Uzanlar'a ait çiftlikte bacalara yerleştirilen ve kendi etrafında 360 derece dönebilen üç gizli kamerayla bugüne kadar çiftlikte Tasarruf Mevduatı Sigorta Fonu TMSF tarafından sürdürülen çalışmaların da uydu aracılığıyla izlendiği belirtildi. 
Pamukova Çiftliği'nin Cem Uzan ve 22 koruması tarafından basılması ardından derinleştirilen araştırmalar sonrasında, dün Cem Uzan ve Hakan Uzan'a ait dubleks evlerde bacaya gizlenmiş üç gizli kamera daha bulundu. Yeni bulunan, uydu bağlantılı kameralarla birlikte, çiftlikte ortaya çıkarılan kamera sayısı 17'ye yükseldi. 
Uzanlar'ın kameralarla çiftlikte ve VIP evlerdeki misafir olarak kalanları uydu üzerinden izledikleri öne sürüldü. TMSF tarafından çiftliğe el konulmasından sonraki gelişmeleri de uydudan takip ettikleri iddia ediliyor. Bu arada TMSF'nin el koyduğu Fethiye yakınlarındaki Zeytinli adası da bugün açık artırmada 16 trilyon muhammen bedelle satışa çıkarılacak. Açık artırma Esentepe'deki binada gerçekleştirilecek. 


</TEXT>
</DOC>
