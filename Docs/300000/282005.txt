<DOC>
<DOCNO> 282005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonyas32.html </URL>
<DATE> 2004/10/20/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Irkçılık çingene işçilerin giysilerine sıçradı 'Droid' 
</HEADLINE>
<TEXT>

     Macaristan'da bir şirketin, çingene kökenli çalışanlarının giysilerinin üzerine, ünlü bilim-kurgu filmleri serisi ''Yıldız Savaşları''ndaki robotların ismi olan ''Droid'' yazdığı bildirildi. 
     Blikk gazetesi, Slovenya sınırına yakın Lenti kentinde çalışan çingene işçilerin ''Droid'' yazılı iş elbiseleriyle görüntülendiği fotoğrafları yayımladı. 
     Çingene işçilerin çalıştığı firmanın sözcüsü Csaba Horvath, gazeteye yaptığı açıklamada, ''Bir iş elbisesine ihtiyacı olan vasıfsız işçiler, 'Yıldız Savaşları' filmlerinin son ikisinden sonra topluca 'Droid' diye adlandırılıyor'' dedi. 
     İşçilerden biri de, ''Bu üniformaları giyeli çok olmadı. Yazının ne anlama geldiğini bilmiyorum, ancak patronların giysilerinde bu ifade yer almıyor. Robot anlamına geldiğini zannediyorum. Bu belki de doğru'' diye konuştu. 
     Öte yandan Milli Çingene İdaresi'nin Başkanı Aladar Horvath da Macar Çingeneler internet portalında ve gazeteye verdiği demeçte, olayı ''tiksinti verici'' olarak niteledi ve ''Bu olay bizim insan yerine konulmadığımızın, aşağılanacak egzotik bir ırk olarak nitelendiğimizin kanıtıdır'' ifadesini kulandı. 
     Macaristan'da ''droid'', beceriksiz, emirlere makine gibi itaat eden kişiler hakkında kullanılıyor. 
     Çingene cemaati, yaklaşık 600 bin kişilik nüfusuyla Macaristan'da küçük bir azınlığı oluşturuyor. Çingeneler, bu ülkede de yoğun olarak aşağılanmaya, ırk ayrımcılığına maruz kalıyor ve en ağır işlerde çalıştırılıyor. 
     
</TEXT>
</DOC>
