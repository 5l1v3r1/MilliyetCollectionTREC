<DOC>
<DOCNO> 259053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy20.html </URL>
<DATE> 2004/07/29/ </DATE>
<TIME> 22.56 </TIME>
<AUTHOR>  </AUTHOR>
<HEADLINE>
Erdoğan - Arif ortak basın toplantısı 
</HEADLINE>
<TEXT>

     Başbakan Recep Tayyip Erdoğan, doğalgaz konusunda İran ile ortaya çıkan ciddi siyasal irade doğrultusunda, bundan sonra yapılması öngörülen anlaşmanın teknik detaylarına ilişkin müzakereler ve eylem planının, ilgili şirketler BOTAŞ ve İran Ulusal Gaz Şirketi arasında yürütüleceğini söyledi. 
     Erdoğan, İran'daki görüşmelerde ortaya çıkan ''özellikle ortak kararlılık'' ve iyi niyetin memnuniyet verici olduğunu ifade etti. 
     Başbakan Erdoğan ve İran Cumhurbaşkanı Birinci Yardımcısı Muhammed Rıza Arif, doğalgaz anlaşmasının revizyonuna yönelik iki ülke heyetleri arasında Sadabat Sarayı'nda yapılan toplantının ardından ortak basın toplantısı düzenledi. 
     Toplantı öncesinde, Türkiye ile İran arasında, Yüksek Güvenlik Komisyonu Kurulmasını öngören zapt ile 18. Karma Ekonomik Komisyonu Mutabakat Zaptı imzalandı. 
     Erdoğan, basın toplantısında, dost ve kardeş İran'ı ziyaretten duyduğu memnuniyeti dile getirdi. 
     İki dost ve komşu ülke Türkiye ve İran'ın asırlara dayalı yakınlığının, özellikle son zamanlarda, ciddi anlamda, siyasi, ekonomik, ticari, kültürel alanda büyük gelişmeler kaydettiğini belirten Erdoğan, ''İran ve Türkiye, gerek ekonomik potansiyelleri gerekse evrensel kültüre katkıları ve jeostrajetik özellikleri bakımından bölgenin iki önemli ülkesidir. Bu iki güçlü ve önemli ülkenin aralarındaki dostluk ve işbirliği ilişkileri bölgenin istikrarı ve güveni için önem arz etmektedir'' dedi. 
     Erdoğan, dün ve bugün, başta Cumhurbaşkanı Hatemi, Danışma Meclisi Başkanı Ardel, bu arada Dışişleri Bakanı Harrazi, Uzlaştırma Konseyi Başkanı Rafsancani ile biraraya geldiğini anımsatarak, görüşmelerde özellikle ortak kararlılık ve iyi niyetin memnuniyet verici olduğunu dile getirdi. 
     ''İmzalanan güvenlik konusundaki mutabakat zaptı, Türkiye ile İran arasındaki işbirliği konusunun, özellikle güvenlik konusunda, nereye vardığını gösteren çok açık bir belge olacaktır'' diye konuşan Erdoğan, şöyle devam etti 
     ''Terörden zaman içinde çok ciddi yaralar almış Türkiye ve İran'ın, teröre ve terör örgütlerine karşı ortak bir mücadele platformu oluşturması, geleceğe yönelik tavır belirlenmesi bakımından önem arz etmektedir. Bu mücadelede gerek iki ülkede gerekse bölgede inanıyorum ki yapılacak mücadele huzur ve mutluluğun vesilesi olacaktır. 
     Aramızdaki ticari, ekonomik münasebetleri geliştirmekte kararlıyız. Her iki ülkenin de ekonomik noktada birbirini tamamlayıcı özellikleri var. Bu konularda her iki ülke makamları çalışmalarını bundan böyle hızlandıracaklardır. Bugün Türk-İran İş Konseyi Toplantısı'ndaki heyecan kayda değerdi.'' 
     
     DOĞALGAZ GÖRÜŞMELERİ 

     İran ile Türkiye arasında tam bir komşuluk ve işbirliği atmosferi mevcut olduğunu ifade eden Erdoğan, bu atmosfer içinde yürütülen doğalgaz ve transit görüşmelerinde Arif ile birlikte konunun siyasal çerçevesini ve prensiplerini belirlediklerini söyledi. 
     Erdoğan, ''Ortaya çıkan ciddi siyasal irade doğrultusunda, bundan sonra yapılması öngörülen anlaşmanın teknik detaylarına ilişkin müzakereler ve eylem planı, ilgili şirketler BOTAŞ ve İran Ulusal Gaz Şirketi arasında yürütülecektir'' dedi. 
     Ziyaretle eşzamanlı olarak Karma Ekonomik Komisyon toplantısının da yapıldığını anımsatan Erdoğan, yatırım, ticaret, ulaştırma, gümrük ve enerji gibi alanlarda iki ülke arasındaki işbirliğini ileriye götürmeye yönelik kararlar alındığını bildirdi. 
     Erdoğan, iki ülkenin bulunduğu bölgedeki gelişmelerin seyrine göre ilgili birimlerin daha sık biraraya gelmesi konusunda mutabakata varıldığını sözlerine ekledi. 
     
     Afganistan ve Filistin konusu konuşuldu 

     İran Cumhurbaşkanı Birinci Yardımcısı Muhammed Rıza Arif, Türkiye ve İran'ın terör konusunda birçok maddi ve manevi bedeller ödediği göz önünde bulundurularak, bu konuda iki ülke arasında geniş işbirliği yapılmasının kararlaştırıldığını söyledi. 
     Arif, Başbakan Recep Tayyip Erdoğan ile düzenlenen ortak basın toplantısında, İran'ın dış ilişkiler konusunda almış olduğu tavır dolayısıyla komşularıyla iyi ilişkiler çerçevesinde Türkiye ile ilişkilerini kuvvetlendirmek istediğini vurguladı. 
     İki ülke arasında özellikle siyasi konulardaki işbirliğinin son yıllarda arttığına işaret eden Arif, imzalanan Yüksek Güvenlik Komisyonu kurulmasına ilişkin mutabakat zaptı ile işbirliğinin daha da üst seviyelere çıkartılacağını söyledi. 
     Muhammed Rıza Arif, bölgesel ve uluslararası meseleler konusunda her iki ülkenin birbirine yakın görüşlere sahip olduğunu ifade ederek, görüşmelerde, Irak, Afganistan ve Filistin konusunda görüş alışverişinde bulunduklarını bildirdi. 
     Görüşmelerde, terör konusunda da işbirliği yapılmasının kararlaştırıldığını belirten Arif, ''İki ülkenin terör konusunda birçok maddi ve manevi bedeller ödediği göz önünde bulundurularak, bu konuda geniş işbirliği yapılması kararlaştırıldı'' diye konuştu. 
     Arif, enerji konusundaki görüşmelerde de önemli gelişmeler yaşandığını belirterek, bu konudaki teknik detayların, projeyi yürütecek şirketlere bırakıldığını kaydetti. 
     Arif, ticari ilişkilerin geliştirilmesi ve daha fazla yatırım yapılması için de görüş alışverişinde bulunduklarını ve ilişkilerde daha ileriye gidilmesi kararı alındığını açıkladı. 
     
     TÜRKİYE'NİN NÜKLEER ENERJİ KONUSUNDAKİ TAVRI 

     Toplantının sonunda gazetecilerin sorularını yanıtlayan Başbakan Erdoğan, bir gazetecinin sorusu üzerine, transit doğalgaz konusuyla ilgili olarak İran tarafına Türkiye'nin olumlu bakışını bildirdiklerini belirtti. Erdoğan, konunun detaylarını İran Ulusal Gaz Şirketi ile BOTAŞ yetkililerinin belirleyeceğini söyledi. 
     Erdoğan, detayların belirlenmesinden sonra tekrar bir araya gelinerek, işi noktalayacaklarını kaydetti. 
     İranlı bir gazetecinin ''Türkiye'nin nükleer enerjiye tavrı nedir '' sorusuna Başbakan Erdoğan, ''Barışçıl amaçlarla olduktan sonra Türkiye'nin tavrı her ülke bundan istifade etmelidir, edebilir. Yeter ki bunu kitle imha silahlarına dönüştürmede kullanmasınlar. Atom Enerjisi Ajansı ile bir protokol içinde götürülürse bu süreç, şüphesiz ki dünyaya karşı da politik bir mesaj olur'' yanıtını verdi. 
     Başbakan Erdoğan, basın toplantısının yapıldığı Sadabat Sarayı'ndan askeri törenle uğurlandı. 
     
</TEXT>
</DOC>
