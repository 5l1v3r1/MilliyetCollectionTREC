<DOC>
<DOCNO> 263528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/ydilmen.html </URL>
<DATE> 2004/08/15/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
On beş dakika 
</HEADLINE>
<TEXT>



Bu kadar çok ofansif oyuncuyla ilk 15 dakika işi bitirdin bitirdin. Çünkü orta sahaya baktığınızın zaman Alex, Tuncay, Serhat, Pierre ve Nobre sürekli hücumu düşünen oyuncular. Bunlardan sadece Tuncay ile Serhat önünde oynayan beklerle gidip geliyorlar. Alex top rakipteyken hiç futbolla ilgilenmiyor. Sadece orta sahada ilgili Marco Aurelio var. Garibim bir tek istiklal marşında duruyor, o da bilmeden. Doksan dakika boyunca sürekli önündeki oyuncuların açığını kapatmaya çalışıyor. 
Savunma oyuncularının dördünün de defansif anlayışları iyi. Pek pozisyon hatası yapmıyorlar. Ve maçın tamamında da rakibe hiç pozisyon vermediler. Sadece golde daha önce çıkabilirlerdi ancak yine de gol ofsayttı. 
Bu kadro yapısı, her iki yarının ilk 15 dakikasında yüksek tempoyla oynayıp duran top, vuran top ile gol atabilir. Daha sonra takım halinde savunma yapıp, en azından adam markajı değil de alanını koruyarak rakibinin riske girdiği bölümlerde özellikle kenarlarda oynayan Tuncay ve Serhat'ın çabukluğu ile gollerini artırabilir. İşte 15 dakika golü bulamadığınız zaman bu oyun yapısıyla üstünlük sağlayamazsınız. Nitekim ilk yarıda maçın başında Alex'in Tuncay'ın önüne bıraktığı topun dışında rakibi hiç rahatsız edemediler, pozisyon bulamadılar. Sadece penaltı yakaladılar. O da Samsun takımı topla çıkarken hazırlıksız yakalandı. İlk yarıda Samsun, Cenk'i en uçta bırakmış, 4-5-1 gibi oynuyordu. Bol pas yaparak oyunu soğutuyordu. Ancak paslar da yana doğruydu. Kaleler orta bayrakta olsa en az 3-0 öne geçerlerdi. İkinci yarıda ilk 15 dakika Fenerbahçe yüklendi, korner, faul kazandı. Bunlardan bir tanesinde de golü buldu. Ardından çok uzun bir topta yanlış ofsayt taktiği uygulayan Samsun defansının da hatasından ikinci gol geldi. Tuncay'ın da göğüsüyle topu alıp, vuruşu hakikaten mükemmeldi. Fenerbahçe kendi yarı alanında kontrollü oynayıp son yarım saat Samsun da oyunu riske edince 70 dakikada buladıklarını son 20 dakikada buldu, 5-6 net şans yakaladı. Ancak bu oyuncu kadrosu ve yapısıyla kesinlikle Fenerbahçe geriye düşmemeli. Geriye düşerse maçı çevirme şansı zor olur. Hani çok ağır denilen Servet var ya, bir iki tane pas hatası dışında maçın en iyisiydi. Marco Aurelio ve Serhat da maçın iyilerindendi. Samsun takımını daha iyi bekliyordum. Çok rölanti oynadılar ve etkili olamadılar. Pierre çok iyi penaltı kullanan oyuncu. Ancak kaleciler de televizyon seyrediyor. Son iki maçta hep sol tarafa vurduğunu gören Shorunmu zaten bir gece evvel otelde yatacağı köşeyi belirlemişti. 
Hakemlerle ilgili fazla yorum yapmayacağım. Ancak yardımcılar mükemmel işler yaparken, kötü işler de yaptı. Skoru etkileyecek şekilde. 



</TEXT>
</DOC>
