<DOC>
<DOCNO> 281091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/siyaset/asiy.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Askerden hiç tepki gelmedi' 
</HEADLINE>
<TEXT>


Yönetmen ve oyuncu Uğur Yücel, "Yazı Tura"nın bir barış filmi olduğunu belirterek, "Askeri kanattan ya da Kürtlerden hiç tepki gelmiyor. Hiç kimse artık bu ülkede savaş istemiyor" diyor 

SOHBET ODASI 
DERYA SAZAK 


DERYA SAZAK Muhsin Bey, Eşkıya gibi filmlerdeki güçlü oyunculuk dönemi ardından sinemaya ara vermiş gibi görünürken, 'Yazı Tura' ile bu kez yönetmen olarak çarpıcı bir dönüş yaptınız ve filminiz Antalya Altın Film Festivali'nde neredeyse tüm ödülleri topladı. Güneydoğu'da iç savaş ve deprem gibi derin izler bırakan iki sosyal travmayı sinemaya aktarma düşüncesi nasıl doğdu 
UĞUR YÜCEL Sinema yapmaya yola çıkarken böyle projeler adamı olmayı hayal etmedim aslında. Bir içe dönme süreci yaşıyordum, 1980'lerden sonra bizim kuşağın 78'liler dağılması, savrulması söz konusuydu. Ben de o savrulmadan nasibimi aldım. Esasen hem siyaseten hem ruhen durduğum yerden başka yerlere doğru gittim, ama 40'ından sonra bütün insanlar kendilerini sorgularlarmış, geriye dönüp ne yaptım diye Kim olduğunu aramak, bundan sonra ne olacağının tespitini yapmak gibi içsel arayışlara dönerlermiş. Şov sahnelerine çıkmak beni yormuştu ve orada hiç kendime inanmıyordum. Bir komedyen gibi yaşamaktan çok, bir yazar gibi, bir müzisyen gibi yaşadığımı söyleyebilirim. 
Sinemayı hep hayal ediyordum. 30'lu yaşlarımda kısa filmler çekmiştim, bunlar video türü, sahne performansı için düşündüğüm şeylerdi. İlk defa Ertem Abi Eğilmez fısıldamıştı, sen yönetmenlik yapabilirsin, diye... 'Sinema yapacağım ama ne anlatacağım' meselesinde bir projeler adamı olmak mümkün. Mesela Güneydoğu üzerine bir film, başlı başına bir sinema projesidir. 
Güneydoğu'da bir savaş yaşanmıştır ve ben bunun filmini yapayım işte 'Vietnam sendromu' türünden film çekeyim ya da 17 Ağustos depremini çekeyim, sinemasal bir konudur, Yazı Tura'yı bu tür projelerden hareketle çekmedim. Daha çok kendimden ne çıkacağını merak ettim, doğaldır ki bizim kuşağın gençleri, 1980 öncesi ağır bir siyasi dönemden geçtik. Benim o dönemdeki rolüm zaman zaman militanlığa varacak noktaya kadar geldi. Sempatizanlığı aştı. 12 Eylül'de beni Şekspir kurtardı. Tiyatro sevdam vardı, sahneye yakın durduğum, konservatuara girdiğim zaman militan bir tiyatrocu olma çelişkisi nedeniyle çok eleştirildim arkadaşlarım tarafından. 

1980 darbesinin üzerinden 25 yıla yakın süre geçti, bugünkü değerler penceresinden geçmişe bakınca ne görüyorsunuz 
Tabi ki liberal ekonomiyle ya da düşünce tarzıyla ilişki kuruyorum bugün ama doğrusu o yıllardaki namusumu kaybetmediğimi söylemek isterim. 

Solcu bakış açısı ve değerler... 
Belki devrime kalkışmakla hata ettik ama felsefi olarak bir hata görmüyorum. Hepimiz savrulmalar yaşadık, sonra geçişler başladı. Ertem Eğilmez'le başlayan Yavuz Turgul'un Muhsin Bey'i ile devam eden günlerde kendimi sinemacı gibi hissediyordum. Bu kadar yıldan sonra Yazı Tura'da ticari kaygılardan uzak bir film yaptım. Yurtseverim ve Anadolu'daki kültürlerle ilişkideyim. Kürt, Süryani, Ermeni müziği, Yahudi'nin Hamursuz'u, Rum'un şarkısı, Türk sanat müziğiyle rakı içmeye varana kadar bu ülkede ne kadar renk varsa bunları yüreğinde taşıyan bir insanım. Böyle bir insan nasıl savaş yanlısı olabilir 

'Memleketin dağlarına bahar gelsin' 

Güneydoğu gazisi iki arkadaşın askerlik dönüşü sürüklendikleri bunalımın öyküsü, Yazı Tura. Gerçekçi ve oldukça sert bir sinema diliyle anlatıyorsunuz.... 
Hepsi hayatın içinden örnekler. İkinci Bahar'ın çekimlerini yapıyorduk bir gün yanıma milli forma giymiş bir genç geldi, bizim Rıdvan gibi Güneydoğu gazisi, altın kolyesi var, madalyası var cebinde. Orada neler yaşadığını, kaç kişi öldürdüğünü anlattı. Giderken 5 milyon para istedi benden. Ya gerçek bir gaziydi ya da böyle bir hayat kurmuş para kazanıyordu. 

Dağdaki çatışmada öldürülen PKK'lılar arasında bir genç kızın Rıdvan'ın lise aşkı çıkması gerçek mi, hayal mi belli değil... 
Evet, orada bir açık kapı bıraktım. 'Düşman' diye öldürüyor 

Yazı Tura'daki öyküler 1999'da başlıyor. 5 yıl sonra Kandil Dağı'ndaki PKK'lı kızların, silah yerine gitarla dolaştıklarını gösteren röportajlar yayımlanmaya başladı. 
Umut veriyor bunları görmek. Yazı Tura da barış filmidir. Bir şey bitiyor. Acılarıyla birlikte bunları gömüyoruz. Memleketimin dağlarına bahar gelsin. Ben bunu söylemek isterim. Düşünün bir kaval sanatçısı Güneydoğu'da savaşıyor, karşı cephede Kürtler var. Dinliyorlar, Güneydoğulu bir türkücünün ezgisi, kavalı çalan adam Türk 

Bundan sonra aşk filmi çekeceğim 

Güneydoğu'da 1990'ların sonuna kadar yaşanan 'savaş hali'nden bir aydın olarak etkilendiniz. 
Yalnız değilim. Benim gibi etkilenen milyonlarca insan oldu. Güneydoğu'da bir savaş varsa, aileler, çocuklar, insanlar parçalanıyorsa bunu yüreklerine gömüyorlar. Biz İstanbul'da otururken orada bombanın sesini duyuyoruz. 

Ancak bu bir Kürt filmi değil. 
Hiç öyle değil. Ben esasında bir filmciyim, politik sinemacı değilim. Bundan sonra aşk filmi çekeceğim. Yazı Tura şöyle doğdu Sahiden bunaldığım bir gece, yorganlara kapanıp 'Ben ne yapacağım ' diyorum. Sahneye dönmek istemiyorum, oyunculuğumu beğenmiyorum. Kalktım bazı sözcükler çıktı kar, Güneydoğu, postallar, makineli tüfekler, ölen insanlar. Orada savaş var, ailenizden birileri yoksa sizi ilgilendirmiyor. Televizyonlara baktığımız zaman bütün eller havaya .. Hiçbir yerde bir keder yaşanmıyor. Aydınlık ve barışçı bir dünyaya doğru gidelim sözünü eden insanların hepsine 'entel' olarak bakılıyor. 

Ruhum arka sokaklarda dolaşıyor 

Popüler kültürün yükselişte olduğu bir çağda televizyona 'rating' getirecek diziler ya da 'stand up' yapmak yerine, Güneydoğu, savaş gibi trajik sorunları film konusu yapmak doğru bir zamanlama mı Bu, 78'lilere özgü meydan okuma mı 
Fikret Mualla neden Moda burnunun resmini çizmiyorsa, Louis Armstrong, trompetiyle farklı bir müziği tercih ediyorsa, oralara akraba bir şey olduğunu zannediyorum. Kendimi içgüdülerime bırakmak istiyorum. Yazı Tura bunun denemesiydi. Meseleye nereden bakıyorum, buradan bir şiir çıkıyor mu Bir şairin, Ece Ayhan'ın bir fıkra yazarı olmasını bekleyemezdik, çünkü ruhu orada bir yerlerde duruyordu. Benim de ruhum, memleketin ara sokaklarında dolaşıyor. Yaşım ilerledikçe başka türlü bir hassasiyet başladı. Şov alanı, popüler alanda hiçbir zaman kendimle buluşamadığımı düşünüyorum. Sahnede işin tadını çıkardığım çok az zaman olmuştur. 

Sahnede, sinemada hep başkalarını oynadınız. 
Yücel Şimdi kendimi çekiyorum... 

'Türkiye barışa gitmek istiyor' 

Sinema, çağını sorgulama sanatı. Yazı Tura'yı izleyenler bu hesaplaşmadan memnun mu Ne tür tepkiler alıyorsunuz 
Askeri kanattan ya da Kürtlerden hiçbir tepki gelmiyor. Hiç kimse artık bu ülkede savaşların olmasını istemiyor. 'Bir dakika, biz burada savaşıyoruz, sen ne anlatıyorsun kardeşim ' diyen çıkmıyor. Ya da 'Bir yerlerde çatışmalar sürerken, savaş daha küllenmemişken sen niye böyle meseleleri irdeliyorsun ' diyen de olmadı. Türkiye'nin barışa gitmek istediğine inanıyorum. Ben de bir sanatçı, yurtsever olarak dünyanın bu en güzel topraklarında artık kan lekesinin olmasını istemiyorum. Eğer ki birileri Yazı Tura'dan çıktıktan sonra 'Evet, biz de istemiyoruz' diyorlarsa, ben siyaseten bir işlevi yerine getirmiş oluyorum. Hele bir de bunu sinema olarak beğeniyorlarsa... 'Ben filmde adamın ne anlattığıyla değil, nasıl anlattığıyla ilgileniyorum' diyen bir kesim de var, onlar da beni çok mutlu ediyor. Sonuç olarak iyi bir başlangıç ilk filmini çeken bir insan olarak. Bundan sonraki aşk hik yesi olacak ama acılı bir aşk... Ne yapayım, memleketim böyle. 

Acılı derken arabesk değil.. 
Değil. Esasında arabesk bizden uzak bir kültür. Araplarla akrabalığımız yoktur. Akrabalığımız varsa, Orta Asyalıdır üstelik. Dindaşlıktan başka Araplarla hiçbir kültürel alakamız yok. Batılı da demek istemem ama bizimki 'Anadoluluk.' Doğu'dan İran kültüründen, Zerdüşt'ten, Budist'ten etkilenmiş. Yahudilik yaşamış, bir sürü kültürler yaşamış ama en az Araplarla ilişki kurulmuştur. Arabesk bu ülkenin müziği değil, mesela Erkan Oğur'un müziğini dinlediğiniz zaman bu daha çok bizim gibi geliyor. Aşık Veysel'ler, Yunus Emre'ler, Pir Sultan'lar gerçek Anadolu kültürünü yansıtıyor. AB sürecinde Anadoluluk meselesinin önü açılacak. 

Filme hazır değiliz diyen bir kitle var 

Film 11 ödül aldı, başarı gişeye yansıyacak mı 
'Filme gideceğiz ama hazır değiliz' diyen bir seyirci kitlesi var, Anadolu insanı savaştan dönen gazileri ilk defa acılarıyla sinemada karşısında görünce üzüleceklerini düşünüyor. 

Türkiye'nin kendi içindeki çatışmalara karşı etnik, dini ve cinsel ayrımcılığa karşı barış ve hoşgörü mesajı mı çıkıyor filmden 
Söylediklerinize katılıyorum ama bunları tek başına kullanmadım, 'Filmdeki mesaj önermesi budur' dediğiniz, 'Filmden böyle bir okuma yaptığınız zaman', diyorum ki evet ben bunu anlatmak istemiştim. 

Kimdir 

1957 İstanbul doğumlu Uğur Yücel, İstanbul Belediye Konservatuvarı tiyatro bölümü mezunu. 1975-1984 arasında Kenter Tiyatrosu, Tef Kabare, Dormen Tiyatrosu, Şan Müzikholü'nde oynadı. "Aziz Ahmet" adlı dizide yapımcılık, oyunculuk ve senaristlik yaptı. "Arabesk" filmiyle Sinema Yazarları Derneği En iyi Yardımcı Oyuncu, "Muhsin Bey" filmiyle Antalya Altın Portakal Film Festivali'nde En iyi Yardımcı Oyuncu ödüllerini, ilk 8 bölümünü çektiği "İkinci Bahar" dizisiyle İletişim Fakültesi En iyi TV Yönetmeni ödülünü aldı. "Gemide", "Laleli'de Bir Azize" filmlerinin müziklerini yaptı. 


</TEXT>
</DOC>
