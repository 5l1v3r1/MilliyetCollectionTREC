<DOC>
<DOCNO> 288077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy18.html </URL>
<DATE> 2004/11/11/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
ANAP kaynıyor... Yardımcıları, Nas'ı istifaya çağırdı... 
</HEADLINE>
<TEXT>

     ANAP Başkanlık Divanı üyeleri, Genel Başkan Nesrin Nas'ı istifaya davet etti. Genel Başkan Nas ise ''Onlar benim değil ben onların istifasını isteyebilirim'' dedi. 
     ANAP Başkanlık Divanı üyeleri, Genel Başkan Nas'ı istifaya davet ettiklerini bildiren yazılı bir açıklama yaptı. Başkanlık Divanı adına yapılan açıklamada ''ANAP'ın DYP çatısı altında birleştirilmesi çalışmalarının 3 ayı aşkın bir süredir gayri resmi ve partili dahi olmayan kişilerce Genel Başkan Nas'ın onayı ile gerçekleştirildiği ortaya çıkmıştır'' denildi. Bu girişimden teşkilatın, MKYK üyelerinin ve hatta Başkanlık Divanı üyelerinin bile haberdar edilmediği, tam bir gizlilik içinde kapalı kapılar ardında yürütüldüğünün anlaşıldığı belirtilen açıklamada, şöyle denildi 
     ''Bu durum partimizin temel felsefesi ile bağdaşmadığı gibi partimiz ve partililerimiz için onur kırıcı bir sonuca neden olmuştur. Bizler Başkanlık Divanı olarak sorumluluğumuzun gereği Sayın Nas'ı partimizin ve kendisinin daha fazla yıpranmasını önlemek amacıyla istifaya davet ettik. 
     Başkanlık Divanı, bu tutumu ile ANAP ve ANAP'lıların onurunu korumayı başkalarına bırakmayacak bir davranışı ortaya koymuştur. 
     Bir kez daha ortaya çıkarmıştır ki merkez sağda büyük sinerji yaratmanın yolu bir kaç kişinin siyasi ikbal uğruna yaptığı pazarlıklardan geçmemektedir. 
     Bizler, DYP'yi de içine alacak merkez sağ projesinin hayata geçirilmesi için her türlü fedakarlığa hazır olduğumuzu kamuoyuna önemle duyururuz.'' 
     
     ''BEN ONLARIN İSTİFASINI İSTERİM'' 
     Açıklamaya ilişkin AA'nın sorularını yanıtlayan Nesrin Nas ise 25 Kasım'da partisinin Merkez Karar ve Yönetim Kurulu'nu toplayacağını ve konunun orada görüşüleceğini söyledi. 
     Başkanlık Divanı üyelerince istifasının istenmesine ilişkin olarak, ''Yardımcılarım benim istifamı isteyemez. Ancak ben onların istifasını isteyebilirim'' diyen Nas, gayri resmi görüşme yapma yetkisinin kendisinde olmasına rağmen DYP Genel Başkanı Mehmet Ağar ile görüşme konusunda yardımcılarının onayını aldığını söyledi. Nas, ''Buna rağmen yardımcılarımın çarpıtarak görüşmelerden haberleri yokmuş gibi söylemeleri çok yaralayıcı. Arkadaşlarımın bu noktaya gelmesi üzücü. Türk siyaseti böyle iki yüzlü bir davranışı hak etmiyor'' dedi. 
     Kongrede genel başkan ve parti yönetiminin ayrı ayrı oylandığını belirten Nas, Başkanlık Divanı ve MKYK'nın genel başkanı görevden alma yetkisinin olmadığını, ancak kongre kararı ile bunun mümkün olabileceğini söyledi. 
     Nas, merkez sağda bütünleşme sürecinin sancılı bir süreç olacağını bildiğini sözlerine ekledi. 
     
</TEXT>
</DOC>
