<DOC>
<DOCNO> 269393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun30.html </URL>
<DATE> 2004/09/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Irak'ta serbest bırakılan Çivi Tüm sevkıyat durmalı 
</HEADLINE>
<TEXT>

     Irak'ta önceki gün rehin alınan ve bugün serbest bırakılan Türk TIR şoförü Mithat Çivi, El Arabiya televizyonunca yayınlanan video banttaki konuşmasında, ''Rehinecilerin kendisine iyi davrandığını'' belirtti. 
     Çivi, maskeli silahlı kişiler önünde yaptığı açıklamada, ''Türkiye'deki kamyon sürücüsü kardeşlerime sesleniyorum. Irak'a Türkiye'den mal sevkıyatı ve düşman koalisyon güçleriyle işbirliğine son verilmeli'' diye konuştu. Çivi, ''Kardeşlerime rehinecilere teşekkür ederim. İyi davrandılar ve serbest bıraktılar'' dedi. 
     Bağdat'taki El Arabiya muhabiri, Çivi'nin fidyesiz serbest kaldığını söyledi. Kaçıranlar, ''ABD ile işbirliğine yeniden girişenlerin kafası uçurulacaktır'' dedi. 
     Dışişleri Bakanı ve Başbakan Yardımcısı Abdullah Gül, bugün, Çivi'nin, ''sahada yürüttükleri yoğun çalışmalar, Türkiye'nin Bağdat Büyükelçiliği ve Dışişleri Bakanlığı'nın yoğun gayretleriyle serbest bırakıldığını'' söylemişti. 
     Irak'ta ''İslami Direniş Hareketi, El Numan Tugayları'' adlı grup tarafından kaçırılan Türk TIR şoförü Mithat Çivi'nin bağlantılı olduğu ''Saqr El-Kuwait Transport Company'' adlı Kuveyt firması, Irak'taki tüm faaliyetlerini durdurduğunu dün bildirmişti. 
     Firma yetkilisi Hasan Cesim Ebul, Mithat Çivi'nin serbest bırakılmasını sağlamak için bu kararı aldıklarını belirterek, ''Irak'taki tüm faaliyetlerimizi durdurduk. Şoför Mithat Çivi'yi rehin alanlara, onu serbest bırakmaları çağrısında bulunuyoruz. Bu, şoförün ailesi ve çocukları için insaniyet namına yaptığımız bir çağrıdır'' demişti. Kuveyt firmasıyla ortak çalışan ve merkezi Antakya'da bulunan Renay Uluslararası Nakliye Firması da Irak'tan çekilme kararı aldığını açıklamıştı. 
     
</TEXT>
</DOC>
