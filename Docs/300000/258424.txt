<DOC>
<DOCNO> 258424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/spor/spo02.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rüştü'yü de geçerim' 
</HEADLINE>
<TEXT>


Daum'un ağır eleştiriler yolladığı kaleci Volkan, kendine güvendiğini, başarılı olacağına inandığını söyledi, "Milli Takım'da bile birinci isim olacağım" dedi 

YUSUF KOBAL 


"Yabancı gelmez" 
FENERBAHÇE'NİN, Köln ile oynadığı maçlarda yediği gollerden sonra Daum'dan büyük tepki alan Volkan, "Bu kale benimdir" dedi. Genç file bekçisi, Türk kalecilere inanılması gerektiğini de söyledi, "Eğer şans verilirse, birkaç yıla kadar, Türkiye'ye yabancı kaleci gelemez" diye konuştu. Volkan, kendisine güvendiğini ekledi, "Başarılı olacağım. Rüştü'yü bile geçeceğim ve Milli Takım'da birinci kaleci olacağım" ifadesini kullandı. 

"Saygı duyarım" 
VOLKAN, eleştiriler nedeniyle canını sıkmadığını da vurguladı ve şöyle devam etti "Daum'un beni eleştirmesine samimi ve içtenlikle yaklaşıyorum. Hatta eleştiren herkese saygı duyuyorum. Ama Fenerbahçe'nin kalesi benimdir. Bizim Hooijdonk, frikikten mükemmel goller atıyor. Hooijdonk'un frikikten gol attığı kalecilerin hepsi kötü kaleci mi Ben kendi işime bakarım, o kadar. Fenerbahçe kalesinde başarılı olacağım". 

Asist kralı Alex 

En iyi orta saha 
FENERBAHÇE'NİN yeni transferi Alex, Brezilya Milli Takımı kaptanı olarak kupayı kaldırdığı Copa America'nın asist kralı oldu. Peru'daki finalde Arjantin'i penaltılarla geçerek tarihte yedinci kez Copa America zaferine ulaşan Brezilya'da turnuva boyunca yedi gol asisti yapan, iki de gol atan Alex en iyi orta saha oyuncuları arasında yerini aldı. 

Ciddi sorunu yok 
BREZİLYA'NIN üçüncü uzatma dakikasında attığı golle penaltılara götürdüğü final maçında 63. dakikada sakatlanarak yerini Felipe'ye bırakan Alex'in ciddi bir sorunu olmadığı, aşırı yüklenmeden dolayı baldırında çekme oluştuğu öğrenildi. Kupayla birlikte Brezilya'ya dönecek olan Alex, eşiyle birlikte bir süre tatil yaptıktan sonra Türkiye'ye dönecek. 

Dörtlü cephe 

ALMANYA'NIN Köln kentinde yaşayan, Fenerbahçe'nin yurtdışı idari işlerini yürüten ve isminin açıklanmasını istemeyen bir kongre üyesi, takımdaki bazı oyuncuların Daum'u cephe aldıklarını ileri sürdü. Servet, Fatih, Tuncay ve Serhat'ın, aralarının bozuk olduğu Alman hocanın sürekli yabancı istemesi nedeniyle, "Bu adam hem bizim geleceğimizle oynuyor, hem de yaptıklarımızı hiçe sayıyor" diyerek isyan ettikleri iddia edildi. 

Daum'suz idman 

FENERBAHÇE'NİN dün kampta yaptığı son idmana Christoph Daum çıkmadı. Sarı - Lacivertliler'i Roland Koch çalıştırdı. İstanbul'a dün öğleden sonra dönen ve iki gün izin verilen futbolcular yarın sabah Samandıra'da antrenmana çıkacak. Bu arada Türkiye'ye dönen Kemal iki gün sonra Almanya'nın Köln kentine giderek ameliyat olacak. 

Takım da şaşırdı 

CÜNEYT KARAKAYA 

SARI - Lacivertli futbolcular, Daum'un açıklamalarını şaşkınlıkla karşıladılar. Menajer Volkan Ballı'ya sık sık gelişmelerle ilgili sorular yönelten oyuncular "Tam lig başlarken, bu tip gelişmeler olduğuna inanamıyoruz" ifadelerini kullandılar. 

Kamp raporu 

CÜNEYT KARAKAYA 

Volkan Çok neşeli geçirdiği hazırlık döneminde, Daum'un açıklamalarıyla şok yaşadı. Antrenmanlarda azimli ve başarılıydı. 
Recep İdmanlarda uzaktan şutları yiyor. Hatta 11'de çıktığı Siegen maçında da yediği gol de uzaktandı. Bir sorun var. 
Önder Turacı Defansın sağında birinci isim. Hocasının sözünden dışarı çıkmadı. İdmanlarda iyi yolda olduğunu gösterdi. 
Fatih Akyel Ağabey olmasına rağmen işi fazla ciddiye almıyor. Maçlarda da tam tersine, girdiği zaman görevini tam yaptı. 
Servet Tomas'ın gidişiyle Servet'i as takımda deneyen Daum istediği performansı alamadı. İnanılmaz hatalar yapıyor. 
Fabiano Çok ciddi bir yapısı var. Az gülüyor. Forvete katkı sağlamayı sevse de fazla ileri çıkarken görülmedi. 
Luciano Tuncay'ın deyimiyle "Brezilya mafyası"nın lideri. Çok esprili. Yeri sağlam. Daum'un da gözdelerinden. 
Deniz Barış Tüm maçlarda takımın en iyilerinden biri oldu. İşini ciddi yapan bir tavrı var. Gönüllerde taht kuracak. 
Ümit Özat Biraz sinirli olduğu gözlerden kaçmadı. Kafası sanki başka yerlerde, ama tam görev adamı. Eksiksizdi. 
Mehmet Yozgatlı Mevkisinde işi zor gibi. Daum istediği performansı alamasa da, onun işin peşini bırakmaya niyeti yok. 
Selçuk Taktiksel anlamda zorluk çekmese de, pas isabetleri konusunda sorun yaşıyor. Maçlardaki performansı vasattı. 
Tuncay Antrenmanlarda vasat gözükse de maçlarda kendini gösterdi. Takıma katkısı çok büyük oldu. Şakacı kişiliği var. 
Aurelio Strese girmedi. Gönderilmesinin büyük hata olacağını idmanları 5 dakika izleyen biri anlar. Onsuz olmaz. 
Serkan Balcı Migren problemiyle uğraştı. Defansın sağında görev verildi. Gerçek yerinin bu mevki olmadığını sezdirdi. 
Serhat Forvetse forvet, sağ kanatsa sağ kanat. Her yerde kendini gösterdi. İdmanlarda varını yoğunu ortaya koydu. 
Murat Hacıoğlu Maçlar ciddileştikçe zorlandığı gözlendi. Son vuruşları iyi fakat takım oyununa alışması gerekiyor. 
Van Hooijdonk Her zamanki gibi havası yerindeydi. Hazır gözüktü. O yine Fenerbahçe taraftarının sevgilisi olacak. 


</TEXT>
</DOC>
