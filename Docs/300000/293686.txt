<DOC>
<DOCNO> 293686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yasam/ayas.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zeynep'in kurtuluşu 
</HEADLINE>
<TEXT>


Murat Kılınç tarafından kaçırılan 17 yaşındaki Zeynep, dün düzenlenen operasyonla özgürlüğüne kavuştu 

ERDEM SÜREK Çanakkale DHA 

Turizm şirketi sahibi Murat Kılınç 33 tarafından 12 Kasım'da zorla kaçırılan üniversiteli Zeynep Sağıroğlu 17 , polisin dün Çanakkale'de düzenlediği operasyonla kurtarıldı. 
Çorlu'daki Trakya Üniversitesi Meslek Yüksekokulu'na kaydını yaptıran Sağıroğlu, Ramazan Bayramı'nı ailesiyle birlikte geçirmek için İstanbul'a gidecekti. Ancak Kılınç ve 4 arkadaşı, arife günü, yıllardır peşinden koştuğu Sağıroğlu'nun bulunduğu otomobilin önünü kesti. Zorla Kılınç'ın minibüsüne bindirilen Sağıroğlu'ndan bir daha haber alınamadı. Çanakkale Emniyet Müdürlüğü ekipler, dün öğle saatlerinde Kılınç ve Sağıroğlu'nun bulunduğu yeri saptadı. Esenler Mahallesi Yeni Boğazkent Sitesi A Blok'taki daireye saat 17.30 sıralarında baskın düzenleyerek Sağıroğlu'nu kurtaran polisler, Kılınç'la ev sahibi Nevzat Etik'i gözaltına aldı. 
Sağıroğlu'nun ifadesine başvurulurken, Kılınç "zorla alıkoymak", Etik de "yardım ve yataklık" suçlarından sorgulandı. 




</TEXT>
</DOC>
