<DOC>
<DOCNO> 258064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur02.html </URL>
<DATE> 2004/07/25/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
ATO, AB ülkelerine vizesiz giriş için başvurdu... 
</HEADLINE>
<TEXT>

     Ankara Ticaret Odası ATO , üyelerine, Avrupa Birliği AB üyesi ülkelerde serbest dolaşım hakkı verilmesi istemiyle AB Konseyi, AB Komisyonu ve AB Parlamentosu Başkanlığı'na başvurdu. 
     Alınan bilgiye göre, avukatlar Selim Sarıibrahimoğlu ile John Walsh'ın imzasını taşıyan başvurularda, Avrupa Topluluğu Sözleşmesi'nin 310. maddesinin, topluluğa, bir devletle, ''karşılıklı hak ve zorunluluklar, ortak hareket ve özel prosedürler'' içeren bir ''birlik'' kurma anlaşması yapma hakkını verdiği belirtildi. Başvuruda, Gümrük Birliği'nin, bu madde uyarınca, 1963 tarihli Ankara Anlaşması'nın ortaklık anlaşması ve Avrupa Topluluğu-Türkiye Ortaklık Konseyi'nin Ortaklık Konseyi 1 95 sayılı kararı ile kurulduğu anlatıldı. 
     Gümrük Birliği'nin, malların ve işgücünün serbest dolaşımı, serbest rekabet, ekonomik adalet ve eşit muamele prensiplerinde işleyen bir ortak pazar oluşturma amacıyla kurulduğu belirtilen başvuruda, ''Ama aslında serbest dolaşım hakkı, tek taraflı olarak AB üye ülkeleri yararına uygulanmaktadır. AB üyesi ülkelerin vatandaşları serbest dolaşım hakkını herhangi bir kısıtlama ya da engellemeyle karşılaşmadan kullanabilirken, Türkler, Ortaklık Anlaşması'ndan ve Katma Protokol'den doğan haklarını kullanamamaktadırlar. Bu engelleme nedeniyle ticaret ile uğraşan müvekkillerimiz zarar görmektedirler'' denildi. 
     Serbest dolaşım hakkının Türkiye ve Avrupa Ekonomik Topluluğu arasındaki 1963 tarihli Ortaklık Anlaşması içinde yer aldığı, bu hedefin gerçekleşmesi için 1970 yılında yürürlüğe konulan Katma Protokol'e zaman sınırlaması eklendiği anlatılan başvuruda, buna göre, serbest dolaşım hakkının 1976'dan başlayarak adım adım 1986'ya kadar gerçekleştirileceğinin hüküm altına alındığı kaydedildi. Başvuruda, ''Katma Protokol'e göre en son 1986 yılında yürürlüğe girmesi gereken işçilerin serbest dolaşımı hala gerçekleşememiştir'' denildi. 
     
     ''SERBEST DOLAŞIM KAĞIT ÜZERİNDE MEVCUT'' 
     ''Serbest dolaşım kağıt üzerinde mevcuttur'' denilen başvuruda, şunlar kaydedildi 
     ''Serbest dolaşım, Ortaklık Anlaşması içerisinde vardır. Diğer konularda olduğu gibi anlaşmada bu konuda da mevcut hakları kötüleştirmeme prensibi getirilmiştir. Yerleşim hakkı ve hizmetlerin serbest dolaşım hakkı ile ilgili var olan durum korunacak ve yeni kısıtlamalar getirilmeyecektir. Ayrıca, bu hakları kısıtlayan engeller zamanla kaldırılacak ve bu engellerin kaldırılması ile ilgili zaman, süre ve metodu Ortaklık Konseyi kararlaştıracaktır.'' Ortaklık Anlaşması'nın, AB üyesi olmayan ülke vatandaşlarının serbest dolaşımını düzenleyen tek metin olduğu belirtilen başvuruda, ''Taahhütleri yerine getirmek, AB'nin görevidir. Anlaşmaların hedeflerine ulaşma sorumluluğu karşılıklıdır. Bu nedenle, sadece akit tarafların birine ya da bir üye devlete bırakılamaz. Ama ortak organlar AB'nin ortak pazarının temel prensiplerinden doğan bu sorumluluğu üstlenmelidir. Ama ne yazık ki AB, Ankara Anlaşması ve eklerinden doğan görevlerini yerine getirmemiştir'' denildi. 
     
     SAVAŞ KARARI 
     Adalet Divanı'nın Abdulnasır Savaş kararına atıfta bulunulan başvuruda, Savaş ailesinin, İngiltere'ye turist olarak vize zorunluluğu bulunmayan dönemde yasal olarak girdiği, daha sonra işyeri açtıklarında AB ülkelerinin sonradan koydukları vize kararı ile karşı karşıya kaldıkları ve sorunu Avrupa Adalet Divanı'na götürdükleri anlatıldı. 
     Adalet Divanı'nın, Savaş'a ilişkin vizeyi kaldırdığı belirtilen başvuruda, kararın, Türk işveren ve iş sahibi olma hakkının 1973 yılındaki düzenlemeye oranla daha kötüleştirilemeyeceğine dayandırıldığı kaydedildi. 
     Başvuruda, şöyle devam edildi 
     ''Savaş kararı ayrıca, bu ülkelerde hizmet vermek isteyerek AB üye ülkelerine gelen Türkler için yeni bir sayfa açtı. Savaş Davası'nın sonucunda, AB üyesi olmayan ülkenin işgücü, serbest dolaşım hakkı geçmişte olduğundan çok daha fazla ortaya koyulmuştur. 
     Savaş kararı çerçevesinde, AB yasalarının tatbik edilmesi sağlanmalı ve ATO üyeleri için vize zorunluluğu ortadan kaldırılmalıdır. AB üyesi ülkelerin müvekkillerimizin serbest dolaşım hakkını tanımasını sağlamak, Avrupa Topluluğu kuruluşlarının görevidir.'' Adalet Divanı'nın diğer bazı kararlarına de yer verilen başvuruda, ''Emsal kararlarda görüldüğü üzere, serbest dolaşım hakkı Türk vatandaşının lehine ilerlemektedir. Bu kazanımlar AB Yasası çerçevesi içerisinde lağvedilemez'' denildi. 
     
     ''EŞİTSİZ VE ADALETSİZ MUAMELE'' 
     Avrupa Birliği Vize Düzenlemesi'nin EUVisaVO , vizenin AB üyesi olmayan ülkelerin vatandaşları için bir gereklilik olduğu şartını koyduğu belirtilen başvuruda, bunun AB yasasına aykırı olduğu savunuldu. 
     Başvuruda, şöyle devam edildi 
     ''Aslında bu düzenlemeler ikincil yasalardır ve Avrupa Topluluğu sözleşmeleri, anlaşmaları ve ayrıca katma protokolleri ile karşılaştırıldığında, bunların yasallığı yok olmaktadır. Çünkü bu sözleşmeler ve anlaşmalar, birincil normlardır. 1973 yılı itibariyle kısıtlama getirilemeyecek Katma Protokol'ün 41 1. maddesindeki haklardan dolayı EUVisaVO ile getirilen vize, müvekkillerimize ve hizmet verip hizmet almak isteyenlere uygulanmamalıdır. 
     Müvekkillerimizin ticaretle ithalat-ihracat uğraşmaları nedeniyle iş ilişkileri ve çalışmaları için seyahat etmeleri ve AB üyesi ülkelerde serbest dolaşımları hayati önem taşımaktadır. Vize zorunluluğu ticari aktivitelerinde müvekkillerimizin kaybına neden olan bir engel olmakta, AB üyesi ülkelerle üye olmayan ülkelerin tacirler arasında eşitsizlik ve adaletsiz muamele yaratmaktadır.'' 
     
     ''KAYITLI 121 BİN 143 ÜYE VAR'' 
     ATO'ya kayıtlı 121 bin 143 üye bulunduğu, bu rakamın büyük bir kısmının dış ticaretle ilgilendiği belirtilen başvuruda, 1 Ocak 2003-31 Aralık 2003 tarihleri arasında oda üyelerinin 3166 firma ihracat kapasitesinin 300 trilyon lira olduğu kaydedildi. Başvuruda, 2003 yılında 12 bin 695 firmanın 7.6 milyar dolar tutarında ithalat yaptığı, 1 Ocak 2004 ile 6 Mayıs 2004 tarihleri arasında ihracat yapan oda üyelerinin ihracat kapasitesinin yaklaşık 358 milyon euro olduğu belirtildi. 
     Başvuruda, ''İthalat-ihracat işindeki bu büyük potansiyel, serbest dolaşım hakkı ile ilgili AB yasasının ihlal edilmesi ile engellenmektedir'' denildi. 
     ATO üyelerinin, Ortaklık Anlaşması ve Katma Protokol ile verilen serbest dolaşım hakkından yararlanamadıklarına işaret edilen başvuruda, şunlar kaydedildi 
     ''Çünkü, AB üyesi ülkeler, AB yasalarından kaynaklanan yükümlülüklerini yerine getirmemektedirler. Sonuç olarak, AB üyesi ülkelerin yükümlülüklerini yerine getirmemeleri, müşterilerimizin zarara uğramalarına neden olmuştur. AB'ye üye ülkelerin AB yasalarını ihlal etmelerinden kaynaklanan topluluğun sorumluluğu doğrudan ve kaçınılmazdır. Bu konudaki talebimiz, AB üyesi ülkelerin asli AB yasalarından kaynaklanan serbest dolaşım haklarını ATO üyeleri lehine uygulamalarıdır.'' 
     
     ''AB YASALARI ÖNCELİKLİ NORM'' 
     AB yasasının ulusal yasalarla geçersiz hale getirilemeyeceği ya da değiştirilemeyeceğinin çoğunluk tarafından bilindiği kaydedilen başvuruda, eğer ikisi çatışırsa, birlik hukukunun ulusal kanunlar önünde öncelikli olduğu vurgulandı. 
     Başvuruda, AB ülkelerinin kendi mevzuatlarında herhangi bir değişiklik gerektirmeden ATO üyelerinin serbest dolaşım haklarını tanıyabilecekleri anlatılarak, ''AB üyesi ülkelerin Türk işadamlarının ve kendi işine sahip kişilerin yasal serbest dolaşım haklarını tanımaya ve böylece var olan vize gerekliliğini feshetmeye yönlendirmesini, bu şekilde başvuru sahibi kurum ve üyelerinin aslında adil rekabet ve davranışta eşitlik yasal haklarından etkili bir şekilde yararlanabileceğini, ayrıca AB ile anlaşma yapan hiç bir tarafın yasal hükümlerin ihlalinden kaynaklanan dezavantajları yaşamamasını temin etmek için yönlendirmesini talep ediyoruz'' denildi. 
     
     AVUKAT SARIİBRAHİMOĞLU'NUN AÇIKLAMASI 
     Avukat Selim Sarıibrahimoğlu, AA muhabirine, dava açma yoluna gitmeyerek neden AB'nin ilgili makamlarına başvuru yaptıklarını anlattı. 
     AB mahkemelerinin içtihat mahkemeleri haline geldiğini belirten Sarıibrahimoğlu, başvurularına Abdülnasır Savaş kararının emsal olacağını söyledi. Serbest dolaşım hakkının, Türk vatandaşlarına yasal bir hak olarak verildiğini ve sonradan uygulanmadığını belirten Sarıibrahimoğlu, bu nedenle, Adalet Divanı'na başvurulmadığını anlattı. Sarıibrahimoğlu, AB kurumlarına bu yasal hakkın uygulanması için başvurduklarını söyledi. 
     Sarıibrahimoğlu, başvurularına olumsuz cevap verilmesi halinde, ATO üyelerinin, zararlarının tazmini için tazminat davası açabileceklerini bildirdi. 
     Serbest dolaşım kuralının kanunlarla tanındığını ve Adalet Divanı'nın özellikle Savaş davasında alenen ve hukuken onaylandığını anlatan Sarıibrahimoğlu, ''Emsal olan bu kararlara AB ve üye devletler tarafından saygı duyulmalı ve bu kararlar her üye devlette yeknesak bir şekilde uygulanmalı, her ülke tarafından farklı formüle edilmemelidir'' dedi. 
     Avukat Sarıibrahimoğlu, başvurunun kabul edilmesi halinde diğer işadamlarının da başvuruda bulunarak serbest dolaşım hakkına sahip olabileceklerini belirtti. 
     
</TEXT>
</DOC>
