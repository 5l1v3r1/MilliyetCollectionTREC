<DOC>
<DOCNO> 298082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/guncel/gun03.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Suçu' yol yapmaktı 
</HEADLINE>
<TEXT>


Afganistan'da Celalabad - Kunar yolunun yapımında çalışan Türk mühendis Eyüp Örel, kaçırılıp öldürüldü. Örel'le kaçırılan Afgan şoför ve tercüman serbest bırakıldı 

DIŞ HABERLER SERVİSİ 

Afganistan'da önceki gün kaçırılan Türk mühendis Eyüp Örel öldürüldü. Örel'le birlikte götürülen Afgan şoför ve tercümanı ise serbest bırakıldı. Afgan İçişleri Bakanlığı sözcüsü, Örel'in cesedinin kurtarma operasyonuna katılan güvenlik güçlerince bulunduğunu açıkladı. 

Üniformalıydılar 
Kunar polis şefi Mateullha Sofie, mühendisin çeşitli yerlerinden vurulduğunu söyledi. İçişleri Bakanlığı terörle mücadele bölümü başkanı Cemil Cumbeş de, 2 Afgan'ın, muhtemelen, asker ve polis tarafından başlatılan büyük kurtarma operasyonunun baskısı altında salıverildiklerini söyledi. Afganlar, asker üniforması giyen 12 silahlı kişi tarafından kaçırıldıklarını anlattı. 
Cemil Cumbeş, saldırganların çatışmaya girdikleri bir polisi de yaraladıklarını kaydetti. Örel'in öldürülmesini kınayan Afganistan Devlet Başkanı Hamid Karzai, saldırganların adalet önüne çıkarılması için mümkün olan her şeyin yapılması talimatını verdi. Türk Dışişleri Bakanlığı, Örel'i kaçıranların kimliği ve amaçlarıyla, olayın gelişimi hakkında ayrıntılı bilgi bulunmadığını bildirdi. Örel'in, Nangarhar eyaletindeki Celalabad - Kunar şehirleri arasındaki yol yapımını üstlenen Serhat isimli Türk - Afgan şirketinin elemanı olduğu belirtildi. 
Eyüp Örel'in 51 ailesi, büyük üzüntü yaşıyor. Mühendisin amcasının oğlu Hasan Örel, özellikle baraj inşaatlarında çalışan Örel'in Afganistan'a 3 ay önce bir iş teklifi alarak gittiğini belirtti. Örel'in ölümüne, bütün İslahiye halkının üzüldüğünü söyleyen amcaoğlu Örel, "Türkiye çok değerli bir evladını kaybetti. Acımız büyük, vatan sağ olsun" dedi. 


</TEXT>
</DOC>
