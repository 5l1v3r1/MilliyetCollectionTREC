<DOC>
<DOCNO> 257176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur23.html </URL>
<DATE> 2004/07/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Şırnak'ta terör örgütüne yardım ve yataklık eden 6 kişi gözaltına alındı 
</HEADLINE>
<TEXT>

     Şırnak'ta güvenlik güçlerine saldırı hazırlığı içerisinde olan terör örgütü PKK KONGRA-GEl'e yardım ve yataklık ettikleri iddiasıyla 6 kişi daha gözaltına alındı. 
     Konu ile ilgili Valilikten yapılan açıklamada, bölge halkını korku ve tehditle sindirmeye çalışan genç, yaşlı, çocuk ve kadın demeden destek bulamadığı vatandaşları kurşuna dizen terör örgütü PKK KONGRA-GEl'in üyelerinin Cizre İlçesi şehir merkezinde bu eylemlerinden birisine daha hazırlanırken başarısız olduğu ve suçüstü yakalandığı bildirildi. 
     Bölge halkının en büyük geçim kaynaklarından olan Habur Sınır Kapısı'na ulaşımı sağlayan Cizre Köprüsü, İlçede bulunan Şehit murat Akançay Polis Merkezi ile İlçe Adliye Sarayı'na saldırı hazırlığı içerisinde bulunan terör örgütü PKK KONGRA-GEL mensubu 3 terörist ile 3 işbirlikçisinin bir süre önce yakalandığı belirtilen açıklamada, 6 işbirlikçinin daha yakalanarak gözaltına alındığı bildirildi. 
     Gözaltına alınan 3 terörist ile yardım ve yataklık yapan toplam 9 kişinin sorgusunun sürdürüldüğü bildirildi. 
     Terör örgütü mensuplarının üstlerinde ve gösterdikleri yerlerde yapılan aramada, 3 kalaşnikof marka silah, 7 el bombası ile eylemde kullanacakları bol miktarda patlayıcı madde ele geçirildiği hatırlatılırken, ayrıca, yakalanan terör örgütü PKK KONGRA-GEL mensuplarının verdiği ifadeler doğrultusunda İdil İlçesi'ne bağlı Yuvalı Köyü yakınlarındaki taşlık arazide bulunan sığınakta 2 adet el bombası ile bol miktarda gıda ve giyim maddesinin ele geçirilerek imha edildiği bildirildi. 
     
</TEXT>
</DOC>
