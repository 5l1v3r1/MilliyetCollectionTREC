<DOC>
<DOCNO> 293422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko46.html </URL>
<DATE> 2004/11/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Temmuz - Eylül döneminde tüketici kredisi kullanımı arttı 
</HEADLINE>
<TEXT>

     Tüketici kredisi kullanımının, Temmuz-Eylül döneminde azalma gösterdiği bildirildi. 
     Türkiye Bankalar Birliği'nden yapılan açıklamaya göre, bu yılın Temmuz-Eylül döneminde 682 bin 159 kişi, 4 katrilyon 355 trilyon 830 milyar lira tutarında tüketici kredisi kullandı. 
     Tüketici kredisi kullanan kişi sayısı geçen yılın aynı dönemine göre yüzde 1 artarken, bu yılın Nisan-Haziran üç aylık dönemine göre yüzde 26 oranında azaldı. 
     Aynı dönemde kullandırılan tüketici kredisi miktarı ise Temmuz-Eylül 2003 dönemine kıyasla yüzde 60 artarken, bir önceki üç aylık döneme göre yüzde 34 oranında azaldı. 
     Açıklamada, tüketici kredilerindeki bu azalışın, Bankacılık Düzenleme ve Denetleme Kurumu'nun BDDK Muhasebe Uygulama Yönetmeliği'nde yaptığı düzenlemeyle bankaların ticari işletmelere kullandırdıkları tüketici kredisi niteliğindeki kredilerin yeniden sınıflandırılmasından kaynaklandığı bildirildi. 
     Eylül itibariyle kullandırılan tüketici kredilerinin toplam bakiyesi 15.8 katrilyon lira, kişi sayısı da 3 milyon 364 bin 951 oldu. 
     Kişi sayısı hem Eylül 2003 ve hem de Haziran 2004'deki toplam bakiyeye göre sırasıyla yüzde 59 ve yüzde 6 oranında arttı. 
     Tüketici kredisi bakiyesi ise geçen yılın aynı dönemine göre yüzde 208, Haziran 2004'e göre yüzde 8 oranında artış gösterdi. 
     
     TAKİPTEKİ KREDİLER ARTTI 
     Tüketici kredilerinin mal ve hizmet gruplarına göre dağılımında, dayanıklı tüketim malları, mesleki amaç, eğitim, tatil, gıda, giyim gibi seçenekleri içeren ''Diğer'' kalemi yüzde 50 ile en büyük paya sahip oldu. 
     Bunu sırasıyla yüzde 38 ve yüzde 12 payla taşıt ve konut kredileri izledi. 
     ''Diğer'' grubunda 584 bin 103 kişi tarafından 2 katrilyon 163 trilyon lira tutarında kredi kullanıldı. Taşıt kredilerinde 81 bin 662 kişi tarafından 1 katrilyon 665 trilyon lira, konut kredilerinde ise 16 bin 394 kişi tarafından 529 trilyon lira tutarında kredi kullanıldı. 
     Temmuz-Eylül 2003'e kıyasla taşıt kredileri yüzde 43, konut kredileri yüzde 170, diğer krediler ise yüzde 60 oranında arttı. 
     Tüketici kredilerinin vade dağılımına göre en fazla tercih 19-24 ay vade dilimine oldu. 
     Kanuni takipteki tüketici kredilerinin Eylül 2003'e kıyasla dönem içinde yüzde 88 oranında artarak 9 trilyon liradan 16.9 trilyon liraya yükseldiği bildirilen açıklamada, bakiye miktarı 75.8 trilyon lira olan takipteki kredilerin, toplam tüketici kredilerinin yüzde 0.4'ünü oluşturduğu kaydedildi. 
     Dönem içinde kanuni takibine geçilen kredilerin yüzde 49'unu taşıt, yüzde 11'ini konut, yüzde 40'ını ise diğer kredilerin oluşturduğu belirtildi. 
     
</TEXT>
</DOC>
