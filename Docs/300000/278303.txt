<DOC>
<DOCNO> 278303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/gunes.html </URL>
<DATE> 2004/10/08/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Türkiye sol iktidarla AB'ye daha çabuk üye olur 
</HEADLINE>
<TEXT>


Türkiye'nin AB serüveninin 41 yıl öncesine dayandığı iddia ediliyor. Gerçekten Türkiye 1963'te Başbakan İsmet İnönü'nün imzaladığı Ankara Anlaşması'yla, kamuoyunda Ortak Pazar diye bilinen, Avrupa Ekonomik Topluluğu'na üye olmayı amaçlıyordu. Ve bir anlamda emeğin serbest dolaşımı hariç Türkiye o hedefe 1994 yılında ulaştı. Çünkü bugünkü Gümrük Birliği'nin o günkü AET'den bir farkı yok. 
Ancak, bugünkü AB, o günkü AET'den çok farklı bir kavram. Bir siyasal bütünleşme hedefiyle yola çıkan Avrupa, şimdi bir uygarlık ve demokrasi projesi olarak serpiliyor. Türkiye'nin üye olmakta sıkıntı çekmesinin de temelinde bu yatıyor. Bu proje başta düşlediğimizden çok farklı, çok ötede. Bununla çok daha farklı bir çağdaşlık projesine alınmış oluyoruz. Bu projenin de tarihi Tanzimat'a kadar geri gitmesine rağmen, etkin geçmişi 81 yıl 
1970'li yıllarda Yunanistan'ın tam üyelik sürecinde Türkiye'yi de davet eden Avrupa, bugünkünden farklı bir amaç içindeydi. O Avrupa'ya dahil olmak elbette daha kolaydı. Çünkü o dönemde AB'nin demokrasi kriterleri bu denli gelişmemişti. Gözden kaçırdığımız noktalardan biri bu. Yakın geçmişte "Bizi niye hala almıyorlar " diye dövünmemiz de bu nedenle yanlış oldu. İkincisi, ilk dönemde Türkiye komünist bloka karşı Batı'nın bekçiliğini üstlenmişti. Ve Avrupa için önemli olan demokrasi değil, güvenlikti. Oysa bugün Türkiye'nin artık böylesi bir jeopolitik konumu yok. 
Kuşkusuz AB geçtiğimiz dönemde Türkiye'ye daha yardımcı bir tutumla yaklaşabilirdi. En azından sorunların kaynağını anlamaya çalışabilirdi. Böylece, geçtiğimiz dönem çok daha hızlı, çok daha az sıkıntılı olabilirdi. Zaman zaman ayrımcı davrandı. Hala da davrandığı gözleniyor. Ama bu aynı zamanda Türkiye'yi kamçıladı. 
Avrupa konsepti Alexis de Tocqueville'le başladığında, hatta Jean Monnet'nin, Robert Schuman'ın önderlik yaptığı dönemlerde bile muhafazakar ekonomik anlamda liberal bir projeydi. ABD'nin ekonomik gücüne karşı, dayanışmayla alternatif bir ekonomik güç yaratılması hedefleniyordu. Son yirmi yıldır ise AB sosyal demokratların önderliğindeki çabalarla bir demokrasi ve özgürlük modeli oluyor. Nitekim, AB'yi bir Hıristiyan birlik olarak gören Avrupalı muhafazak rlar Türkiye'nin tam üyeliğine ayak sürerken, sosyal demokratlar bir kazanım olacağı görüşüyle destek çıktılar. 
Türkiye'nin Avrupa serüveni bitmedi. Daha çok yol var. Bize kalırsa bundan sonra üyelik yolunda gerçek destekçilerimiz yine sosyalistler olacak. Zaman zaman reform talepleriyle bizi bunaltsalarda, Avrupa solu göz ardı edilemez. Hatta keşke onlarla daha yakın ilişkiler içinde olabilsek ve onların da Türkiye'de muhatapları olabilse. Oysa iktidarda dinci - muhafazakar bir parti, muhalefette de AB'ye taraftar olup olmadığı belli olmayan ya da onların eline geçmiş bir CHP var. Böyle olunca da, Türkiye AB'nin internet sitesinde bir cami fotoğrafıyla resmediliyor. 
AB artık bir demokrasi, uygarlık ve çağdaşlık projesi. Bu projeyi ülkemizde üstlenerek hızlandıracak bir siyaset, bizi daha iyi anlatacak ve savunacak bir irade gerekiyor. İşin özü Sosyal demokrat bir iktidarla Türkiye AB'ye çok daha çabuk tam üye olabilir. Ama... 



</TEXT>
</DOC>
