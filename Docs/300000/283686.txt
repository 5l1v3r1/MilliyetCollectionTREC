<DOC>
<DOCNO> 283686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun15.html </URL>
<DATE> 2004/10/27/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Avrupa Komisyonu için kader oylaması 
</HEADLINE>
<TEXT>

     BBC 

Avrupa Parlamentosu, haftalardır büyük tartışmalara yol açan yeni Avrupa Komisyonu'nu bugün oyluyor. 
     Jose Manuel Barroso başkanlığındaki yeni Avrupa Komisyonu'na yönelik oylamada kabul ve ret oylarının birbirine çok yakın çıkacağı sanılıyor. 
     Sonucunsa 12.30 gibi belli olması bekleniyor. 
     Avrupa Parlamentosu'nda pek çok milletvekili Komisyon Barroso tarafından oluşturulan kabineye ret oyu kullanacağını söylüyor. 
     Parlamenterler, komisyonun adalet ve sivil hakları üyesi İtalyan Rocco Buttiglione'ye karşı çıkıyor. 
     Buttiglione, eşcinseller ve kadınlarla ilgili açıklamalarından ötürü büyük tepki toplamıştı. 
     Buttiglione'nin üyeliğine parlamentodaki sağ görüşlü milletvekilleri destek verirken, Sosyalistler ve Liberallerin oluşturduğu sol kanat şiddetle karşı çıkıyor. 
     Parlamento'da 732 milletvekili bulunuyor. En büyük grup 268 milletvekili ile muhafazakarlar. 200 Sosyalistin ret oyu vermesi bekleniyor. 
     Parlamento'da 88 sandalyeye sahip Liberaller ise oylama için kilit konumda. Liberallerin de 50 kadarının ret oyu kullanacağı sanılıyor. 
     Parlamento bugünkü oylamayla komisyon üyelerinin tamamını onaylayacak ya da reddedecek. 
     Oylama anayasal krize yol açabilir BBC Strasbourg muhabiri Tim Franks, Komisyon Başkanı Barroso'nun, parlamentoyu oylamayı ertelemeye ikna edebileceğini söyledi. 
     BBC muhabirleri, komisyon reddelirse, AB'nin bir anayasa krizi içine sürüklenebileceğini belirtiyor. 
     Parlamento, Barroso başkanlığındaki kabineyi onaylamazsa, Romano Prodi başkanlığındaki eski komisyon yeni komisyon göreve başlayıncaya kadar görevi sürdürecek. 
     Bu durumda, tüm süreç baştan tekrarlanacak. Barroso'nun kabinesini yeniden belirlemesi gerekecek ve yeni komisyon Avrupa Parlamentosu'nun onayına sunulacak. 
     Komisyon Başkanı Barroso, dün Parlamento'da komisyona ilişkin yapılan oturum sırasında, kabinesini bir kez daha savunmuş, değişiklik yapmayacağını açıklamıştı. 
     Ancak Barroso, azınlıkların haklarının korunması için bir Avrupa Temel Haklar Kurumu oluşturma sözü vererek, milletvekillerinin endişelerini gidermeye çalışmıştı. 
     
</TEXT>
</DOC>
