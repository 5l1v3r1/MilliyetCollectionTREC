<DOC>
<DOCNO> 281935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur13.html </URL>
<DATE> 2004/10/20/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kartvizitli tacizde ilk duruşma 
</HEADLINE>
<TEXT>

     Soner KOCAER ANTALYA, DHA 

FİNİKE Kaymakamı, 39 yaşındaki Ahmet Önal, Akdeniz Üniversitesi öğretim görevlisi S.N.'ye "Çok güzelsiniz, isterseniz görüşelim'' yazılı kartvizitini vererek tacizde bulunduğu iddiasıyla yargılanmasına Antalya 2'nci Ağır Ceza Mahkemesi'nde başlandı. S.N., mahkemeye verdiği dilekçede, yaşadığı stres nedeniyle erken doğum yaptığını ve 8 haftalık rapor aldığına bildirdi. 
     Öğretim görevlisi S.N.'yi kartvizitle taciz ettiği iddiasıyla Kaymakam Önal'ın, 1 yıla kadar hapis istemiyle yargılanmasına başlandı. İddianameyi hazırlayan Cumhuriyet Savcısı, Önal'ın TCK'nın 421'inci maddesine göre, Kadınlara laf atma' suçundan yargılanmasını istedi. Savcı, kaymakamın suçu görevli olduğu anda işlediğine dikkat çekerek, cezanın 3'te 1 oranında artırılmasını da talep etti. Bu tür davalara sulh hukuk mahkemelerinin baktığını belirten hukukçular, Kaymakam Önal'ın devlet memuru olduğu için davanın Ağır Ceza'ya alındığını bildirdi. 
     Finike Kaymakamı Önal, 29 Ekim Cumhuriyet Bayramı hazırlıkları dolayısıyla duruşmaya katılamayacağına ilişkin mazeret bildirdi. Duruşma hakimi mazereti kabul ederken, hamile olan öğretim görevlisi Sibel Nalbant ise, kartvizit olayından sonra yaşadığı stresin etkisiyle erken doğum yaptığını ve 8 haftalık rapor aldığını bildiren dilekçe gönderdi. Bunun üzerine mahkeme heyeti, 18 Aralık 2003 tarihinde Ahmet Önal'ın kaymakam olarak görev yapıp- yapmadığı, o tarihte Akdeniz Üniversitesi'nde görev alıp- almadığı, görevli mi yoksa özel işleri için mi orada bulunduğunun belirlenmesi edilmesi için Antalya Valiliği'ne yazı gönderilmesine karar verdi. Duruşma, ertelendi. 
     
     İSTENEN CEZALAR 
     Evli ve 3 çocuk babası kaymakamın yargılandığı TCK'nın 421'inci maddesinde, "Kadınlara ve genç erkeklere söz atanlar 3 aydan 1 yıla kadar ve sarkıntılık edenler 6 aydan 1 yıla kadar hapsolunur'' ibaresi yer alıyor. Önal'ın cezasının artırılmasını öngören kanun maddesi TCK 251'de ise, "Bir memur vazife esnasında bir kimse aleyhine bir cürüm işlerse kanunda olmayan hallerde o cürme kanunen terettüp eden verilen ceza, 3'te 1'den yarısına kadar artırılır'' deniliyor. 
     
     OLAY NASIL GELİŞTİ 
     İddiaya göre Kaymakam Ahmet Önal, geçen yılın Aralık ayında Finike İlçesi'nde kurulması tasarlanan tesise emsal özellikteki yerleri görmek amacıyla Akdeniz Üniversitesi Sporcu Sağlığı Laboratuvarı'nda inceleme yaptı. 8 kişilik heyetle Antalya'da kampus içindeki laboratuvarı gezen Önal, çıkışta öğretim görevlisi S.N.'ye üzerinde, "Çok güzelsiniz, isterseniz görüşelim'' notu yazılı ve cep telefonu numarası bulunan kartvizitini verdi. Buna sinirlenen S.N., savcılığa suç duyurusunda bulundu ve Valiliğe de şikayet dilekçesi yazdı. İçişleri Bakanlığı'nın yaptığı soruşturmada Kaymakam Önal'a Kınama cezası' verildi. Antalya Valiliği, 4483-46 sayılı yazısı ile Kaymakam Ahmet Önal'ın yargılanması için onay verdi ve savcılık harekete geçti. 
     
</TEXT>
</DOC>
