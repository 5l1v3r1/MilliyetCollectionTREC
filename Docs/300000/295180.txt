<DOC>
<DOCNO> 295180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/soneko38.html </URL>
<DATE> 2004/12/06/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nijerya'da köylüler bazı bölgelerde petrol üretimini durdurdu... 
</HEADLINE>
<TEXT>

     Dünyanın sekizinci büyük petrol ihracatçısı Nijerya'da Royal Dutch Shell ve ChevronTexaco gibi çokuluslu şirketlere ait 3 petrol platformunun köylüler tarafından işgal edildiği bildirildi. Silahsız yüzlerce köylünün dün başlattığı eylem nedeniyle günlük 90 bin varillik petrol üretimi gerçekleştirilemiyor. 
     Kadın ve çocuklarında dahil olduğu işgal eylemini gerçekleştiren köylülerin petrol şirketlerinde kendilerine daha fazla istihdam sağlanmasını istedikleri belirtiliyor. 
     Nijerya'nın günlük 2.5 milyon varil olan petrol sevkıyatı, sabotajlar, rehin alma olayları ve platformların işgal edilmesiyle sık sık kesintiye uğrayabiliyor. 
     Eylem nedeniyle Nijerya'nın petrol ihraç yükümlülüklerini kısa vadede karşılayamaz duruma düşmesi beklenmiyor. 
     
     FİYATLAR TEKRAR YÜKSELİŞE GEÇTİ 
     Nijerya'daki gelişmelerin yanında dünyanın en büyük petrol ihracatçısı Suudi Arabistan'dan gelen çatışma haberleri, geçen hafta sert düşen petrol fiyatlarının yönünü tekrar yukarı çevirmesine neden oldu. 
     New York Borsası'nda 68 sent değer kazanan ABD hafif petrolünün varili 43.22 dolara ulaştı. Londra'da işlem gören Brent petrolü ise 64 sent yükselişle tekrar 40 dolar seviyesinin üzerine çıktı. Brent'in varili son işlemlerde 40.03 dolardan satılıyor. 
     
</TEXT>
</DOC>
