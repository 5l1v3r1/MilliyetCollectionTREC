<DOC>
<DOCNO> 274340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur09.html </URL>
<DATE> 2004/09/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Köy SİT alanı ilan edilince... 
</HEADLINE>
<TEXT>

     Eskişehir'in Sivrihisar İlçesi'ne bağlı Ballıhisar Köyü, Frigya ve Roma döneminde yerleşim yeri olduğu belirlenmesi üzerine 1980 yılında SİT alanı ilan edilince köyde yaşayan vatandaşlar mahkeme kapılarını aşındırmaya başladı. 
     AA muhabirinin aldığı bilgiye göre, 1970'li yıllarda Frigya bölgesinde arkeolojik kazı çalışmaları yapan Belçika'nın Gend Üniversitesi kazı ekibi, Ballıhisar Köyü'nün MÖ 3 bin yılından itibaren yerleşim alanı olarak kullanıldığını tespit etti. 
     Çalışmaları genişleten arkeologlar, köyün, Roma Dönemi'nin önemli kentlerinden olan Pessinus antik kentin üzerine kurulduğunu belirledi. Bölgedeki kazı çalışmalarında Kübele Kült Merkezi, Helenistik ve Roma çağlarına ait tapınak, kanallar, antik tiyatro ve anıtsal girişleri gün ışığına çıkardı. 
     Roma döneminde kendi parasını basan kent olarak tarihe geçen Pessinus antik kentin üzerinde kurulan Ballıhisar Köyü, 1980 yılında 1. Derece Arkeolojik SİT alanı ilan edildi. 
     
     KÖY 25 YILDIR KAMU HİZMETİ ALAMIYOR 
     Bunun üzerine köyde yaşayan vatandaşlar 24 yıldır evlerinde tadilat işlemi yapamazken, yeni inşaat ruhsat izni de alamadı. Yaklaşık 100 haneli köyde yaşayan vatandaşlar, tuvalet kuyusu açmaktan içme suyu kanalına ve evlerinin kiremitlerini değiştirmeye kadar hiçbir çalışma yapamayınca bu sorunu 1980 yılında Valilik makamına taşıdı. 
     Bu tarihte Valilikte oluşturulan komisyon, köyün taşınması için bölgeye yakın mesafede yeni yerleşim alanı belirledi. Köy halkı gösterilen bölgeye taşınma konusunda kendi aralarında anlaşmazlığa düşünce taşınma işlemi, 24 yıldır gerçekleşemedi. 
     Bu sürede evlenen çocuklarına yeni ev yapmak isteyen veya evini onaran 45'e yakın köylü 2863 sayılı Kültür ve Tabiat Varlıklarını Koruma Kanunu'na aykırı davranmak suçundan mahkemelik oldu, 30'u hakkında da soruşturma başlatıldı. Yaklaşık 30 aile de köyü terk etti. 
     Yaklaşık 25 yıldır hiçbir kamu altyapı hizmetinden yararlanamayan köy halkı, muhtarın girişiminde köyün taşınması için imza toplayıp yeniden Valilik'e müracaat etti. 
     
</TEXT>
</DOC>
