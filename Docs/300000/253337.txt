<DOC>
<DOCNO> 253337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy19.html </URL>
<DATE> 2004/07/06/ </DATE>
<TIME> 19.47 </TIME>
<AUTHOR>  </AUTHOR>
<HEADLINE>
Belediye kanunu... Belediyeler emisyon ölçümü yapacak 
</HEADLINE>
<TEXT>

     TBMM Genel Kurulunda, Belediyeler Kanunu Tasarısı'nın 6 maddesi daha kabul edildi. 
     Genel Kurul'da, AK Partili milletvekillerince verilen önergelerin kabulü ile belediyelerin yetki ve imtiyazlarını düzenleyen maddedeki, ''belediyelerin motorlu taşıt muayene ve emisyon ölçümü yapması'' ibaresi metinden çıkarıldı. 
     Aynı maddede yapılan değişiklerle, belediyelerin kaynak suyu işletmesi ve işlettirmesine olanak sağlanırken, birinci sınıf gayrısıhhi müesseseler ile umuma açık istirahat ve eğlence yerlerini ruhsatlandırmak ve denetlemek yetkisi de belediyelere verildi. 
     Genel Kurul'da, belediyelerin yetki ve imtiyazlarını düzenleyen 15. maddenin son paragrafına, belediyelerin harç, resim ve vergi gelirlerinden elde ettiği tahsilatların haczedilemeyeceği ibaresi eklendi. 
     Belediyeler Kanunu tasarısının görüşmelerinde, CHP'li milletvekilleri maddeler üzerinde söz alarak tasarıya, amaçlanan reform niteliğini taşımadığı ve Anayasa'ya aykırı olduğu gerekçesiyle karşı çıktılar. 
     CHP Grup Başkanvekili Haluk Koç, verilen önergelerin oylamaları sırasında iki kez karar yeter sayısı aranmasını istedi. TBMM Başkanvekili Sadık Yakut, yapılan oylamada karar yeter sayısı bulunmadığı için genel kurul çalışmalarına bir süre ara verdi. 
     
     AMBLEM DEĞİŞİKLİĞİ 
     Daha sonra yapılan görüşmelerde tasarının belediye meclisinin görevleriyle ilgili 17, 18, 19 ve 20. maddeleri de görüşülerek kabul edildi. Belediye meclisinin görev ve yetkileriyle ilgili 18. madde çeşitli önergelerle değiştirildi. Buna göre, belediye meclisi, meydan, cadde, sokak, park, tesis ve benzerlerine ad verebilecek, mahalle kurulması, kaldırılması, birleştirilmesi, adlarıyla sınırlarının tespiti ve değiştirilmesine karar verebilecek. Ayrıca, beldeyi tanıtıcı amblem ve flamanın belirlenmesine de belediye meclisi karar verecek. 
     Belediye meclisi ayrıca, imar planlarına uygun şekilde hazırlanmış belediye imar programlarını görüşerek kabul edecek ve il çevre planlarını onaylayacak. 
     
</TEXT>
</DOC>
