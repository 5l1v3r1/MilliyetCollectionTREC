<DOC>
<DOCNO> 251211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/yasam/axyas02.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da Japon işi 'rüya makinesi' 
</HEADLINE>
<TEXT>


Görmek istediğiniz rüyayla ilgili bir fotoğraf ya da bilgiyi makineye giriyor, yatağa uzanıyorsunuz rüyanız hazır... Japonlar, bunu da yaptı... 

DIŞ HABERLER SERVİSİ 

Japon oyuncak üreticisi Takara firması, önümüzdeki yıl başında piyasaya, istenilen rüyayı görmeyi sağlayan bir cihaz çıkarmayı planlıyor. 
Pembe renkli kutu şeklindeki 'Yumeimikobo Rüya Atölyesi ' adlı cihazın, kişinin istediği yer ve zamanda, istediği kişiyi, istediği şekilde rüyasında görmesini sağladığı ileri sürülüyor. The Times gazetesinin haberine göre uyku öncesinde cihazın veri tabanına, görmek istediğiniz rüyaya dair bir resim ve konuya dair bilgileri giriyorsunuz. 

İlk denemeler 'rüya gördürdü' 
Gözlerinizi kapatmanızın ardından, yatağa 50 santimetre uzağa yerleştirilen cihaz, resmin 6 farklı noktasından parlak bir ışık yansıtıyor. 
Uykunun derin safhasına geçişten sonra ise, cihazdan odaya verilen hafif müzik ve aromatik kokular eşliğinde, daha önceden rüyaya ilişkin girdiğiniz bilgiler kulağınıza fısıldanıyor. Yaklaşık 80 pounda 216 milyon lira satışa çıkacak cihazın, rüyalar üzerinde ne kadar etkili olacağı merak konusu. Ancak şu ana kadar yapılan denemeler, cihazın, rüyaları büyük oranda yönlendirebildiğini gösteriyor. 



</TEXT>
</DOC>
