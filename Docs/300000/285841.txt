<DOC>
<DOCNO> 285841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur21.html </URL>
<DATE> 2004/11/03/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Üniversiteli kıza sokakta saldırdılar 
</HEADLINE>
<TEXT>

     Kemal ATLAN DHA 

ESKİŞEHİR'de arkadaşlarının evine gitmek isteyen üniversite öğrencisi 21 yaşındaki Esra Çelebi sokakta kimliği belirsiz bir kişinin saldırısına uğradı. Saldırganın tekme ve yumrukla saldırdığı Çelebi hastaneye kaldırıldı. 
     Olay, Güllük Mahallesi Mızrak Sokak'da önceki gün saat 20.00 sıralarında meydana geldi. Anadolu Üniversitesi Açık Öğretim Fakültesi Kamu Yönetimi Bölümü 2'nci sınıf öğrencisi Esra Çelebi, sokakta yürürken arkasından gelen bir kişinin saldırısına uğradı. Saldırgan, Esra Çelebi'nin sırtına tekme ve yumrukla vurdu. Dengesini kaybedip yere düşen Çelebi'nin beli kaldırım kenarına çarptı. Saldırgan olay yerinden kaçtı. 
     Esra Çelebi 112 ambülansıyla Eskişehir Devlet Hastanesi'ne kaldırıldı. Düşme sonucu belinde incinme olan Çelebi'ye ilk müdahale Acil Servis'te yapıldı. Esra Çelebi hastane koridorunda sedye üzerindeyken, alkollü olarak bindiği bisikletten düşüp yaralandığı için hastaneye kaldırılan Kıvanç Özaydın, gazetecilere özenip cep telefonuyla sedyedeki kızın fotoğrafını çekmek istedi. Acil Servis görevlileri, cep telefonuyla fotoğraf çekmek isteyen Kıvanç Özaydın'ı uyararak Esra Çelebi'nin yanından uzaklaştırdı. 
     Devlet Hastanesi'nde tedavi altına alınan Esra Çelebi polislere ifade verirken, akşam saatlerinde arkadaşlarının evine gittiği sırada arkasından bir kişinin geldiğini fark ettiğini belirterek, "Bu kişi arkadan elini omuzuma atınca bağırıp yardım istedim. Bağırıp yardım isteyince sırtıma tekme ve yumruk vurdu. Dengemi kaybedip düştüm ve belimi kaldırıma çarptım. Çevreden vatandaşlar gelince saldırgan kaçtı. Saldırganın gasp mı, sarkıntılık amacıyla mı bana saldırdığını, niyetinin ne olduğunu bilmiyorum ama çok korktum'' dedi. 
     Polis, saldırganın kırmızı montlu 20-25 yaşlarında olduğunu bildirirken, yakalanmasına çalışıldığını açıkladı. 

     
</TEXT>
</DOC>
