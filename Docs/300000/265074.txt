<DOC>
<DOCNO> 265074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur13.html </URL>
<DATE> 2004/08/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Anadolu liselerinin açık kontenjanlarına hücum... 
</HEADLINE>
<TEXT>

     Liselere Giriş Sınavı LGS sonuçlarının açıklanması ve Anadolu Liseleri'ne asil kayıtların dün mesai bitiminde tamamlanmasının ardından bu kez kontenjanlardan yararlanma yarışı başladı. 
     Adana'da 7 Anadolu Lisesi'ndeki toplam 89 kişilik kontenjan için yüzlerce öğrenci başvuruda bulundu. Kent merkezindeki Cebesoy İlköğretim Okulu'nda kabul edilen başvurularda, öğrenciler, velileriyle birlikte uzun kuyruklar oluşturuyor. 
     Evrağını getiren velilere internet üzerinden başvurularını yapabilmeleri için şifre veriliyor. Bu şifre ile başvuruyu yapan veli, bilgisayar ortamında doldurdukları başvuru formuyla tekrar okula gelip evrağını teslim ediyor. 
     Adana İl Milli Eğitim Müdür Vekili Atilla Gülsar, AA muhabirine yaptığı açıklamada, herhangi bir suiistimal iddiasına meydan vermemek için başvuruları bu yıl ilk kez internet ortamında yaptırdıklarını belirtti. İl merkezindeki 7 Anadolu Lisesi'ndeki toplam 89 kişilik kontenjandan yararlanmak için zaman zaman izdihama neden olan velilerin acele etmelerine gerek olmadığını belirten Gülsar, ''başvuruları Cumartesi ve Pazar günlerinde de kabul etmeye devam edeceğiz'' dedi. 
     Anadolu Liseleri'nde asil kayıtların dün akşam itibariyle sona erdiğini vurgulayan Gülsar, en düşük ve en yüksek puanlar ile açık kontenjanların ise Milli Eğitim Müdürlüğü'nde ilan edildiğini ifade etti. 
     Gülsar, kontenjandan kayıt yaptırmaya hak kazananların isimlerinin internet ortamında belirleneceğini, sonuçların ise 23 Ağustos Pazartesi günü açıklanacağını sözlerine ekledi. 
     Bu arada, okul önünde kuyruğa giren, zaman zaman da izdihama neden olan veliler ise uygulamayı çifte külfet olarak değerlendirerek, tepkilerini dile getirdiler. 
     
</TEXT>
</DOC>
