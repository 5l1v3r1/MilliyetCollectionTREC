<DOC>
<DOCNO> 291271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/dunya/axdun01.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm tehditleri alıyor 
</HEADLINE>
<TEXT>


Felluce'de yaralı Iraklının vurulmasını kaydeden kameraman Sites, ateş eden askerin, görüntülendiğini anlayınca, 'Bilmiyordum efendim' dediğini anlattı 

SEMA EMİROĞLU New York 


Irak'ın Felluce kentindeki askeri operasyon sırasında bir camideki yaralı Iraklı direnişçiyi öldüren Amerikalı deniz piyadesinin, olayın NBC kameramanı tarafından görüntülendiğinin farkında olmadığı, bunu anladıktan hemen sonra pişman olup kameramana, "Bilmiyordum efendim, bilmiyordum" dediği ortaya çıktı. 
Çektiği görüntülerin Amerikan ve dünya televizyonlarında yayımlanmasından sonra ölüm tehditleri ve küfürlü mesajlar alan kameraman Kevin Sites, önceki gün suskunluğunu bozarak, olayla ilgili izlenimlerini web sitesinde yayımladı. Amerikan askerinin 13 Kasım'da Iraklı direnişçiyi vurduğu caminin içinde gözle görülür hiçbir silah bulunmadığını bildiren Sites, "Yaralı Iraklı, vurulmadan önce hiçbir ani ya da tehdit edici bir hareket yapmadı" dedi. 
Camideki direnişçilerin, bir gün önceki çatışma sonucu yaralandığını ve yaralı halde camide bırakıldığını kaydeden Sites, "Aynı yaralı direnişcilere tekrar saldırılmasına o kadar şaşırdım ki, videoya çektiğim en son vurma olayından önce bir piyade yüzbaşısına, bu durumu bildirdim" ifadesini kullandı. 
Sites, vurma olayından önce kızgın biçimde bağıran deniz piyadesinin, isyancıyı vurmasından ve bir başka piyadenin "İşte şimdi öldü" demesinden sonra birdenbire ses tonunu değiştirdiğini ve birkaç dakika önceki kızgınlığının yerini korkunun aldığını söyledi. 


</TEXT>
</DOC>
