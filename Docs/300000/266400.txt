<DOC>
<DOCNO> 266400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/dunya/adun.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İhmal mi, terör mü 
</HEADLINE>
<TEXT>


Rusya'daki çifte uçak faciasında terörle ilgili bulguya rastlamadıklarını söyleyen yetkililer, motor arızası, kalitesiz yakıt, pilot hatası gibi olasılıklar üzerinde durduklarını açıkladılar 

Cenk Başlamış Moskova 


11 Eylül'ün yıldönümüne çok kısa süre kala Rusya'da 89 kişinin ölümüne yol açan çifte uçak faciasının ardından gizli servis, terör olasılığından çok teknik sorunlar üzerinde duruyor. Her ağustos ayında bir facianın yaşandığı Rusya'da bu kez kurbanlar 2 uçağın yolcuları oldu ve farklı yönlere giden uçaklardaki 89 kişinin kaderi önceki gece kesişti. Yaşanan ilk şokun ardından 2 facia arasında benzerlikler bulunduğunun anlaşılması, akıllara terör olasılığını getirdi. Çeçenler, faciayla ilgileri bulunmadığını açıkladı. 

'Uçakta 3 patlama oldu' 
Sibir Havayolları'na ait TU - 154 tipi uçağın Moskova'daki Domodedova Havaalanı'ndan saat Türkiye saatiyle TSİ 20.35'te Soçi'ye gitmek üzere havalanması gerekiyordu. İçinde 38'i yolcu toplam 46 kişi bulunan uçak 10 - 15 dakika rötar yaptı. Bu sırada aynı alanda Volga - Avyaeskpres'e ait TU - 134 tipi uçağın 35 yolcusu ve 8 kişilik mürettebatı kuleden kalkış izni bekliyordu. Volgagrad'a gidecek uçak izni TSİ 21.15'te doğru alabildi. TU - 134 TSİ 21.56'da, TU - 154 TSİ 21.59'da radardan kayboldu. TU - 154'le bağlantının kesilmesinden az önce bir sinyal alındı. Sinyal bazı haberlere göre, TU - 154'ün kaçırıldığını ya da mürettebatın saldırıya uğradığını gösteriyordu. Bazı haberlere göre ise, sadece SOS sinyali verilmişti. Ardından, TU - 134'ün Moskova'nın 180 kilometre uzağındaki Tula'ya, TU - 154'ün ise Rostov yakınlarına düştüğü anlaşıldı. Tula'daki görgü tanıklarına göre, düşmesinden önce uçakta 3 patlama meydana geldi. 

50 km'lik alana yayıldı 
10 bin metre yüksekten Rostov yakınlarında düşen uçağın enkazı ve cesetler 50 kilometre çapında bir alana yayıldı. Bu da, uçağın havada patlamasının kanıtı olarak yorumlandı. Bazı cesetler evlerin damlarında bulundu. Uçakların kara kutuları deşifre edilmek üzere Moskova'ya getirildi. 

'Terör değil' demiyorlar 
Soçi'deki tatilini keserek Moskova'ya dönen Devlet Başkanı Vladimir Putin'in talimatıyla soruşturma başlatan Federal Güvenlik Servisi FSB , henüz terörle ilgili bir bulguya rastlamadı. Terörizm ihtimalini de reddetmeyen FSB Sözcüsü Sergey İngatçenko'ya göre, şu anda 5 temel olasılık üzerinde duruluyor Motorların bozulması, kalitesiz yakıt kullanılması, yakıt ikmali sırasında güvenlik kurallarına uyulmaması, pilot hatası ve olumsuz hava koşulları. Uçakların düştüğü bölgelerde yağış ve fırtına vardı. Moskova'da yetkililerden bilgi alan Putin, havaalanlarındaki güvenliğin İçişleri Bakanlığı'na devredilmesi talimatı verdi. Bugün için yas ilan edildi. 
Rus uçaklarının genellikle eski ve bakımsız olduğu biliniyor. Sibir Havayolları, Rostov'da düşen 24 yıllık uçağın 1983 yılında onarımdan geçtiğini, son bakımının ise 10 Ağustos'ta yapıldığını açıkladı. Son 20 yılda yaşanan 19 ayrı TU - 154 kazasında toplam 1739 kişi hayatını kaybetti. 
TU -134'ün ise 1977 yılından bu yana kullanıldığı açıklandı. Uçakların havalandığı Domodedova, şu anda Moskova'nın en modern havaalanı olarak kabul ediliyor ve yoğun güvenlik önlemi uygulandığı biliniyor. 

Çeçen ihtimali 
Hedef Putin miydi 

Uçak facialarının ardından terör olasılığına ağırlık verenler, hedefin Rusya Devlet Başkanı Vladimir Putin olabileceğini iddia ediyor. 
FSB'nin teknik sorunları öne çıkarmasına karşın aynı havaalanından kısa aralıklarla havalanan uçakların aynı dakikalarda düşmesinin tesadüf olabileceğini düşünenler azınlıkta. Yanıt bekleyen bir diğer soru da, düşen uçaklardan birinin Soçi'ye gitmesiyle Putin'in tatilini burada geçirmesi arasında bağlantı bulunup bulunmadığı. Terör olasılığını ciddiye alanlar, amacın Çeçenistan'daki seçimler öncesi Putin'e mesaj vermek ya da bizzat Rusya liderinin Soçi'deki konutunu vurmak olabileceğini öne sürüyor. Uçakların kalktığı alana giden yolda önceki gün bir patlama meydana gelmişti. 
Facianın ardından, uçaklardan birinden kaçırıldığı ya da mürettebatın saldırıya uğradığı yolunda sinyal alındığı bildirilmişti. Bu daha sonra yalanlandı. Sibir Havayolları ise bu konuda ısrar ediyor ve uçağın terör eylemi sonucu düşmüş olabileceğini öne sürüyor. Rus yetkililer, Çeçenlerin büyük kentlere saldırmasından endişe ediyordu. Çeçen komutan Şamil Basayev de yeni saldırılar düzenleme tehdidinde bulunmuştu. Rus ordusu, Moskova üzerinde uçan kuşkulu yolcu uçaklarını düşürmek için izin talep etmişti. Bunun somut bir ihbara mı dayandığı, yoksa genel bir önlem olarak mı gündeme geldiği bilinmiyor. 

Votkacılar sorguda 
Uçağa alınmayan 6 sarhoş kurtuldu 

8 Rus vatandaşı, önceki gün yaşanan uçak facialarından son anda kurtulmayı başardı. Soçi'ye giden uçakta bileti bulunan ve uçuş kartını da alan 6 yolcunun aşırı alkollü oldukları gerekçesiyle uçağa binmesine izin verilmedi ve bagajları çıkarıldı. Votka sarhoşluğunun yanı sıra "hayatta kalmanın sarhoşluğunu" da yaşayan 6 Rus, gizli servis tarafından sorguya alındı. 
Volgagrad'a giden uçağa bilet alan 2 kişi ise geç kaldıkları için uçağa binemedi. Bu kişilerin yerine yedek listesinden 2 yolcu son anda uçağa alındı. Polis, bu uçağa binmekten vazgeçen 2 yolcu hakkında soruşturma yapıyor. 


</TEXT>
</DOC>
