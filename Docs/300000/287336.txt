<DOC>
<DOCNO> 287336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yasam/axyas01.html </URL>
<DATE> 2004/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'un en hızlı Türk'ü 
</HEADLINE>
<TEXT>


Milliyet formasıyla New York maratonuna katılan Piramit Ajans Grup Başkanı Metin Aroyo, 32 bin kişiyi geride bırakmayı başardı 

CAN KAMİLOĞLU New York DHA 

35. New York Maratonu'na katılan 14 Türk arasında en iyi dereceyi Piramit Ajans Grup Başkanı Metin Aroyo 42 elde etti. 
Yaklaşık 100 ülkeden katılımın olduğu maratonda erkeklerde Güney Afrikalı Hendrick Ramallaa 2 saat 9 dakika 28 saniye, kadınlarda da İngiliz Paula Radcliffe 2 saat 23 dakika 10 saniyelik dereceleriyle birinci oldu. Maratona katılmak için başvuran 75 bin kişi arasında çekilen kura sonucu yarışacak 35 bin kişinin arasına giren Aroyo, 3 saat 35 dakika 53 saniyelik derecesiyle, kendi yaş kategorisinde ilk 600'e girdi. 

'Bayraklar' coşturdu 
New York'ta, 35 bin kişi arasında 2774. olan Aroyo, 7 kıtada maraton koşma hedefinin ikinci bölümünü de başarıyla tamamladığını belirtti. 
Aroyo, ilk yarışı olan Atina maratonunda 4 saat 14 dakikalık bir derece elde ettiğini belirterek, "40 dakikalık gelişme oldukça iyi" dedi. 
Türkiye'den arkadaşlarının kendisini desteklemek için New York'a geldiğini söyleyen Aroyo, "Eşimi ve arkadaşlarımı ancak yarışın 14. milinde görebildim. Kritik bir andı, yorulmaya başlamıştım. Arkadaşlarım Türk bayraklarıyla gelip benimle 200 - 300'er metre koşarak moralimi yükseltti" diye konuştu. 



</TEXT>
</DOC>
