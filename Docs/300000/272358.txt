<DOC>
<DOCNO> 272358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy18.html </URL>
<DATE> 2004/09/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
TBMM'de AKP'li bir grubun başlattığı 'zina' isyanı bastırıldı .. 
</HEADLINE>
<TEXT>

     GÜNSELİ ÖNAL Ankara 

AKP ve CHP'nin uzlaşması nedeniyle jet hızıyla ilerleyen ve iki günde 218 maddesi kabul edilen 346 maddelik TCK Tasarısı, dün sabah "zina"ya takıldı, görüşmeler ertelendi. AKP'nin "zina" isyanı, Başbakan Recep Tayyip Erdoğan'ın da dahil olduğu 5 saatlik yoğun bir trafiğin ardından, CHP'nin karşı koymasıyla bastırıldı. 
     "Zina" suçunu TCK'ya "cinsel sadakatsizlik" adıyla ekletmek için son ana kadar direnen AKP, CHP'nin "gerekirse Meclis'i terkederiz, AB'ye ve topluma AKP hesabını verir" diye direnmesi üzerine, "Aile Düzenine Karşı Suçlar"ı düzenleyen 233. madde görüşülürken hazırladığı değişiklik önergesini veremedi ve "zina" krizi sona erdi. 
     AKP Grup Başkanvekili Eyüp Fatsa'nın, "Mutabakat üzerine devam ediyoruz. Önerge vermedik. Verilmesi gereken madde geçti" sözleri konunun kapandığını gösterdi. AKP Grup Başkanvekili Sadullah Ergin de, "Kara tren gecikir belki de hiç gelmez. 233. madde geçti" dedi. 
     
     İsyan nasıl gelişti 
     AKP ve CHP yöneticileri arasındaki, "ortak önerge dışında önerge verilmeyecek" anlaşmasına rağmen, dün sabah genel kurul açıldığında, AKP, zinanın suç olması için önerge vermekte ısrar edince görüşmeler 3 saat ertelendi. 
     AKP grup yöneticileri CHP Grup Başkanvekillerine giderek, "Zina konusunda üzerimizde çok büyük bir baskı var, zor durumdayız. Bazı milletvekillerimiz zinanın suç olması için önerge vermekte ısrar ediyorlar. Bazı kelimeleri değiştirelim, bize anlayış gösterin" ricasında bulundular. 
     CHP Grup Başkanvekili Ali Topuz, "Eğer zina konusunda TCK dışındaki başka bir yasada değişiklik istiyorsanız, bunu görüşürüz. Ancak zinanın suç olarak TCK'ya girmesine kesinlikle karşıyız. Eğer bu yönde AKP'den bir önerge gelirse uzlaşmamız bozulur ve tepkimiz çok sert olur" dedi. 
     AKP'liler bunun üzerine, "O halde bize zaman tanıyın, Başbakanımızla görüşmemiz lazım" karşılığını verdiler. CHP'liler bu talebi kabul edince görüşmeler saat 14.00'e kadar ertelendi. 
     
     Zina yerine "cinsel sadakatsizlik" 
     Erdoğan ile görüşen AKP kurmayları, CHP'ye "cinsel sadakatsizliğe 6 aydan 1 yıla kadar hapis" cezası öngören öneriyle döndüler. Bir yıla kadar olan cezanın paraya çevrilebileceğini ve hapis cezasının ortadan kalkabileceğini belirten AKP kurmayları, Topuz'dan CHP lideri Deniz Baykal'a bu önerilerini aktarıp kendilerine yanıtını bildirmesini istediler. Baykal ile görüşen Topuz, AKP'ye zinanın suç olarak TCK'ya girmesine kesinlikle karşı olduklarını, AKP'nin bu öneriyi getirmesi durumunda aralarındaki uzlaşmanın sona ereceğini ve en sert tepkiyi göstereceklerini AKP'lilere bildirdi. 
     
     "Meclis'i terkederiz" 
     Topuz, gazetecilere de, AKP'nin "zina" yerine "cinsel sadakatsizlik" diyerek kelime oyunu yaptığını belirterek, şunları söyledi 
     "Kelime oyunlarıyla birbirimizi kandıracak değiliz. Zina zaten cinsel sadakatsizlik. Hapis cezasını 6 ay veya 1 yıl olması önemli değil. Önemli olan suç olarak TCK'ya girip girmeyeceği. Sabrımızı deniyorlar. Bizi, arkadan dolanarak kendi noktalarına getirmeleri mümkün değil. En sert tepkiyi koyarız. Gerekirse Meclis'i terkederiz. Topluma ve AB'ye bunun cevabını kendileri verirler. Bu düşüncelerini eyleme geçirmelerine tanıklık etmeyiz." 
     
     AKP önergeyi veremedi 
     CHP'nin direnmesi üzerine AKP, 233. madde görüşülürken bu önergeyi veremedi. CHP Grup Başkanvekili Kemal Anadol, "AKP verdiği sözü tutarak hem siyaseten, hem ahlaken doğru bir tavır koymuştur, toplumu rahatlatmıştır. Aksi, siyasi ahlaksızlık, intihar olurdu. Mutabakatı bozsalardı AKP'ye bir daha kim inanırdı, takiyyeci imajı silinmezdi" değerlendirmesinde bulundu. 
     
</TEXT>
</DOC>
