<DOC>
<DOCNO> 253677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur27.html </URL>
<DATE> 2004/07/07/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Talihsiz kadın... Ailesi ve eşi tarafından fuhuşa zorlandı .. 
</HEADLINE>
<TEXT>

     Sakarya'da ailesi ve eşi tarafından para karşılığı fuhşa zorlandığı öne sürülen genç kadın, Bursa'da evinde kaldığı kişi tarafından polise pazarlanmak istenirken yakalandı. 
     Bursa Emniyet Müdürlüğü'nden yapılan yazılı açıklamaya göre, eski Santral Garaj semtinde devriye görevi yapan güvenlik güçlerinin yanına yaklaşan Murat P 34 , ''80 milyon lira karşılığında kendilerine kadın bulabileceğini'' söyledi. 
     Müşteri gibi davranarak teklifi kabul eden polis, Murat P. ve bu kişiyle birlikte buluşma yerine gelen Nevriye Ö'yü 18 gözaltına aldı. 
     Emniyet Müdürlüğü'ndeki ifadesinde, Murat P'nin kendisine zorla ve tehditle para karşılığı fuhuş yaptırdığını söylediği öğrenilen Nevriye Ö'nün, sorgulamasında, genç kadının yaşadığı dram da ortaya çıktı. 
     Sakarya'da eşi İsmet Ö. tarafından para karşılığı erkeklere pazarlanan Nevriye Ö'nün, ocak ayında çeşitli televizyon programlarına çıkarak yardım istemesi üzerine ailesine teslim edildiği, ancak annesi Firdevs ve babası Mehmet K. tarafından da zorla erkeklere pazarlanması üzerine çareyi polise sığınmakta bulduğu belirlendi. 
     Şikayeti üzerine, ''küçük yaşta kız çocuğunu pazarlamak'' suçundan tutuklanan eşinin, annesinin ve babasının halen cezaevinde olduklarını anlatan genç kadının, bu olaydan sonra Sakarya'dan Bursa'ya gelerek Muradiye Kadın Sığınma Evi'ne yerleştirildiğini söyledi. 
     Sığınma evinde kaldığı süre içerisinde Murat P. ile tanıştığını bildiren kadının, evine taşındığı Murat P'nin tehditleri sonucu yeniden para karşılığı erkeklerle ilişki kurduğunu öne sürdüğü öğrenildi. 
     Zanlılar, Bursa Emniyet Müdürlüğü'ndeki sorgulamalarının tamamlanmasının ardından adliyeye sevk edildi. 

     
</TEXT>
</DOC>
