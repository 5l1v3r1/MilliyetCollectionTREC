<DOC>
<DOCNO> 279505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur07.html </URL>
<DATE> 2004/10/12/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
'Çocuklarımızı evlendirelim' deyince öldürüldü 
</HEADLINE>
<TEXT>

     DHA 

EDİRNE'nin Keşan İlçesi'nde "Oğlum ile kızını evlendirelim'' diyen arkadaşı 46 yaşındaki Süleyman Baykara'yı bıçaklayarak öldüren 45 yaşındaki Sedat Uysal yakalandı. 
     Keşan'da sebze ve meyve hali arkasında lokanta işleten 45 yaşındaki Sedat Uysal ile aynı yerde bulunan bir çay ocağında çalışan 46 yaşındaki Süleyman Baykara, lokantasında birlikte yemek yedi. Yemek sırasında içki içen 2 arkadaş, gecenin ilerleyen saatlerinde, evlerine gitmek üzere lokantadan ayrıldı. 
     İki arkadaş Rasim Ergene Caddesi üzerindeki börekçiden börek alarak yürümeye devam etti. Bu sırada Baykara, Uysal'a oğlu ile kızını evlendirmeyi teklif edince Sedat Uysal buna sinirlendi. Üzerinde bulunan çakıyı, Baykara'nın kasığına saplayan Uysal, kaçtı. Süleyman Baykara ise dönüp yürümek isterken düştü ve kan kaybından öldü. 
     Sedat Uysal olaydan sonra Keşan İlçe Emniyet Müdürlüğü ekipleri tarafından cunayette kullandığı çakı ile birlikte, evinde yakalanarak gözaltına alındı. Uysal, ifadesinde, "Süleyman Baykara yemek sırasında bana Askerden gelecek oğlum var. Senin de kızın var. İkisini evlendirelim' dedi. Bu sözlere sinirlendim. Daha sonra caddede yürürken de aynı sözleri tekrarlayınca, sinirlerine hakim olamadım ve üzerimdeki çakıyı ona sapladım'' dedi. 
     Evli ve 3 çocuk babası Süleyman Baykara'nın cesedi otopsi için Adli Tıp Kurumu Edirne Şubesi'ne gönderildi. Olayla ilgili soruşturma sürüyor. 
     
</TEXT>
</DOC>
