<DOC>
<DOCNO> 294087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun28.html </URL>
<DATE> 2004/12/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yunanistan, Fener Rum Patrikhanesini destekliyor 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, ''Atina'nın İstanbul Fener Rum Patrikhanesi'ni istikrarlı bir biçimde desteklediğini'' söyledi. 
     Andonaros, yaptığı basın toplantısında, ''Türkiye'nin patrikhaneye karşı tavrının bilindiğini'' ifade etti. 
     Türkiye'nin AB süreci çerçevesinde ''din özgürlüğüne saygı temelindeki AB kriterine uyması gerektiğini'' söyleyen Andonaros, Yunanistan Dışişleri Bakanı Petros Molivyatis'in diğer AB üyesi ülkelerin dışişleri bakanlarıyla yaptığı temaslarda bu konuyu gündeme getirdiğini açıkladı. 
     
     BARTHOLOMEOS HİÇBİR SORUNA ÇÖZÜM GETİREMEDİK 

     Öte yandan, Fener Rum Ortodoks Patriği Bartholomeos, ''Patrikhane ile ilgili hiçbir soruna çözüm getirilmediğini, saldırı ve sıkıntıların fazlalaştığını'' söyledi. 
     Yunanistan'ın Makedonya Haber Ajansı'nın MPA haberine göre Patrik Bartholomeos, çalışma ziyareti çerçevesinde Türkiye'de bulunan Yunanistan Turizm Bakanı Dimitri Avramopulos ile dün yaptığı görüşmede, ''Ankara'nın Patrikhaneyi ilgilendiren konularda düzenlemelere gidilmesindeki isteksizliğinden duyduğu üzüntüyü ve Patrikhanenin ekümenik statüsünün tanınmamasından kaynaklanan sorunları'' dile getirdi. 
     Patrik Bartholomeos, ''Hiçbir soruna çözüm getiremedik. Tarafımıza saldırılar ve sıkıntılarımız fazlalaştı. AB'den tarih alınmasının eşiğine gelinmişken, Atina, Ankara ve Brüksel'e Hıristiyanların ve Kilisemizin şikayetini ve düş kırıklığını ifade etmek isterim'' şeklinde konuştu. 
     Türk hükümetinin ''Patrikhanenin ekümenik statüsünü tanımamaktaki ısrarından'' duyduğu üzüntüyü dile getiren Patrik Bartholomeos, ''Yüzlerce kez 2. Vatikan olmak istemediğimizin, bunun Ortodoks Kilise'nin anlayışına aykırı olduğunun, bu unvana siyasi bir anlam yüklemediğimizin teminatını verdim. Tarihi ve bize ait bir unvan, bunu reddedemeyiz, kimliğimizi inkar etmiyoruz. Bize kim olduğumuzu onlar söylemeyecek. Biz yüzyıllardır kim olduğumuzun bilincindeyiz'' dedi. 
     
</TEXT>
</DOC>
