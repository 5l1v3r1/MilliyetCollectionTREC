<DOC>
<DOCNO> 271807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur42.html </URL>
<DATE> 2004/09/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Boşanmak için kocasını arıyor... 
</HEADLINE>
<TEXT>

     Kocaeli'nin Gebze İlçesi'nde, evliliklerinin altıncı ayında eşi tarafından terkedilen Serpil Karaman 24 boşanabilmek için 5 yıldır kocasını arıyor. 
     Karaman, AA muhabirine yaptığı açıklamada, bir konfeksiyon atölyesinde çalışan Ferit Karaman ile arkadaşları aracılığıyla tanışıp, 3 ay içinde de evlendiklerini söyledi. 
     Evliliklerinin altıncı ayında annesinin rahatsızlandığını, bu nedenle 1 haftalığına ailesinin yanına gittiğini belirten Karaman, döndüğünde evdeki eşyaları boşaltılmış bulduğunu belirtti. Karaman, şunları kaydetti 
     ''O günden bu yana eşimden haber alamadım. Çalıştığı yere bakmama, akrabalarına sormama rağmen izine rastlayamadım. O da beni ne aradı, ne sordu. Çaresiz kalınca, 2001 yılında boşanma davası açtım, ancak eşim bulunamadığı için dava düştü. Bugüne kadar yakınlarımın yanında kaldım, artık bu durumdan kurtulmak istiyorum. Ne mal, ne de para, hiçbir şeyde gözüm yok. Tek amacım boşanmak ve hayatıma çeki düzen vermek. Eşimi görenlerin ya da yerini bilenlerin yardımını bekliyorum.'' 
     
</TEXT>
</DOC>
