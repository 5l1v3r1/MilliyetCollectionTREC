<DOC>
<DOCNO> 265589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/axspo02.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Seyirci ateşliyor 
</HEADLINE>
<TEXT>


Fenerbahçe taraftarına övgü yağdıran Alex de Souza, "Sizi sürekli motive ediyorlar. Sahaya tam kapasite ile çıkmaya zorluyorlar. Attığım ilk golü onlara armağan ediyorum" diye konuştu 

MEHMET ÇİFTÇİ 


Sitesine konuştu 
İSTANBULSPOR karşısındaki performansıyla taraflı tarafsız herkese şapka çıkartan Alex de Souza, attığı ilk golü Fenerbahçe taraftarına hediye etti. Kendisina ait internet sitesine maçı değerlendiren Brezilyalı yıldız, gollerinin devam edeceğini müjdeledi, takıma kısa sürede adapte olduğunu, bunda takım arkadaşları ile seyircinin büyük rolü bulunduğunu kaydetti. 

'Türkiye çok farklı' 
ALEX de Souza, "Türkiye'de futbol Brezilya'dan çok farklı. Burada daha çok fiziğe dayalı oynuyorlar. Bireysel yetenekler ne yazık ki ikinci planda kalmış. Bir Brezilyalı için bu sisteme alışmanız zaman alabilir, ancak Türkiye'de herkesin bana yardımcı olması süreyi kısalttı" ifadelerini kullandı. Brezilyalı yıldız, Fenerbahçe taraftarına da övgüler yağdırdı. 

'Bana kucak açtılar' 
FENERBAHÇE'NİN yıldızı, "Dünyanın hiçbir yerinde böyle bir taraftar yok. Sizi sürekli motive ediyor, kapasitenizi yüzde yüz kullanmanız konusunda takipçi oluyorlar. Sahaya tam randımanla, üst düzey fizik gücü ile çıkmanız gerekiriyor" dedi. Alex, ayrıca "Takım arkadaşlarım da bana kucak açtılar. Bunu attığım gol sonrası hissettim" yorumunu yaptı. 

Yüzler gülüyor 

FENERBAHÇE Yönetimi, henüz ikinci maçında futboluyla herkesi büyüleyen Alex de Souza'nın mutluluğunu yaşıyor. Başkan Aziz Yıldırım, İstanbulspor karşılaşması sonrası camiadan gelen tebrik telefonlarıyla keyiflenirken, yöneticiler, Brezilyalı oyuncu sayesinde bu sezon Şükrü Saracoğlu Stadı'nda seyirci rekoru kıracaklarını iddia ettiler. Başkan Yıldırım'ın Alex için geleneğini bozup, bu sezon tüm maçlara gitme kararı aldığı öğrenildi. 

Rüştü'de son tur 

YÖNETİM, Rüştü'nün transferi için Barcelona kulübünün onayını bekliyor. Hafta sonu olması nedeniyle İspanyol Kulübü'nden yanıt alamayan Sarı - Lacivertliler, menajerler Metin Stamati ve Batur Altıparmak'ın getireceği habere odaklandı. İspanyol ekibi, Rüştü'ye bir miktar ödeme yaparak bir sezonluğuna kiralamaya sıcak bakıyor. 

'Önümüz kapanacak' 

RÜŞTÜ'NÜN transferi Fenerbahçe'nin genç kalecisi Recep'i bir hayli tedirgin etti. Recep, "Rüştü ağabeye hoşgeldin deriz. Zaten takımın demirbaşı. Ama önümüz bir kez daha kapanmış olacak. Zaten Türkiye'de kaleci yetişmiyor. Oynamadığımız için de milli takımlara seçilemeyeceğiz. Kafamız karışık" dedi. 

Daum'un gazabı 

İSTANBULSPOR maçı sonrası Fenerbahçeli futbolcuların "Rejenerasyon çalışmasını statta yapalım, ardından evlere gidelim" önerisini Teknik Direktör Daum'un geri çevirdiği öğrenildi. Alman hoca, "Eve erken gitmekle elinize bir şey geçmez. Şimdi çalışma zamanı" diyerek Samandıra'ya götürdüğü takımın adeta pestili çıkardı. 


</TEXT>
</DOC>
