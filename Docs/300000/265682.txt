<DOC>
<DOCNO> 265682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko10.html </URL>
<DATE> 2004/08/23/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Mercedes AXOR 2'ler sadece Aksaray'da üretilecek... 
</HEADLINE>
<TEXT>

     Aksaray'da kurulu Mercedes Benz Türk Kamyon Fabrikası'nın Müdürü Hans Peter Heinstein, Mercedes AXOR 2 kamyonlarının sadece Aksaray'da üretileceğini ve dünyaya satılacağını söyledi. 
     Heinstein, yaptığı açıklamada, fabrikanın kurulduğu günden bu yana en fazla araç satışının bu yıl gerçekleştirilidiğini, bu nedenle çok karlı bir yıl geçirdiklerini bildirdi. 
     Gelen talebe bağlı olarak fabrika bünyesinde ilave yatırımlara da başladıklarını ifade eden Heinstein, yeni müşteri merkezini kurmak üzere olduklarını anlattı. 
     Bu yıl Axor 2 kamyonlarını Aksaray'da üreterek, ciddi oranlarda ihracat yaptıklarını vurgulayan Heinstein, ''Axor 2'ler bundan sonra sadece Aksaray'da üretilip, buradan dünyaya satılacak'' dedi. 
     Heinstein, böylece gelecek yıl ihracat payını yüzde 40'lara yükselteceklerini dile getirirken, ''20'ye yakın yeni ürün çeşidinin üretimine, önümüzdeki günlerde başlanacak. Şubat ayında Axor T'nin yeni üretimine geçeceğiz'' diye konuştu. 
     Türkiye'de siyaset ve ekonomideki gelişmeleri olumlu bulduğunu da belirten Heinstein, olumlu havanın bu şekilde devam etmesi halinde ülkede kriz yaşanmayacağını sözlerine ekledi. 
     
</TEXT>
</DOC>
