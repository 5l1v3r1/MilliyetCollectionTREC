<DOC>
<DOCNO> 297705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonyas11.html </URL>
<DATE> 2004/12/14/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Doğalgaz kullanıcılarına uyarılar... 
</HEADLINE>
<TEXT>

     EGO Genel Müdürlüğü, kış aylarında daha yoğun kullanılan doğalgazla ilgili bazı uyarılarda bulundu. 
     Ankara Büyükşehir Belediyesi'nden yapılan açıklamada, konutlarda koku, ev halkında baş dönmesi, bulantı, kusma ve benzer anormal durumla karşılaşıldığında derhal EGO Gaz Dairesi Başkanlığı'na ait ''ALO 187'' telefonuna başvurulması gerektiğini belirtti. 
     EGO yetkilileri, doğalgaz cihazlarından soba, kombi, şofben, kat kaloriferi ve ocak kullanımının daha emniyetli olması için uyulması gereken kurallar bulunduğunu ifade etti. 
     Yetkililer, abonelerden, EGO'nun verdiği, ''Doğalgaz Yetki Belgesi'' bulunmayan firmalarla çalışmamalarını istedi. 
     Yetkililer, uyulması gereken kuralları şöyle sıraladı 
     -Doğalgaz cihazlarınızı satın almadan önce bacanızı mutlaka EGO'ya test ettirip, ''uygunluk'' raporu alınız. Baca test raporu alınmadan cihaz taktırmayınız. Proje onayı ve muayene raporu olmadan cihazınızı işletmeye başlatmayın. 
     -Cihaz işletmeye alındıktan sonra bağlı bulunduğu bacanın müstakil olsa bile her yıl bakım ve temizliğini yaptırın. 
     -Cihazınızda doğalgazın sağlıklı yanması için gerekli hava oksijenini temin eden, baca çekişini kolaylaştıran ve cama takılan sert plastik ızgarayı kesinlikle kapatmayın. 
     -Bacalı cihazlarınızda bacanın çekmemesi halinde cihazı otomatik olarak emniyete alan baca sensörünün var olup olmadığına bakın, varsa bakımını yaptırın, yoksa sensör taktırın. 
     -Konutunuzda ya da binanızda herhangi bir tadilat yaptırdığınız takdirde EGO'ya kontrol yaptırmadan cihazınızı işletmeye almayınız. 
     -Aynı bacaya cihaz ile birlikte mutfak aspiratörü bağlatmayın. 
     -Tesisatınızın elektrik topraklanması yoksa mutlaka yaptırın. 
     
     ''ALO 187 DOĞALGAZ HATTI'' 
     Yetkililer, EGO Gaz Dairesi Başkanlığı'na ait ''ALO 187'' telefonunun 24 saat hizmette olduğunu ifade etti. 
     Yetkililer, konutlarda koku, ev halkında baş dönmesi, bulantı, kusma ve benzer anormal durumla karşılaşıldığında derhal bu telefona başvurulması gerektiğini belirtti. 
     
</TEXT>
</DOC>
