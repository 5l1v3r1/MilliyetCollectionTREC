<DOC>
<DOCNO> 291817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur14.html </URL>
<DATE> 2004/11/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ev sahiplerini uyandıran hırsızlar paranın yerini sordu 
</HEADLINE>
<TEXT>

     İZMİR'in Güzelyalı semtinde oturan Erkan Özgür ve Tuncer Taneli, uyudukları sırada evlerine giren kimliği belirsiz iki kişinin kendilerini tabancayla etkisiz hale getirdikten sonra para ve değerli eşyalarını aldıklarını öne sürerek polise başvurdu. 
     Güzelyalı 106'ncı Sokak 2 numarada oturan Erkan Özgür ve Tuncer Taneli, önceki sabah saat 06.45 sıralarında polisi arayarak pencereden giren silahlı iki kişi tarafından soyulduklarını ihbar etti. 
     Gelen polisler, yaptıkları araştırmada hırsızların ikinci kattaki daireye yağmur boruları ve demir korkuluklardan tırmanarak girdiklerini belirledi. 
     Özgür ve Taneli, eve giren eli silahlı hırsızların kendilerini uyandırarak tehdit ettiğini, paraların nerede olduğunu sorduklarını, ardından 550 milyon lira, 400 dolar, 2 cep telefonu, 1 fotoğraf makinesi, bir dijital kamera, 2 kol saati ve çeşitli bankalara ait kredi kartlarının bulunduğu cüzdanları alıp kaçtıklarını söyledi. Sanıkların yakalanması için soruşturma başlatıldı. 
     
</TEXT>
</DOC>
