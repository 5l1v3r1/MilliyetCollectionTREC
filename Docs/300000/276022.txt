<DOC>
<DOCNO> 276022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur29.html </URL>
<DATE> 2004/09/29/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Dolandırıcılara karşı uyarılar... 
</HEADLINE>
<TEXT>

     Kayseri Emniyet Müdürlüğü, kendisini banka görevlisi, maliyeci, gümrük memuru, doktor gibi tanıtarak, konuşmalarıyla karşısındakileri etkileyen dolandırıcılara karşı vatandaşları uyaran broşürler hazırlattı. 
     Kayseri Emniyet Müdürlüğü Asayiş Şubesi tarafından hazırlanan 10 bin broşür ve 5 bin afiş, alışveriş merkezlerinin yoğun olduğu yerlerde vatandaşlara dağıtıldı. 
     Asayiş Şube Müdürü Kirami Çelik, gazetecilere, alınacak basit önlemler sayesinde mala karşı işlenen suçların azaltılabileceğini belirterek, ''Dağıttığımız broşürlerle, vatandaşlarda bu bilinci uyandırmaya çalışıyoruz. Halkımızdan, mallarını korumaları için broşürdeki uyarıları dikkate almalarını istiyoruz'' dedi. 
     
     ''EN ÖNEMLİ SERMAYELERİ DİLLERİ'' 
     Vatandaşlara dağıtılan broşürlerde, hırsızlık, dolandırıcılık ve yankesicilik olaylarından nasıl korunulması gerektiği anlatılıyor. Dolandırıcıların en önemli sermayelerinin ''dilleri'' olduğunun vurgulandığı broşürde, hedef olarak genellikle yaşlıların tercih edildiğine dikkat çekiliyor. 
     Kendilerini değişik meslek gruplarından tanıtarak, yardımcı olma vaadinde bulunan şüpheli kişilere itibar edilmemesi istenen broşürde, şu uyarılarda bulunuluyor 
     ''Bankadan maaş çektikten sonra kendisini banka görevlisi olarak tanıtıp, yanlış ödeme yapıldığını, yanlışlığın düzeltilmesi için parayı isteyen ve sizi pul almaya gönderenlere itibar etmeyin. Gümrük muhafaza memuru gibi davranıp, ucuz fiyatla mal alacağını söyleyenlere inanmayın. Hastanede doktor olduğunu söyleyip, sadece başvuru ücretiyle tedavi etmek isteyenlere güvenmeyin. İşyerinizi telefonla arayıp kendisinin maliyeci olduğunu söyleyerek sizi komşunuzun dükkanına davet edenlere inanmayın.'' 
     
     ''CEKETİNİZ KİRLENMİŞ...'' 
     ''Sokakta kavga ediyormuş gibi yapanlardan, ceketiniz kirlenmiş deyip üzerinizi temizlemek isteyen kişilerden uzak durun'' denilen broşürde, ev hırsızlarına karşı alınması gereken önlemler de sıralanıyor. Ev hırsızlarının genellikle 13.00-18.00 saatleri arasını tercih ettiğine dikkat çekilerek, bu saatlerde apartmanların sahipsiz bırakılması isteniyor. 
     
</TEXT>
</DOC>
