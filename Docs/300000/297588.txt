<DOC>
<DOCNO> 297588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy08.html </URL>
<DATE> 2004/12/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
CHP "Hükümetin IMF ile 3 yıllık programı Türkiye'yi taşımaz" 
</HEADLINE>
<TEXT>

     CHP'nin Ekonomi Bülteni'nin yeni sayısında hükümetin IMF ile mutabık kaldığı 3 yıllık programın Türkiye'yi taşıyamayacağı savunuldu. 
     CHP Genel Sekreter Yardımcısı Algan Hacaloğlu, Genel Sekreter Yardımcısı Oğuz Oyan, MYK Üyeleri Mustafa Özyürek ve Bihlun Tamaylıgil, PM Üyesi Kemal Kılıçdaroğlu ve Muğla Milletvekili Gürol Ergin'den oluşan Ekonomi Masası tarafından hazırlanan Ekonomi Bülteni, 10 bin adet basılarak dağıtılmaya başlandı. Bülten'de IMF ile ilişkiler kurmanın, doğrudan veya dolaylı olarak IMF'nin desteğini almanın doğal olduğu, ancak bunun niçin ve hangi koşullarda yapıldığının önem taşıdığı belirtilerek özetle şu görüşlere yer verildi 
     ''IMF ile geçen son beş yılda ekonomimiz iki derin kriz yaşadı. Ülkemiz Cumhuriyet tarihinin en derin borç batağına, en yaygın yoksulluk ve işsizlik ortamına taşındı. Şimdi ise, AKP iktidarı borçların en hızlı şekilde geri ödenebilmesi için yatırımların rafa kaldırılmasını öngören, sosyal devleti çökerten IMF politikalarına 3 yıl daha teslim oluyor. 
     Hükümet'in IMF ile mutabık kaldığı, 2005-2007 dönemini kapsayan 3 yıllık program Türkiye'yi taşıyamaz. Bu, Türkiye için bir 'Atılım Programı' değil, IMF'nin kendi uyum kriterleri ve önceliklerine göre belirlediği bir dayatma senaryodur.'' Ekonomi Bülteni'nde AB ile tüm üyelik perspektifini de kapsayan, 10 yıllık yeni bir kalkınma stratejisi belirlenmesi ve bu belgenin TBMM tarafından onaylanması gerektiği belirtildi. 
     
</TEXT>
</DOC>
