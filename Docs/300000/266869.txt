<DOC>
<DOCNO> 266869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko24.html </URL>
<DATE> 2004/08/27/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Avea, yılsonunda pazarda 2. olma amacında... 
</HEADLINE>
<TEXT>

     Avea Genel Müdürü ve Yönetim Kurulu Üyesi Cahit Paksoy, tüm Türkiye'nin kapsama alanına dahil edilmesi çalışmalarının devam ettiğini belirterek, ''Bu sene sonunu görmeden 2 numara olacağız'' dedi. 
     Paksoy, uygulamaya koyacakları BlackBerry ve Bas-Konuş servislerinin tanıtım toplantısında yaptığı konuşmada, telekomünikasyon hizmetlerinin lüks olmadığını ve Avea'nın insanların cep telefonuyla korkmadan konuşma yapabileceğini gösterdiğini söyledi. 
     Cahit Paksoy, bilgisayar fiyatlarının yüksek olması nedeniyle Türkiye'de 2-3 milyon kişinin internetten faydalanabildiğini, ADSL fiyatlarının aşağıya çekilmesiyle bir hareketlenme başladığını ifade ederek, ''Bu bu alanda mobile doğru bir geçiş olacağını düşünüyoruz'' dedi. 
     Avea ile mobil hizmetlerin lüks olmayacağını vurgulayan Paksoy, şunları kaydetti 
     ''Mobil hizmetleri bir ihtiyaç olarak tarif ediyoruz. Mobil tarifinden dolayı bunun kısıtlamaları, hafta sonu, gecesi, gündüzü olamaz. Avea ile birlikte pazarda, Temmuz ayı itibariyle bir hareketlenme var.'' 
     
     ''KARADENİZ VE DOĞU'YU KAPLAMAYA ÇALIŞIYORUZ'' 
     Basın mensuplarının sorularını da yanıtlayan Paksoy, tüm Türkiye'nin kapsama alanına dahil edilmesi çalışmalarının son hızla devam ettiğini ifade ederek, şunları söyledi 
     ''Bu sene sonunu görmeden 2 numara olacağız. Hedefi biraz öne çektik. Sene sonunda ulaşacağımız noktaya Kasım ayında ulaşmayı planlıyoruz. 2 bin baz istasyonunun yerini değiştiriyoruz. Bunun yüzde 60'ı yapıldı. Ege'de başlayan çalışma Ankara'ya kadar geldi. Karadeniz ve Doğu'yu kaplamaya çalışıyoruz.'' Yurtdışı telefon görüşmelerindeki vergiler konusunda çalışmalar yaptıklarını anlatan Paksoy, bu konuda operatör ve müşterilerin değil, Türkiye'nin kaybettiğini savunarak, şunları kaydetti 
     ''Türkiye'de cep telefonu üzerindeki verginin yüzde 66'larda olması, 100 liralık bir faturayı 200 lira haline getiriyor. Bu da kullanıcıları Türkiye'deki sistemi yurtdışında kullanmamaya itiyor. Bu vergi artık kaynağı kurutma noktasına gelmiştir.'' Paksoy, abonelerin telefonla konuşma sürelerinde vergiler nedeniyle gerileme olduğunu da kaydetti. 
     Cahit Paksoy, ''Avea Telsim'e talipti. Avea'nın Telsim'i satın alması rekabet kanununa aykırı denildi. Bu konudaki görüşünüz nedir '' sorusu üzerine, Telsim'le direkt olarak ilgilenmediklerini kaydederek, ''Biz mobil telekomünikasyon ticareti yapıyoruz. Şartlar o noktaya gelirse kimse yok demez'' dedi. 
     
     YENİ SERVİSLER 
     Verilen bilgiye göre, Türkiye pazarına 2 ay sonra sunulması beklenen BlackBerry Servisi ile BlackBerry cihazını kullanarak, her yerde kablolara ihtiyaç duymadan e-mail alıp yollamak mümkün olacak. 
     BlackBerry, e-posta okuma, yazma, silme veya mesajları dosyalayabilme, internette sörf yapma gibi özellikler taşıyor. Dahili bir klavyeye sahip olan BlackBerry'ler 900 1800 ve 1900 MHz telefon şebekelerine uyumlu olarak çalışıyor. 
     Eylül ayında abonelerin hizmetine sunulacak Bas-Konuş Servisi ise, birebir ya da grup içinde sesli iletişim sağlayarak, kişileri tek tek aramak yerine oluşturulmuş gruplara ya da bireylere tek tuşla ulaşma imkanı sağlıyor. 
     Avea Genel Müdürü ve Yönetim Kurulu Üyesi Cahit Paksoy, Bas-Konuş Servisi'nin şu anda Türkiye'de 2 büyük kurum tarafından test edildiğini belirterek, diğer operatörlerin bu gibi hizmetleri ihtiyaç değil, lüks olarak tanıttığını savundu. 
     BlackBerry'in fiyatlandırılmasına ilişkin çalışmaların yapıldığını anlatan Paksoy, ''Bu cihazı alıp istediğiniz SIM kartını takamayacaksınız. Servisimizle birlikte bir paket halinde verilecek. Avea'nın uygun fiyat politikası burada da geçerli olacaktır'' diye konuştu. 
     
</TEXT>
</DOC>
