<DOC>
<DOCNO> 262456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo13.html </URL>
<DATE> 2004/08/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Süreyya Ayhan'ın babası Elvan ikinci kızımız oldu 
</HEADLINE>
<TEXT>

     Atina'da düzenlenecek olan 28. Yaz Olimpiyat Oyunları'na katılmaması kesinleşen milli atlet Süreyya Ayhan'ın Çankırı'nın Korgun İlçesi'nde yaşayan ailesi, kızlarının olimpiyatlara katılmamasının üzüntüsünü Elvan Abeylegesse'nin alacağı başarıyla gidereceklerini söyledi. 
     Çankırı'nın Korgun İlçesi'nde yaşayan milli atlet Süreyya Ayhan'ın babası Yaşar ile annesi Semiha Ayhan, kızlarının olimpiyatlara katılamayacağını televizyon ve gazetelerdeki haberlerden öğrendiklerini bildirdi. 
     Bu haberlerin ardından çok üzüldüklerini anlatan baba Ayhan, Süreyya ile en son Almanya'ya gitmeden önce görüştüklerini belirtti. Kızının daha önce rahatsızlığından kendilerine bahsetmediğini ifade eden baba Ayhan, kendilerinin üzülmemesi için kızlarının böyle bir yönteme başvurduğunu tahmin ettiklerini kaydetti. 
     Baba Ayhan, Süreyya'nın olimpiyatlara katılmayacağı yönündeki haberlerin ardından kendisine ulaşamadıklarını da belirterek, şöyle konuştu 
     ''Kızımızın olimpiyatlarda göğsümüzü kabartmasını çok istiyorduk. Ancak kısmet değilmiş. Daha önce Süreyya ile birlikte bin 500 metrede Türkiye'yi temsil edecek olan Elvan'ı rakip olarak görüyorduk. Fakat şimdi Elvan bizim ikinci kızımız oldu. Onun alacağı başarı, Süreyya'nın başarısı gibi bizde sevinç yaşatacak.'' 
     
</TEXT>
</DOC>
