<DOC>
<DOCNO> 259537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun23.html </URL>
<DATE> 2004/07/31/ </DATE>
<TIME> 21.53 </TIME>
<AUTHOR>  </AUTHOR>
<HEADLINE>
Irak'ta 2 Türk Kamyon şoförü kaçırıldı 
</HEADLINE>
<TEXT>

     El Cezire televizyonu, Irak'ta 2 Türk kamyon şoförünün kaçırıldığını duyurdu. 
     Televizyonun yayınladığı video kasette, El Kaide ile bağlantısı bulunan Ürdünlü militan Ebu Musab Ezzerkavi'nin grubu, 2 Türk kamyon şoförünü kaçırdıklarını belirtti. 
     Grup, bu şoförlerin çalıştığı firmanın Irak'taki işlerini durdurmaması halinde, şoförleri 48 saat içinde öldürecekleri tehdidinde bulundu. 
     
     VİDEODA ŞOFÖRLERİN PASAPORTU GÖSTERİLDİ 

     El Cezire televizyonuna ulaşan bir video kasette, Irak'ta 2 Türk kamyon şoförünün kaçırıldığı duyuruldu ve şoförlerin pasaportu gösterildi. 
     El Kaide ile bağlantısı bulunan Ürdünlü militan Ebu Musab Ezzerkavi'ye bağlı Tevhid ve Cihad grubu tarafından gönderildiği belirtilen video kasette, siyahlar giyinmiş maskeli 3 kişi ile, Türk pasaportu ile bazı belgeler gösteren 2 kişinin görüntüleri yer aldı. 
     El Cezire spikeri, bu kişilerin, Türk kamyon şoförleri olduğunu ve bir Türk şirketi için çalıştıklarını aktardı. 
     Grubun, şoförlerin çalıştığı firmanın Irak'taki faaliyetlerini durdurmaması halinde 48 saat içinde rehineleri öldürecekleri tehdidinde bulunduğu belirtildi. 
     Rehinelerin, ne zaman kaçırıldıkları bilinmiyor. 
     
</TEXT>
</DOC>
