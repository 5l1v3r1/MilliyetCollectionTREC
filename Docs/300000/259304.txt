<DOC>
<DOCNO> 259304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko41.html </URL>
<DATE> 2004/07/30/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Gasprom, Türkiye'de yatırım yapmaya hazır olduğunu açıkladı 
</HEADLINE>
<TEXT>

     Enerji ve Tabi Kaynaklar Bakanı Hilmi Güler, Rus Doğalgaz Şirketi Gasprom Yönetim Kurulu Başkanı Aleksey Miller'ı makamında kabul ederek bir süre görüştü. 
     Görüşmeye Gasprom'un Türkiye'deki ortağı Bosphorus Yönetim Kurulu Başkanı Ali Şen ile Botaş yetkilileri de katıldı. 
     Görüşme sonrasında Enerji ve Tabi Kaynaklar Bakanı Güler, Eylül başlarında Rusya Başbakanı Vladimir Putin'in Türkiye'yi ziyaret edeceğini belirterek, iki ülke gaz şirketleri arasındaki ilişkiler üzerinde durduklarını söyledi. Güler, Miller ile Türkiye'de ortak yatırım konularını görüştüklerini de bildirdi. 
     Bakan Güler, şunları kaydetti 
     ''Sayın Miller yeraltı gaz deposu, doğalgaz dağıtım ihaleleri, özelleştirme, iletim yatırımları ile ilgilendiklerini söyledi. Sayın Putin gelene kadar oluşturulacak çalışma grubu çalışmalarını netleştirecek. Rusya Türkiye'de yatırıma büyük ilgi duyuyor. Biz de bu ilgiyi memnuniyetle karşılıyoruz. İşbirliği ve ortak yatırımlar konusunda elimizden gelen desteği vereceğimizi ifade ettik.'' Gasprom Başkanı Miller de Türkiye'de enerji alanında yatırım yapmaya hazır olduklarını, enerji girişinden tüketiciye kadar bütün halkalarda yatırım yapmayı düşündüklerini anlattı. 
     Miller, ''İşbirliği anlaşması sayın Putin geldiğinde imzalanacak'' diye konuştu. 
     
</TEXT>
</DOC>
