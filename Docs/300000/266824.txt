<DOC>
<DOCNO> 266824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun37.html </URL>
<DATE> 2004/08/27/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Talat Bu saldırıyı yapanlar yarın Selimiye'ye de saldırır... 
</HEADLINE>
<TEXT>

     KKTC Başbakanı Mehmet Ali Talat, Ay Mama Kilisesi'ne düzenlenen saldırının Kıbrıs Türk halkına karşı yapılan bir saldırı olduğunu belirtti ve ''Bunu yapanlar yarın Selimiye'ye de saldırır'' dedi. 
     Talat, bu sabah bombalı saldırı düzenlenen Ay Mama Kilisesi'ni ziyaret ederek, Eski Eserler ve Müzeler Dairesi Müdürü İlkay Feridun'dan bilgi aldı. 
     Talat, ''Kıbrıs Türk halkının özgür bir halk, KKTC'nin de özgür bir ülke olduğunu söyledikleri bir dönemde karanlık güçlerin adeta cevap verir gibi bu saldırıyla dünyaya ''Kıbrıs Türk halkı özgür bir halk, KKTC özgür bir ülke değildir'' dediğini söyledi. 
     Saldırıyı çirkin, iğrenç ve utanç verici olarak niteleyen Talat, kiliseye yapılan saldırının, camiye yapılanla aynı olduğunu belirtti. 
     İslam dininin ister cami, ister kilise, isterse havra olsun tüm mabetlere yapılan saldırıyı reddettiğini ifade eden Talat, ''Bunu yapanlar yarın Selimiye'ye de saldırır'' diye konuştu. 
     Talat, Kıbrıs Türk halkının dünyadaki olumlu imajını gölgeleyecek olan saldırının, bu dönemde Kıbrıs Türk halkına yapılacak ihanetin en büyüğü olduğunu söyledi. 
     KKTC devletinin kiliseyi ayine hazırlamakla görevli olduğuna dikkat çeken Talat, ''3-5 baldırı çıplağa teslim olacak değiliz'' dedi. 
     Talat bir soruya karşılık, ABD'nin konuyla ilgili olarak bilgi istediğini, Rum yönetiminden ise herhangi bir görüşme talebi gelmediğini kaydetti. 
     Talat, bir Rum gazetecinin, ayinin yapılmasına yönelik güvenlik talebinde bulunması üzerine, emniyetin kesinlikle sağlanacağını bildirdi. 
     Bu arada, tavanın hasar gören bölümünün yeniden düzenlenmesi için çalışma başlatıldı. 
     
     AKINCI DA AY MAMA'DA 
     Barış ve Demokrasi Hareketi BDH Başkanı Mustafa Akıncı da Ay Mama Kilisesi'ne yönelik bombalı saldırının, sadece Rumlara değil Türklere, tüm insanlık tarihine ve kültürüne yapılan bir saldırı olduğunu belirtti. 
     Akıncı, Ay Mama Kilisesi'ni ziyaret ederek yetkililerden bilgi aldı. Akıncı, Ay Mama'nın Rum, Türk ve insanlık kültürüne ait olduğunu ifade ederek, ''Saldırı yüz karasıdır'' dedi. 
     Gelecek hafta yapılması planlanan dini ayinin huzur içinde gerçekleştirilmesi için bugünden itibaren Kıbrıs Türk halkına büyük sorumluluk düştüğünü anlatan Akıncı, saldırının iki toplumun kaynaşması ve barışı istemeyenler tarafından yapıldığını kaydetti. 
     Akıncı, Başbakan Talat'ın evine atılan bomba, eski başbakanlardan Derviş Eroğlu'nun konutuna konulan bomba, BDH Merkezi'nin yakılmak istenmesi, Avrupa ve Kıbrıs gazetelerinin bombalanma olaylarının organize eylemler olduğunu, Kıbrıs Türk halkının tüm bunları aşacağını söyledi. 
     
     DERVİŞ EROĞLU'NUN TEPKİSİ 
     Ulusal Birlik Partisi UBP Genel Başkanı Derviş Eroğlu da Ay Mama Kilisesi'ne yönelik saldırıyı onaylamadıklarını vurguladı. 
     Eroğlu, hem Rumların Güzelyurt'ta ayin yapmasının hem de bombalı saldırının hassas bir konu olduğunu belirterek, böyle bombalama olaylarını ülkelerinde görmek istemediklerini kaydetti. 
     Eroğlu şunları söyledi 
     ''Halkın bazı düşüncelerini de dikkate almak hükümetin görevlerinden biri olsa gerek. Hassas bir konuda çok ısrarcı olduğunuz zaman tansiyonu kendiniz yükseltirsiniz. Zaman ve zemin her zaman önemlidir buna dikkat etmek lazım. İnşallah bundan sonra böyle bombalama olaylarını ülkemizde görmeyiz.'' 
     
</TEXT>
</DOC>
