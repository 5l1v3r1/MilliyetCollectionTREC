<DOC>
<DOCNO> 284164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur38.html </URL>
<DATE> 2004/10/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Vali Güler "Pendik'te yasadışı örgütler o işe sızmış durumda" 
</HEADLINE>
<TEXT>

     İstanbul Valisi Muammer Güler, Pendik'te yapılan yıkımın kanunlara ve mevzuata uygun olduğunu belirterek, dünkü olaylarda polise mukavemet eden kişilerle ilgili gerekli kanuni işlemleri sürdürdüklerini bildirdi. 
     Vali Güler, kendisini makamında ziyaret eden Singapur'un Ankara Büyükelçisi Burhan Gafoor ile görüştükten sonra AA muhabirinin Pendik Aydos'taki yıkıma ilişkin sorularını yanıtladı. 
     ''Daha önce okul için ayrılan arsaya yapılan 14 gecekonduyla ilgili bütün hukuki prosedürlerin bittiğini, mahkeme kararlarının alındığını ve itiraz eden vatandaşların bu itirazlarının da reddedildiğini'' anlatan Güler, ''Hiçbir sıkıntı kalmadı. Yıkım tamamen kanunlara, mevzuata uygun bir yıkım. Okulun ihalesini de yaptık'' dedi. 
     Güler, ''yıkımla ilgili vatandaşların önceden haberdar edildiğini, ancak olayı kışkırtan, provoke eden grupların olduğunu ve onları bildiklerini'' ifade ederek, şunları kaydetti 
     ''Dünkü olaylarda polise mukavemet eden kişilerle ilgili olarak gerekli kanuni işlemleri sürdürüyoruz. Emniyet tedbirlerini de aldık. Vatandaşlarımızın, kışkırtıcı davranışlara yönlendirenlere karşı prim vermemelerini, kanmamalarını istiyorum. 
     Devlet olarak biz orada her türlü tedbiri alıyoruz. Oradaki çocukların eğitim ihtiyaçlarını karşılamak için devletimiz trilyonlarca lira masraf ediyor. Orada güzel bir proje hazırlandı. Bunu, başka amaçlar varmış gibi gösteriyorlar. 'Oradaki bütün vatandaşların evleri yıkılacakmış' gibi bir propaganda yapılıyor ve devlete, belediyeye karşı kışkırtıyorlar. Yanlış propaganda olduğunu özellikle belirtiyorum ve buna inanmamalarını istiyorum. Yasadışı örgütler o işe sızmış durumdalar. Onlarla ilgili de çalışmalarımız sürüyor.'' İstanbul Valisi Güler, ''belediyenin hazırladığı planlar çerçevesinde oradaki yapılaşmayla ilgili rehabilitasyon çalışması bulunduğunu, ama şu anda yapılacak bir yıkım olmadığını'' sözlerine ekledi. 
     
</TEXT>
</DOC>
