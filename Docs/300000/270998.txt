<DOC>
<DOCNO> 270998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur16.html </URL>
<DATE> 2004/09/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
TSK personeline yerli üretim tabanca... 
</HEADLINE>
<TEXT>

     Trabzon Silah Sanayi'nin TİSAŞ 1 yıl içinde Türk Silahlı Kuvvetleri'ne TSK subay, astsubay ve uzman çavuşlara dağıtılmak üzere 21 bin adet tabanca üretip vereceği bildirildi. 
     TİSAŞ Yönetim Kurulu Başkan Yardımcısı Ahmet Alemdaroğlu, AA muhabirine yaptığı açıklamada, şubat ayında yapılan ihaleyi kazanan 4 firmaya ait tabancaların zorlaştırılmış mukavemet testini geçtiğini belirtti. 
     TSK'nın söz konusu ihaleyle personele dağıtmak üzere 45 bin dolayında tabanca satın alacağını ifade eden Alemdaroğlu, ''Yerli 4 firma TSK personelinin tabanca ihtiyacını karşılamak amacıyla imalata başladı. 45 bin tabancanın 21 binini biz üreteceğiz. İhaleye girdiğimiz 2 tabanca da zorlaştırılmış mukavemet testinden başarıyla geçti. TSK'ya bir yıl içinde Zigana T modelinde 20 bin 250, Zigana M 16 modelinde ise 750 adet olmak üzere toplam 21 bin adet tabanca üretip vereceğiz. Bunun için çalışmalarımızı hızlandırdık'' diye konuştu. 
     
     10 YILDA 25 BİN TABANCA 

     Alemdaroğlu, TİSAŞ'ın faaliyete başladığı 1994 yılından bugüne kadar 5'i 9 milimetre, 1'i 7.65 milimetre çapında olmak üzere 6 modelde 25 binin üzerinde tabanca ürettiğini belirtti. 
     TİSAŞ'ın Türkiye'de ilk kez kadınlar için üretilen ''Fatih 13'' ile adından söz ettirdiğini belirten Alemdaroğlu, 2000 ve 2001 yıllarında TSK'ya 3 bin 600 adet tamamı yerli üretim olan ''Kanuni 16'' adlı tabancayı sattıklarını ifade etti. 
     Alemdaroğlu, ürettikleri tabancalardan Kanuni 16'yı 860 milyon, Kanuni S 820 milyon, Zigana M 16 1 milyar 30 milyon, Zigana K 1 milyar 260 milyon, Zigana T'nin ise 1 milyar 425 milyon liradan satışa sunulduğunu kaydetti. 
     
</TEXT>
</DOC>
