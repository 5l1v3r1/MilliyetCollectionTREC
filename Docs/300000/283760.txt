<DOC>
<DOCNO> 283760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/soneko26.html </URL>
<DATE> 2004/10/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gazi Erçel'in ''Devalüasyon'' davasına devam edildi... 
</HEADLINE>
<TEXT>

     Eski Merkez Bankası Başkanı Gazi Erçel'in, 2001 yılında dalgalı kura geçilmeden önce banka rezervinden 5 milyar dolar satılması ve hesabındaki Türk lirasının dolara çevrilmesi işlemlerinde, görevini kötüye kullandığı iddiasıyla yargılanmasına devam edildi. 
     Ankara 11. Asliye Ceza Mahkemesi'nde görülen davanın bugünkü duruşmasına Erçel'in avukatları Osman Kürkçüoğlu ve Erhan Büyükerk katıldı. 
     Erçel'in avukatları Kürkçüoğlu ve Büyükerk, bilirkişi raporuna karşı beyanda bulunmak için süre istedi. 
     Bilirkişi raporunu yeterli görmeyen Yargıç Fevzi Şingar, 2001 yılı Şubat ayında Merkez Bankası ile diğer bankalar arasındaki döviz alım-satım işlemlerinin açıklaması için ek rapor almaya karar verdi. Şingar, ek rapor için dosyayı bilirkişilere vermeden önce, Merkez Bankası ve diğer bankalar ile Hazine Müsteşarlığı'ndan söz konusu dönemdeki işlemlere ilişkin bilgi istedi. 
     Merkez Bankası'ndan, 19, 20 ve 21 Şubat 2001 tarihlerinde Türk lirası karşılığı olmadan döviz satılıp satılmadığının sorulmasına karar veren Şingar, Merkez Bankası'nın aldığı 700 trilyon lira tutarındaki Devlet İç Borçlanma Senedi işlemlerine ilişkin yazışma örneklerinin Hazine Müsteşarlığı ve bankadan istenmesini kararlaştırdı. 
     Citibank, HSBC, Deutche Bank ve Manhattan Bank'ın söz konusu dönemde aldığı döviz miktarının bildirilmesi için Merkez Bankası'na yazı yazılmasına kararlaştıran Yargıç Şingar, ayrıca bu bankaların satın aldıkları dövizleri bilançolarında neden göstermedikleri, ne şekilde kullandıkları ve Merkez Bankası üzerinden ne kadarını yurtdışına transfer ettiklerinin sorulmasına da karar verdi. 
     Şingar, Merkez Bankası'nın, kriz dönemlerinde bankaların döviz alım ve satım işlemleri limiti üzerinde nasıl yetki kullandığı ve buna ilişkin bir karar bulunup bulunmadığının sorulmasını kararlaştırdı. 
     Merkez Bankası'ndan, 19, 20 ve 21 Şubat tarihlerinde döviz satımı karşılığında elde edilen 3.5 katrilyon liranın nasıl değerlendirildiğinin sorulmasını kararlaştıran Şingar, soruların yanıtları geldikten sonra, dosyanın ek rapor için bilirkişilere verileceğini bildirdi. 
     İddianamede, dalgalı kura geçilen 22 Şubat 2001'den birkaç gün önce bankalara 5 milyar 188 milyon 900 bin ABD doları satıldığı ve Erçel'in Türk Lirası'ndaki 52 milyar liralık hesabını dolara çevirdiği belirtiliyor. İddianamede, eski Merkez Bankası Başkanı'nın, Türk Ceza Kanunu'nun TCK ''görevi kötüye kullanma'' fiilini düzenleyen 240 ve suçun tekrarında cezada yarı oranında artırım öngören 80. maddelerine göre 4.5 yıla kadar hapsi isteniyor. 
     
</TEXT>
</DOC>
