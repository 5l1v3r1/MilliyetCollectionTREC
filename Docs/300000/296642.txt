<DOC>
<DOCNO> 296642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sontur14.html </URL>
<DATE> 2004/12/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
JİTEM, savcılık iddianamesinde... 
</HEADLINE>
<TEXT>

     
     Özgür CEBE DİYARBAKIR, DHA 
     

KAPATILAN Diyarbakır DGM'den Diyarbakır 3'üncü Ağır Ceza Mahkemesi'ne gönderilen çete davasında, PKK itirafçılarının, dönemin üst düzey komutanlarının bilgisi dahilinde eylem yaptıkları ortaya çıktı. İtirafçı, korucu ve Jardarma İstihbaratı adına çalışan toplam 6 sanıklı dava ertelendi. 
     Haklarında 3'üncü Ağır Ceza Mahkemesi'nde TCK'nın 450 4 maddesi gereğince ömür boyu hapis cezası istenen tutuksuz sanıklar PKK itirafçıları Adil Timurtaş, Recep Tiril ile İbrahim Babat sahte kimlikli Suriye uyruklu Hacı Hasan, Jandarma istihbarat elemanları Mehmet Zahir Karadeniz, Lokman Gündüz ve korucu Faysal Şanlı'nın yargılanmasına devam edildi. Duruşmada Avukat Sedat Çınar, davada adı geçen müvekkili Mehmet Zahir Karadeniz'in kimliği nedeniyle mağdur edildiğini söyledi. Avukat Çınar, ''Benim müvekkilim Diyarbakır'ın Çınar İlçesi nüfusuna kayıtlıdır. Ancak, Jandarma istihbaratı adına çalışan Mehmet Zahir Karadeniz, Silvan'lıdır. Dosyada sanık olması gereken odur. Benim müvekkilimin bu olaylarla hiçbir al akası yoktur. Bu hususun araştırılmasını talep ediyoruz. İsminden dolayı mağdur edilmiştir. Asıl zanlı Mehmet Zahir Karadeniz bazı güçler tarafından bu davadan gizlenmiştir'' dedi. Mahkeme, sanıkların faaliyetleri ve jandarmadaki konumları ile ilgili İl Jandarma Komutanlığı'na yazılan yazı cevabının beklenmesine karar verip davayı erteledi. 
     
     İDDİANAMEYE GÖRE OLAYLAR 
     Savcılığın hazırladığı iddianemede, Hacı Hasan'ın terör eğitimi PKK'dan kaçtıktan sonra Binbaşı Ahmet Cem Ersever tarafından çatışmada öldüğüne dair evrak hazırlattığı belirtildi. Ayrıca, Hacı Hasan'ın daha sonra Şırnak'ta ölen İbrahim Babat'ın kimliğini kendisine çıkarıp, dönemin Asayiş Kolordu Komutanı Hulusi Sayın, Asayiş Komutanları İsmail Selen, Hikmet Köksal, Silopi JİTEM Grup Komutanı Binbaşı Arif Doğan, Yüzbaşı İsmail Öztoprak, Üsteğmen Sinan Yaşar'ın bilgisi dahilinde çete faaliyetlerinde kullanıldığı ifade edildi. Silopi'de JİTEM adına çalışan Ahmet Zeyrek'in yasa dışı olayları bildiği için çevreye bilgi sızdıracağı endişesiyle Lokman Gündüz tarafından öldürüldüğü kaydedilen iddianemede, İbrahim Babat'ın JİTEM adına çalışan Mehmet Bayar'ı kendilerini ele vereceğini düşündüğü içinde zaman ayarlı bomba bulunan çantayı eline verip, ''Al bunu İdil'de PKK davalarına giren avukat Hasip Kaplan'ın bürosuna git. Çantayı aç ve konuşmaları kaydet'' dediği öne sürüldü. Bayar'ın avukata ulaşmadan çantayı yolda açtığı ve öldüğü ifade edildi. 
     Sanıkların, terör örgütüne yardım ettikleri gerekçesiyle Tahsin Sevim, Hasan Utanç ve Hasan Caner adlı kişileri Astsubay Şaban Bayram'ın bilgisiyle kaçırıp Mardin'in Nusaybin İlçesi yakınlarında sanık korucu Faysal Şanlı tarafından kurşuna dizildiği kaydedildi. İddianemede, Mesut Barzani liderliğindeki Irak Kürdistan Demokrat Partisi'nin IKDP Zaho bölge komutanı Maho Geftan'ın Türkiye'ye gelip Mehmet Kılıç' adını alarak Türk vatandaşı olup Antalya'da askerlik yaptığı, IKDP'nin sırlarını Türkiye'ye anlatması nedeniyle, Barzani'nin partisi IKDP tarafından Silopi JİTEM biriminden 100 bin dolar karşılığında istendiği bildirildi. Bunun üzerine İbrahim Babat ve astsubay Şaban Bayram'ın Antalya'ya giderek, ''Silopi'de Türk yüzbaşıyı öldürmüş. Sorgulayacağız'' diyerek bu kişiyi birliğinden alıp Silopi'de peşmergelere teslim ettikleri kaydedildi. 
     Veli Küçük'ün jandarma istihbarat komutanlığına getirilmesi üzerine PKK itirafçılarına asker kimliği çıkarılarak Jandarma İstihbarat Grup Komutanlığı'nda görev verdikleri, bu kişilerin PKK ile bağlantısı olan 6 kişiyi tespit edip adalete teslim etmek yerine Asayiş Komutanı Hikmet Köksal'ın emriyle öldürdükleri ifade edildi. 
     İddianamedeki bilgilere göre, İbrahim Babat, Nusaybin'de kapatılan Yeni Ülke gazetesinin bürosunu bombalayıp kaçtığı sırada polis tarafından yakalandığı ancak, asker kimliği gösterince serbest bırakıldığı vurgulandı. Babat'ın Mersin'de Türkçü İntikam Tugayı TİT tarzında oluşum kurduğu, ancak Cem Ersever'in öldürülmesi üzerine dönemin İstanbul Emniyet Müdürlüğü İstihbarat Şube Müdürü Hanefi Avcı'yı telefonla arayıp kendisine sahip çıkmasını istediği ve Avcı'nın talimatıyla İstanbul Sarıyer'de ev kiraladığı kaydedildi. Babat'ın, Bodrum'daki San Clup sahibi Ahmet Nedim Başmısırlı'dan tehditle 40 bin dolarlık çek aldığı ve bunu Yalova'ya atanan Uandarma Alay Komutanı Arif Doğan'la paylaştığı bildirildi. 
     Sanık Adil Timurtaş'ın PKK'dan kaçtıktan sonra Silvan ilçesinde askerlik yaptığı ve ardından Diyarbakır Jandarma Bölge Komutanlığı'nda resmi işçi olarak görevlendirildiği ancak, işçi sıfatıyla çalışmayıp üstteğmen Ercan Yeşil komutasında operasyonlara çıktığı kaydedildi. 
     
     TELEFON TALİMATIYLA SERBEST KALMIŞLAR 
     JİTEM'in sivil elemanı olan MHP Silvan Teşkilatı'nda görevli Mehmet Zahir Karadeniz'in ise, kan davalısı olan Mehdi Kaydu'yu itirafçı Adil Timurtaş'a öldürtmek için Doğan' marka araba teklif ettiği, Diyarbakır Jandarma Alay Komutanı İsmet Yediyıldız'a da kan davalısı olduğunu gizleyip şahsın PKK'lı olduğunu söyleyip öldürülmesine dair ikna ettikten sonra Mehdi Kaydu'nun itirafçılar Adil Timurtaş ve Abdulkerim Altuğ tarafından öldürüldüğü belirtildi. Mehdi Kaydu'nun yakınlarının da silahla karşılık vermesi üzerine Timurtaş ve Altuğ'un Silvan jandarmasına sığındıkları ve Alay Komutanı İsmet Yediyıldız'ın telefon talimatıyla serbest bırakıldıkları savunuldu. 
     
</TEXT>
</DOC>
