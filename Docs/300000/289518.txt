<DOC>
<DOCNO> 289518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko12.html </URL>
<DATE> 2004/11/17/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Pamukbank, Halkbank'a devredildi... Tabelalar değiştiriliyor... 
</HEADLINE>
<TEXT>

     Pamukbank ile Halk Bankası birleşmesi tamamlandı. Kamu Bankaları Ortak Yönetim Kurulu Başkanı Zeki Sayın, ''Pamukbank'ı bugün itibariyle Halkbank ile birleştirmiş oluyoruz'' dedi. 
     Sayın ve Halkbank Genel Müdürü Hasan Cebeci, Pamukbank'ın devrine ilişkin hukuki sürecin tamamlanmış olması ve Pamukbank şubelerinin Halkbank şubelerine dönüşmesi nedeniyle, Pamukbank Ankara Bölge Müdürlüğü'nde bulunan şubedeki Pamukbank yazılı bez afişi indirdi. 
     Daha sonra basına açıklamalarında bulunan Sayın, bugün itibariyle 200 Pamukbank şubesinin Halkbank şubesi olarak hizmet vermeye başlayacağını açıkladı. 
     Halkbank'ın bundan böyle de özellikle KOBİ'lere hizmeti en güzel şekilde yürütmeyi sürdüreceğini anlatan Sayın, birleşme ile 4. sıraya yükselen Halkbank'ın, Pamukbank'tan gelen personel ile daha güzel hizmet vereceğini, esnaf ve sanatkara daha yakın olacağını ifade etti. 
     
     142 ŞUBE KAPANACAK 

     Genel Müdür Hasan Cebeci de, 1 yıl önce filizlenen birleşme fikrinin bugün itibariyle meyvesini verdiğini belirtirken, yılbaşına kadar, Halkbank veya Pamukbank şubelerinden birbirine yakın olan 142 tanesinin kapatılacağını, böylelikle 713 olan şube sayısının 571'e ineceğini açıkladı. 
     Halkbank'ın, birleşme sonucunda 7 bin 400 olan personel sayısının 11 bin 100'e çıkacağını, aktif büyüklükte 6. sıradan 4. sıraya yükseleceğini anlatan Cebeci, mevduat büyüklüğü açısından da 5. sıradan 3. sıraya yükselerek iyi bir sinerji yakalayacaklarını söyledi. 
     
     SORULAR 

     Bazı şubelerin kapanması ile birlikte kaç kişinin işsiz kalacağı yönündeki soruya karşılık Cebeci, ''Kimse işsiz kalmayacak, Zaten personel eksiğimiz var'' diye konuştu. 
     Pamukbank'ın isim hakkına ilişkin soruyu da Zeki Sayın cevapladı. İsim hakkının Halkbank'a geçtiğini kaydeden Sayın, ''Şimdilik tutuyoruz. İleride düşünürüz tabi'' dedi. 
     
     PAMUKBANK'TAN 3 BİN 700 KİŞİ GELDİ 

     Pamukbank personelinin tamamının Halkbank ile çalışıp çalışmadığı yönündeki soruya karşılık da Cebeci, çok üst düzeyde, yönetim kurulu seviyesindeki Pamukbank personeli dışındaki personelin Halkbank ile çalışmaya devam edeceğini söyledi. 
     Cebeci, Pamukbank'tan gelen 3 bin 700 personel ile birlikte 11 bin 100 personele çıktıklarını, norm kadronun da buna yakın olduğunu ifade etti. 
     
     HAZİNE'YE MALİYET 2.3 KATRİLYON 

     Birleşmenin maliyetine ilişkin bin soruya karşılık da Cebeci, burada Halkbank'a bir maliyet olmadığını söylerken, Pamukbank'ın Hazine'ye maliyetinin 2.3 katrilyon lira civarında olduğunu, özkaynak açığının kapatılarak sıfırlanmasının ardından Halkbank'a devredildiğini söyledi. 
     
     KAMU BANKALARININ ÖZELLEŞTİRİLMESİ 

     Kamu bankalarının özelleştirilmesine ilişkin soruya karşılık ise Sayın, Halkbank olarak her zaman özelleştirmeye hazır olduklarını söyledi. 
     Eğer Halk Bankası'na talibim diyen birisi varsa her an görüşebileceklerini kaydeden Sayın, ancak şu ana kadar Ben talibim diyen olmadığını söyledi. 
     Ziraat ve Halk Bankası için belirlenen yol haritasına göre, son satış tarihi olarak 2007 yılının öngörüldüğünü hatırlatan Sayın, bu tarihe kadar Ziraat Bankası'nın da satışa hazır olacağını tahmin ettiğini kaydetti. 
     Esnafın sübvansiyonlu olarak kullandığı kredilere ilişkin olarak da Sayın, bütçeye konan sübvansiyonu hükümetin tayin ettiğini, bu konuda Banka olarak söyleyebilecekleri bir şey bulunmadığını kaydetti. 
     
     BİRLEŞME 8 AY ÖNCE GERÇEKLEŞTİ 

     Bu arada Danışman firma Mc Kenzie'nin raporuna göre, Halkbank ile Pamukbank birleşmesinin 2005 Haziran'ında gerçekleşmesinin öngörüldüğünü açılayan Genel Müdür Cebeci, böylelikle birleşmenin 8 ay önceden tamamlanmış olduğunu sözlerine ekledi. 
     
</TEXT>
</DOC>
