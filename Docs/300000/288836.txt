<DOC>
<DOCNO> 288836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas07.html </URL>
<DATE> 2004/11/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İstanbul, hidrojenli otobüslere 2007'de kavuşacak... 
</HEADLINE>
<TEXT>

     İstanbul, temiz enerji hidrojeni yakıt olarak kullanan otobüslerle 2007 yılı başında tanışacak. 
     Birleşmiş Milletler Endüstriyel Kalkınma Teşkilatı'na UNİDO bağlı olarak kurulan ve merkezi İstanbul'da bulunan Uluslararası Hidrojen Enerji Teknolojileri Merkezi, İstanbul'da hidrojeni yakıt olarak kullanan otobüs projesini uygulamaya aldı. 
     Gebze Yüksek Teknoloji Enstitüsü Mühendislik Fakültesi Malzeme Bilimi ve Mühendisliği Öğretim Üyesi ve projenin yürütücüsü Doç. Dr. Ali Ata, AA muhabirine yaptığı açıklamada, temiz yakıt hidrojenle çalışacak İstanbul'daki otobüs projesinin, mühendislik hesaplarını içeren keşif aşamasında olduğunu kaydetti. 
     Maliyetinin yarısı Birleşmiş Milletler Kalkınma Programı, Dünya Bankası gibi uluslararası kuruluşlardan, diğer yarısı da yurtiçi kaynaklardan karşılanacak projenin hesaplanan bütçesinin 2005 yılı başında BM organlarına sunulacağını belirten Ata, yapılan hesaplara göre projenin toplam maliyetinin 22 milyon 400 bin doları bulacağını belirtti. 
     Ata, bu rakama sadece otobüs alım maliyetlerinin değil, hidrojen üretim, dolum ve dağıtım sistemleri ile gerekli teknik kadronun kurulmasının da dahil olduğunu söyledi. 
     
     12 HİDROJEN YAKITLI OTOBÜS 
     Proje ile İstanbul'da 12 adet hidrojen yakıtlı otobüsün çalıştırılmasının kararlaştırıldığını ifade eden Ata, şunları kaydetti 
     ''Hidrojen yakıtı bildiğimiz içten yanmalı motorlarda benzin yerine kullanılabildiği gibi, yepyeni bir teknoloji olan ve kimyasal enerjiyi elektriğe çeviren yakıt pili dediğimiz sistemlerde de kullanılmaktadır. Yakıt pillerinde mekanik sistem olmadığı için hareketli parça içermez, bu nedenle sessiz çalışır. Bakım onarımları kolaydır. Verimlilikleri daha yüksek, en önemlisi de egzoz emisyonları sıfırdır. Bu avantajları nedeniyle çevreye duyarlı geleceğin teknolojileri olarak değerlendirilmektedir.'' İstanbul'da sefere çıkarılacak hidrojen yakıtlı 12 otobüsün 8'inin yakıt pili sistemli, 4'ünün ise diğeriyle karşılaştırılması için içten yanmalı sistemle çalışacağını belirten Ata, ''İçten yanmalı motorlar, yapılarında önemli oranda değişim sağlanarak, saf hidrojen yanmasına elverişli hale getirilebilmektedir. Bu tür araçlar yakıt pili temelli ekonomiye geçişte bir ara dönem olarak görülmektedir'' dedi. 
     
     OTOBÜSLER 2007 YILI BAŞINDA SEFERDE 
     Ata, projede finansman desteklerinin 2005 yılı içinde netlik kazanmasının ardından ilk otobüs siparişlerinin 2005 yılı sonları, 2006 yılı başlarında verilebileceğini belirtti. 
     Hidrojenli otobüslerin imalatının günümüz teknolojisiyle en az 15 ayı bulduğunu dile getiren Ata, hidrojen istasyonu kurulumunun ise bir yılda tamamlanabildiğini kaydetti. Ata, ''Bu hesaplarla 2007 yılı başlarında İstanbul sokaklarında daha önce hiç rastlamadığımız otobüslerle seyahat edebileceğiz. Otobüslerin test süresi 2 yılda tamamlanacak, ülkemiz ve İETT eşsiz bir birikimine sahip olacaktır'' dedi. 
     Ata, projenin en önemli amacının geleceğin teknolojisini Türk halkına tanıtarak bu konuda dikkatleri çekmek olduğuna işaret ederek, şunları söyledi 
     ''Sanayi ve bilgisayar çağlarını kaçırmış olan ülkemizin, hiç olmazsa bu trene zamanında binmesini sağlayarak, teknoloji satın alan değil satan konumuna yükselmesine katkıda bulunmaktır. Proje, çeşitli safhalarında yerli sanayicimizi de kapsamaktadır. Yerli otobüs firmalarına da çeşitli imkanlar doğabilecektir. Ayrıca hidrojen üretiminde de yerli sanayicimize büyük imkanlar gözükmektedir. Günümüz dünyasında hidrojen temelli teknolojiler, işsizliğin yüksek boyutlarda olduğu ülkemiz için büyük imkanlar sunacak.'' Ata, İstanbul'da İETT ve halk otobüsleriyle yılda 500 bin ton sera etkisi oluşturan egzoz gazının havaya karıştığını belirterek, otobüslerde ağırlıklı olarak hidrojen kullanılmasıyla egzoz emisyonunun büyük ölçüde azalacağını vurguladı. 
     AB'nin şu anda her bir ton karbondioksit indirimi için 6-7 Euro teşvik öngördüğünü de belirten Ata, hidrojen yakıt sistemine geçişin büyük bir ekonomik kaynak yaratacağını da kaydetti. 
     
     4 HATTA ÇALIŞACAK 
     Doç. Dr. Ali Ata, 2007 yılı başında sefere çıkacak hidrojen yakıtlı otobüsler için İETT ile Edirnekapı garajı için anlaştıklarını belirterek, otobüslerin tek depo dolumu ile günlük 200 kilometre menzili olan hatlarda çalıştırılmasının düşünüldüğünü söyledi. 
     Ata, buna göre otobüslerin Topkapı-Beşiktaş 154.4 kilometre gün , Edirnekapı-Vezneciler 116 km gün , Yedikule-Eminönü 162.8 km gün ve Yıldıztabya-Vezneciler 174.6 km gün hatlarında çalıştırılacağını kaydetti. 
     Hidrojen yakıtlı otobüs üreticisi firma sayısının dünya genelinde 15-20'yi geçmediğini de ifade eden Ata, Mercedes, MAN ve Toyota gibi firmaların bu konuda öncü firmalar olduğunu söyledi. Ata, hidrojenli otobüslerin maliyetinin 1.5-3 milyon dolar arasında değiştiğini de sözlerine ekledi. 
     
</TEXT>
</DOC>
