<DOC>
<DOCNO> 267282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/spo04.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gösterin kendinizi' 
</HEADLINE>
<TEXT>


Ziya Doğan, futbolcularıyla bir görüşme yaptı, Gençlerbirliği maçı için uyarıda bulundu. Doğan, "İyi bir takım olduğunuzu göstermek için işte yeni bir size fırsat. Yenin liderliği sürdürün" dedi 


Futbolcuları ateşledi 
ŞAMPİYONLAR Ligi hayalleri yıkılan Trabzonspor, bugün ligde yoluna devam etmek için Gençlerbirliği maçına ayrı bir özen gösteriyor. Bu karşılaşmanın hem liderlik, hem de moral yönünden çok önemli olduğunu söyleyen Ziya Doğan, maç toplantısında futbolcularını ateşledi. Doğan, "İyi bir takım olduğumuzu, bir kez daha göstermenin zamanı. Bu maçı kazanarak, hem liderliğimizi sürdürelim, hem de moralimizi yükseltelim" dedi. 

Sakatlar iyileşti 
BORDO - Mavililer'de sakatlığı süren İbrahim Yattara, maç kadrosuna alınmazken, iyileştikleri açıklanan Erdinç, Tolga Seyhan ve Volkan ise kampa katıldı. 20 futbolcuyu kampa alan Teknik Direktör Ziya Doğan, bunlardan ikisini tribüne gönderecek. Kaptan Fatih, Gençlerbirliği maçında taraftara güvendiklerini belirterek, onların desteğini arkalarında hissetmek istediklerini ifade etti. 

Bilbao'ya yakın takip 

TRABZONSPOR, UEFA Kupası'ndaki rakibi Athletic Bilbao'yu yakın takibe aldı. Teknik Direktör Ziya Doğan, yardımcısı Orhan Çıkırıkçı'yı dün İspanya'ya gönderdi. Bilbao'nun Osasuna deplasmanında bugün yapacağı mücadeleyi izleyecek olan Çıkırıkçı, buradaki izlenimlerini Doğan'a aktaracak. 

Mustafa gidici 

BORDO - Mavililer'in geçen sezon Kayserispor'a gönderdiği Mustafa Yalçınkaya yine kulüp aramaya başladı. Sakatlığının düzelmesinin ardından Teknik Direktör Ziya Doğan ile görüşen Mustafa'dan kendine takım bulması istendi. Bu arada PAF takımından Çağlar'a da Orduspor talip oldu. 


</TEXT>
</DOC>
