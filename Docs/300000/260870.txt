<DOC>
<DOCNO> 260870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo28.html </URL>
<DATE> 2004/08/05/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Prof. İşler Eski açık güvenli... 
</HEADLINE>
<TEXT>

     İstanbul Teknik Üniversitesi İTÜ Öğretim üyesi Prof. Dr. Özkan İşler, Ali Sami Yen Stadı eski açık tribününün depreme karşı güvenilirliğiyle ilgili tartışmalar üzerine yaptığı değerlendirmede, ''Galatasaray Kulübü, buradaki ilk 8 sıranın güçlendirmesini yaparak, bu bölgedeki statik güvenliği sağlamıştır'' dedi. 
     Son günlerde, spor kamuoyunda tartışılan, stat için hazırlanmış ''Teknik rapor'' ve ''Ek teknik raporlar'' arasında çelişkili açıklamalar bulunduğu yönündeki haberlere açıklık getirmek üzere her iki teknik raporu değerlendirdiğini ifade eden Prof. Dr. İşler, yazılı açıklamasında, birinci teknik raporda işaret edilen tespitlerle ek teknik raporda belirtilen görüşlerin çelişkili olmadığını bildirdi. 
     İlk raporda yıkılması uygun görülen eski açık tribünde, bu tribünün bir kısmının kullanılması gündeme geldiğinde tekrar inceleme yapıldığını anlatan Prof. Dr. Özkan İşler, şunları kaydetti 
     'Ek teknik raporda, işaret edilen ve zeminden yüksekliği en çok 2 metre olan ilk 8 sıranın, 1,5-2 metre aralıklarla teşkil edilecek betonarme perdeli sistemlerle, zeminden itibaren güçlendirmesi yapılarak, buraya sınırlı sayıda 900 kişi seyirci alınmasının statik yönden bir sakıncası olmadığı görüşüne yer verilmiştir. Galatasaray Kulübü, bu bölgede ekonomik olmayan pahalı bir çözüm şekline gitmiş ve değeri 100 birim olan betonarme döşeme basamaklarını, 100 birim mertebesinde bir maliyeti göze alarak, zamana karşı tercihini yapıp buradaki ilk 8 sırayı güçlendirerek, statik güvenliği sağlamıştır. 
     Daha önce 32 bin seyirci kapasiteli stadın 18 bin seyirci kapasitesine inmesiyle, bu durumun hareketli yüklerdeki azalma yönünde olumlu katkısı da dikkate alındığında, Ali Sami Yen Stadı mevcut taşıyıcı sisteminin, 17 Ağustos İzmit depremi şiddetindeki muhtemel ve benzer şiddetteki depremlere karşı yeterli bir taşıyıcı sistem statik performans ve deprem güvenliğine sahip olduğunu kamuoyunun bilgisine sunarım.'' 
     
     RAPORLARDA ÇELİŞKİ YOK 
     Prof. Dr. Özkan İşler, birinci teknik raporda, 1960'lı yıllarda inşa edilen Ali Sami Yen Stadı'nda mevcut taşıyıcı sistemin, doğal olarak, yeni yönetmelikte tarif edilen yükler altında zorlanmakta olduğu yönündeki tespitlerin yanı sıra bazı güçlendirme önerilerine yer verildiğini, ayrıca aşırı korozyon etkisi altında kalan 7 bin kapasiteli eski açık tribünün basamaklı betonarme döşemelerinde güçlendirme yapılmasının uygun olmadığı, yıkılarak yeniden yapılmasının daha gerçekçi bir yaklaşım olacağı görüşüne yer verildiğini kaydetti. 
     Teknik olarak, hasarlı ya da beton kalitesi zayıf olduğu belirlenen bir yapının, seçilecek herhangi bir yöntemle onarılması veya güçlendirilmesinin mümkün olduğunu vurgulayan Prof. Dr. İşler, ''Burada dikkate alınması gereken kriterin, güçlendirme maliyetinin, güçlendirilmek istenen yapının değerinin yüzde 40'ını geçmemesidir. Bu oran, örneğin yüzde 60-80 gibi bir seviyeye ulaşmaktaysa, bu yapının güçlendirilmesi ekonomik olmaktan çıkar. Bu gibi durumlarda, söz konusu yapının yıkılarak, yeniden yapılması önerilmektedir. Galatasaray, zamana karşı tercihini yaparak, 100 birim değerindeki betonarme döşeme basamaklarını, 100 birim maliyeti göze alarak güçlendirmiş, statik güvenliği sağlamıştır. 
     Teknik olarak değerlendirildiğinde, birinci teknik raporda işaret edilen tespitlerle, ek teknik raporda belirtilen görüşler çelişkili değildir. Bu iki raporda işaret edilen hususlar, birbirini tamamlayan görüşlerdir.'' 
     
</TEXT>
</DOC>
