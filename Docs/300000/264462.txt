<DOC>
<DOCNO> 264462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sonspo16.html </URL>
<DATE> 2004/08/18/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Kıvanç Oktay Denizli ile zor bir maç yapacağız hedef 3 puan 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, hafta sonunda Denizlispor ile zorlu bir maç oynayacaklarını, hedeflerinin 3 puan almak olduğunu söyledi. 
     Oktay, BJK Nevzat Demir Tesisleri'nde basın mensuplarına yaptığı açıklamada, sahalarının onarımda olması ve fikstür gereği ilk maçlarını dışarıda oynamak zorunda kaldıklarını belirterek, ''İlk 2 hafta 2 önemli rakiple deplasmanda oynadık. Kötü futbol oynamadık, ama 1'er puan almak zorunda kaldık. İnşallah Denizli'de 3 puan alırız'' dedi. 
     Taraftar ve camiaya seslenen Oktay, ''Çok iyi bir takımımız var. Kötü oynamıyoruz, ancak ilk maçlarda zorlu rakiplerle karşılaştık. Bu takıma ve teknik heyete güvensinler. Lig uzun bir maraton. Kimse moralini bozmasın, bu takım başarılı olacaktır'' diye konuştu. 
     Gençlerbirliği ile oynadıkları maçta hakem Bülent Demirlek'ten yakındıklarının hatırlatılması üzerine Oktay, ''Bizce kötü bir yönetimdi. O gün tepkimizi dile getirdik. İnşallah bundan sonra daha iyi maçlar yönetilir'' dedi. 
     Oktay, ligin henüz 2. haftası olmasına rağmen, eleştirilerde bulunmasının doğru olmadığını ifade ederek, ''Camiamız birlik ve beraberlik içinde olmalı. Bu birlik ve beraberlik bize başarıyı getirir. Yeni oluşturulmuş bir takımı henüz ligin 2. haftasında eleştirmek, suni gündemler yaratmak takımımıza zarar verir'' şeklinde konuştu. 
     
</TEXT>
</DOC>
