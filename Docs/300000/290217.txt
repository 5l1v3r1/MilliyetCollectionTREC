<DOC>
<DOCNO> 290217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur04.html </URL>
<DATE> 2004/11/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Diyanet "Büyücülük, falcılık, astroloji ve medyumluk karanlık yöntemler" 
</HEADLINE>
<TEXT>

     Diyanet İşleri Başkanlığı, toplumda büyücülük, falcılık, astroloji, kahinlik ve medyumluk gibi bir takım hayali ve karanlık yöntemlere talebin arttığını, bunun da önemli bir pazar oluşturduğunu belirterek, İslam'da dininde ''büyü ve sihrin yasak olduğunu'' hutbe ile anlattı. 
     Diyanet tarafından hazırlanan ''Sihir ve Büyünün Karanlık Dünyasından Uzak Durmak'' konulu hutbe camilerde okutuldu. 
     Hutbede, Peygamberlerin ortaya koyduğu aydınlık yolun ilkelerini özümseyemeyen ve bunu kendi çıkarları ve sahte konumları bakımından tehlikeli gören bir takım insanların öteden beri başvurdukları karanlık işlerden birinin de sihir ve büyü olduğu belirtilerek, şöyle denildi 
     ''Toplumda İslami konulardaki temel bilgi ve kültür azalmasına paralel olarak büyücülük, falcılık, astroloji, kahinlik ve medyumluk gibi İslam'ın onaylamadığı bir takım hayali ve karanlık yöntemlere talep artmaktadır. Maalesef bu talep, önemli bir pazar oluşturmakta ve bu pazar, bu tür karanlık işlerden çıkar sağlayanların işini kolaylaştırmaktadır. Halbuki İslam Dini falcılık, kehanet, sihirbazlık, medyumluk ve benzeri faaliyetleri şiddetle yasaklamıştır.'' 
     
     BÜYÜCÜLERE İLGİ GÖSTERMEYİN 
     Kuranıkerim'den örneklerin verildiği hutbede, Hazreti Muhammet'in sihri en büyük günahlardan saydığı, ''Sihri ve sihirle meşgul olanları ve büyücülere başvuranları yeren pek çok Hadis-i şerif bulunduğu'', hadislerde büyücülere ve medyumlara başvuran kişilerin, Allah'ın yardımından mahrum kalarak başvurdukları yöntemlerle baş başa bırakılacakları anlatıldı. 
     İslam bilginlerinin de sihir, büyü, kehanet gibi uğraşları şiddetle reddettiği ifade edilen hutbede, ''İslam'a göre, her işin meşru fiziki ve maddi sebeplerine sarılmak gerekmektedir. Dolayısıyla sihir, kehanet, medyumluk ve benzeri uğraşlara itibar edilmez. Müslümanlar'ın bunlardan uzak durması ve bunlarla meşgul olanlara ilgi göstermemesi gerekir'' denildi. 
     
     ''İNANÇLI MÜSLÜMAN SİHİRDEN UZAK DURMALI'' 
     Sihirde yalan, aldatma, kandırma, göz boyama, saf zihinleri bozma, Allah'tan başkasına bağlanma ve geleceği bilebileceğini sanma gibi İslam'ın temel ilkeleriyle bağdaşmayan birçok olumsuzluk bulunduğu anlatılan şu görüşlere yer verildi 
     ''Sağlam inançlı bir Müslüman bunlardan uzak durur, inancına gölge düşürebilecek şeylere itibar etmez ve bu karanlık işlerle uğraşanlara prim vermez. Çünkü bunlara itibar etmek, bir cahil adetidir. Dinimizi doğru ve güzel bir şekilde öğrenmeye çalışmalı ve her işte üzerimize düşenleri yaptıktan sonra yalnızca Allah'a güvenmeli, İslam'ın aydınlık yoluna ters düşen bütün karanlık faaliyetlerden uzak durmalıdır.'' 
     
</TEXT>
</DOC>
