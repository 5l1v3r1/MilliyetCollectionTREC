<DOC>
<DOCNO> 255040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun43.html </URL>
<DATE> 2004/07/13/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
BM'den, Arafat'a eleştiri... 
</HEADLINE>
<TEXT>

     Birleşmiş Milletler BM , Filistin lideri Yaser Arafat'ı eleştirdi ve Filistin yönetiminin çökme eşiğinde olduğunu öne sürdü. 
     Filistinlileri kızdıran, İsraillileri ise memnun eden BM yazılı açıklamasında, BM'nin Ortadoğu Özel Temsilcisi Terje Roed-Larsen'in, BM Güvenlik Konseyi'ne Filistin topraklarındaki durumun giderek kaosa dönmekte olduğu ve Arafat'ın Filistin hükümetinde reform yapmakta siyasi irade eksikliği sergilediği bilgisini verdiği ifade edildi. 
     BM Güvenlik Konseyi'nin aylık raporunda, Terje Roed-Larsen, ''Filistin Yönetimi'nin felç olduğu daha belirgin hale geldi ve Filistin bölgelerinde düzen giderek daha da bozuluyor. Filistin Yönetimi çok derin zorluklar içinde ve gerçek bir çökme tehlikesiyle karşı karşıya'' ifadesini kullandı. 
     Terje Roed-Larsen, Arafat'ın uluslararası barış planı yol haritasında öngörüldüğü gibi, Filistinli güvenlik servislerinin reformuyla ilgili Mısır'ın sarfettiği çabalara da sadece ''kısmi ve sembolik bir destek'' verdiğini kaydetti. 
     Filistin'in Birleşmiş Milletler'deki BM daimi gözlemci statüsündeki temsilcisi Nasır el Kidwa Larsen'in bu açıklamalarına sert bir karşılık vererek, Terje Roed-Larsen'in gerçekten BM adına konuşup konuşmadığını sordu. İsrail delegasyonu ise açıklamalardan memnuniyet duydu. 
     
</TEXT>
</DOC>
