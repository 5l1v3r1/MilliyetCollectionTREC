<DOC>
<DOCNO> 264519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur47.html </URL>
<DATE> 2004/08/18/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Yağışın ardından İstanbul Belediyesi alarm durumundan ayrıldı... 
</HEADLINE>
<TEXT>

     İstanbul'da beklenen sağanak yağış öncesi yüksek alarm düzeyine geçen Büyükşehir Belediyesi, saat 11.30 itibariyle normal çalışma düzenine döndü. 
     İstanbul Büyükşehir Belediyesi'nden yapılan açıklamada, 16-17 Ağustos 2004 tarihlerinde İstanbul'da etkili olan sağanak yağışın, Güngören ve Esenler sınırları içinden geçen Çinçin Deresi, Bağcılar ve Bahçelievler'den geçen Tavukçu Deresi ile Eyüp'ten geçen Alibeyköy Deresi'nin taşmasına neden olduğu hatırlatıldı. 
     Selin, özellikle dere yatağı ve çevresinde inşa edilen yapılarda etkili olduğu, Gaziosmanpaşa, Sultançiftliği ve Maltepe bölgesinde de aşırı yağışlardan kaynaklanan sel baskınlarının meydana geldiği belirtilen açıklamada, Büyükşehir Belediyesi ekiplerinin yağış öncesi ve sonrası gerekli uyarı ve müdahale çalışmalarını yaptığı kaydedildi. 
     
     VALİLİKLE KOORDİNELİ ÇALIŞMA 
     Açıklamada, Büyükşehir Belediye Başkanı Kadir Topbaş ile Genel Sekreter Yardımcısı ve Afet Koordinasyon Merkezi AKOM Başkanı Mesut Pektaş'ın, AKOM'da tüm birimleri tek elden yöneterek olaylara müdahale ettiği, ayrıca çalışmaların İstanbul Valiliği ile de koordineli yürütülerek Vali Muammer Güler'in bilgilendirildiği belirtildi. 
     Sel baskını öncesi ve sonrası İtfaiye Daire Başkanlığı'nın 490 personel ve 260 araç, İSKİ'nin 307 personel ve 171 araç, Yol Bakım ve Onarım Müdürlüğü'nün 284 personel ile 129 araç, Başkanlık Savunma Sekreterliği'nin 30 personel ve 8 araç, Acil Yardım ve Cankurtarma Müdürlüğü'nün 24 personel ve 8 araç, İSKİ taşeron şirketlerinin 130 personel ve 10 araç, Atölyeler Müdürlüğü'nün 63 personel ile 4 araç, Park ve Bahçeler ile İşletmeler müdürlüklerinin de 275 personel ve 46 araç olmak üzere toplam bin 603 personelin 636 araçla çalışmalara katıldığı bildirildi. 
     
     801 KİŞİ TAHLİYE EDİLDİ 
     Su baskınlarının ardından bölgelere sevk edilen ekiplerin, Bağcılar Oto Center'dan 52, Bayrampaşa'dan 30, Esenler Çinçin Deresi civarından 75, Alibeyköy Meslek Lisesi'nden 235, Gaziosmanpaşa Uğur Mumcu Mahallesi'nden 10, Alibeyköy Camii civarından 67, Tavukçu Deresi civarından 75, Alibeyköy Karadolap Mahallesi'nden 257 kişi olmak üzere toplam 801 kişiyi tahliye ettiği belirtilen açıklamada, bu kişilerden 35'inin Atatürk Öğrenci Yurdu'na yerleştirildiği, sağlık sorunu yaşayan 38 kişiye de Acil Yardım ve Cankurtarma Müdürlüğü ekiplerince olay yerlerinde müdahale edildiği kaydedildi. 
     
     HASAR TESPİT ÇALIŞMALARI 
     Açıklamada, Bağcılar Oto Center'da ilk belirlemelere göre 222 aracın su baskınından etkilendiği, İstanbul Valiliği, Büyükşehir Belediye Başkanlığı ve ilçe belediyesinden ilgililerin yer aldığı komisyonun Eyüp, Bağcılar, Bahçelievler, Güngören ve Esenler'de hasar tespit çalışmalarına başladığı bildirildi. 
     Salgın hastalık riskine karşı Büyükşehir Belediyesi Sağlık Daire Başkanlığı'na bağlı 4 ekibin, su baskınına maruz kalan bölgelerde ilaçlama çalışmalarına başladığı, ayrıca bu bölgelerde yemek dağıtımının da başlatıldığı kaydedildi. 
     Açıklamada, dün sabahtan itibaren 7 bin 550 kumanya ile 400 kişilik sıcak yemek dağıtıldığı belirtildi. 
     
</TEXT>
</DOC>
