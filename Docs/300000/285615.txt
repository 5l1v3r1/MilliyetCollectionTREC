<DOC>
<DOCNO> 285615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/siyaset/siy10.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihai Senet'e imzayı savundu 
</HEADLINE>
<TEXT>


ANKARA Milliyet 


Başbakan Erdoğan, Roma'da gerçekleşen AB Anayasası imza töreninde Nihai Senet'e attığı imzayı savunarak, "Ayağımızı bastığımız zemini iyi biliyoruz. Konjonktüre, birilerine şirin görünmek için değil ülkenin geleceğini göz önünde bulundurarak her yaptığımız işte kılı kırk yarıyor, adım atıyoruz" dedi. Erdoğan, Roma'da imzalanan AB Anayasası ile 17 Aralık öncesi önemli bir adım daha atıldığını söyledi. Erdoğan, "AB hedefi bazılarının dile getirdiği gibi Cumhuriyet'in temel ilkelerini aşındıracak bir süreç değildir. Aksine Cumhuriyet'in muasır medeniyet anlayışının doğal bir neticesidir" diye konuştu. AB hedefinin dışarıdan ya da yukarıdan dayatılmadığını kaydeden Erdoğan şöyle konuştu "Tarihsel olarak uzun bir geçmişe sahip, devlet ve toplum olarak mutabakata dayalı ortaya koyduğumuz bir hedeftir. Tarihi süreklilik içinde baktığımızda, AB, 19. yüzyılda başlayan modernleşme - yenileşme sürecimizin doğal bir uzantısıdır." 


</TEXT>
</DOC>
