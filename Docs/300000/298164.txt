<DOC>
<DOCNO> 298164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sondun16.html </URL>
<DATE> 2004/12/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yuşçenko Beni hükümet zehirledi, eminim 
</HEADLINE>
<TEXT>

     Ukrayna muhalefet lideri Viktor Yuşçenko, kendisini Ukrayna hükümetinin zehirlediğine kesinlikle emin olduğunu söyledi. 
     Yuşçenko, AP'ye yaptığı açıklamada, zehirlendiği yer ve zaman olarak da Ukrayna gizli servis başkanı ile geçen Eylül ayında yediği öğle yemeğini gösterdi. 
     Yuşçenko, ''Ekibimden benden başka kimsenin olmadığı ve yiyecekle ilgili önceden önlem alınmayan tek yer ve olay o idi. Bu, yetkililerin hazırladığı bir siyasi cinayet projesiydi'' dedi. 
     
     SEÇİMİN GARANTİSİ YOK 
     Yuşçenko, düzenlediği basın toplantısında ise bu ay sonunda planlanan devlet başkanlığı seçimlerinin yapılacağından da emin olmadığını belirtti. 
     ''Seçimlerin olacağının yüzde 100 garantisi yok'' diyen Yuşçenko, doğu bölgelerinde seçimleri engellemek amacıyla kışkırtmalar yapılması için hazırlıklar olduğunu bildiğini söyledi, ancak bu hazırlıklarla ilgili ayrıntı vermedi. 
     Son seçimlerde doğu bölgelerinden büyük oranda Yuşçenko'nun rakibi Başbakan Viktor Yanukoviç'e oy çıkmıştı. 
     
</TEXT>
</DOC>
