<DOC>
<DOCNO> 269958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/guclu.html </URL>
<DATE> 2004/09/08/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Alemdaroğlu YÖK kavgası 3 
</HEADLINE>
<TEXT>


YÖK, düne kadar hükümetle kavgalıydı. Yarattığı gerginlik yetmedi ki şimdi de üniversitelerle kavgalı. Son üç gün içinde onlarca rektörle konuştum. Memnun olanı bulmak çok zor. 
YÖK Başkanı Teziç, Üniversitelerarası Kurul'la yaptığı ilk toplantıda, "Sizden ilk ve son kez bir arkadaşımızı YÖK üyesi olarak seçmenizi istiyorum. Necmi Yüzbaşıoğlu, yasal süreçte benim için çok önemli. Onu seçin bir daha size başka bir isim telaffuz etmeyeceğim" sözü vermiş. Ama aradan geçen süreçte tıpkı o da Gürüz gibi davranmaya başlamış. En az 10 rektörün bu yöndeki görüşü şöyle "Teziç, diktatörlükte Gürüz'ü geride bıraktı. Gürüz, bir ismi seçtirmek istediğinde, en azından telefonla arar, neden o ismi seçmemiz gerektiğini anlatırdı. Teziç bunu da yapmıyor. Cuma günü yapılan son toplantıda Galatasaray Üniversitesi'nden Ethem Tolga'nın, ÜAK kontenjanından YÖK üyeliğine atanmasını istedi. Kendisini ne tanıyoruz ne de daha önce ismini duyduk. İkinci bir alternatif de ortaya konmadı. Üzerinde konuşulmadı. Ciddi anlamda bir oylama yapılmadı. Böyle dayatma olmaz. Bir daha olmasına da izin vermeyeceğiz." 
Rektörlerin görüşleri bu yönde. Hemen hepsinin, başkana olan güvenlerinin sarsıldığına yönelik bir başka hikayesi var. Oysa altı ay önce göreve atandığında, canı gönülden desteklemişlerdi Erdoğan Hoca, belli ki ikili ilişkilerde çok başarılı değil... 
Alemdaroğlu, farklı tavırları nedeniyle rektörler arasında çok desteklenen biri değildi. Eleştireni çok daha fazlaydı. Ama YÖK'ün yanlış adımı, bir anda, onu ilgi odağı haline getirdi. Rektörler, ÜAK'yi olağanüstü toplantıya çağırarak, kendisine destek çıkmaya hazırlanıyor. Eğer bu gerçekleşirse, YÖK ile üniversiteler arasındaki pamuk ipliğine bağlı gönül bağı, hepten kopmuş olacak. Hükümetin de istediği buydu .. 

Rektör bilim hırsızı mı 
YÖK'ün "intikam operasyonu"yla ilgili olarak yazdıklarıma, tebrik ve teşekkürlerin yanı sıra zehir zemberek eleştiriler de geliyor. "Bir bilim hırsızını nasıl desteklersin" diyorlar. 
Bizim, isimlerle işimiz yok. Benzeri tepkileri, YÖK diğer rektörleri alırken de ortaya koymuştuk. Bazılarında sustuk oturduk. Çünkü YÖK'ün ortaya koyduğu suçlamalara biz değil, rektörlerin de itiraz edecek halleri yoktu. Bazıları da haklıydı. Arkalarında durduk. 
Alemdaroğlu olayında, eleştirdiğimiz nokta sergilenen tavır. Eğer ortada gerçekten görevden almayı gerektirecek deliller varsa, neden yangından mal kaçırırcasına, kapalı kapılar ardında karar alınıyor Yok eğer bu bir hesaplaşma operasyonu ise o zaman da oturdukları o kutsal makamları kullanmasınlar. İtirazımız buna. Bugün siz kullanırsınız, yarın da başkaları. Sonra ortada ne özerklik kalır ne de üniversite. Buna da kimsenin hakkı yok. 
Gelelim, bilim hırsızlığına. Söz konusu kitabı buldurdum. İnceledim. Sıradan bir kaynak kitap. Çeşitli bilim adamlarının makalelerinin yanı sıra değişik kitaplardan alıntılar yapılmış. Kitabın sonundaki kaynakçada tam 63 isim var. 
Söz konusu kitabın derleyenleri de Berat Apaydın, Mustafa Taşkın ve Kemal Alemdaroğlu. Yani Alemdaroğlu'nun tek başına imza koyduğu bir yayın değil. 
Eleştirilen nokta, alıntı yapılan dokümanlardan birinin, neden kaynakçada gösterilmediği. Keşke gösterselerdi Göstermeleri de gerekirdi. En büyük ihmalleri bu. Kaynakça sayısı 63 değil de 65 olsa ne olurdu Kaldı ki bu kitap ne bir profesörlük tezi ne de bilimsel bir bildiri. Sadece ve sadece, bu konuda kaynakça arayanlar için yapılmış bir derleme. 
Bugün Alemdaroğlu'nun ipini çekmeye çalışan YÖK, bu konuda açık bir kapı yakalasaydı, fırsatı kaçırmazdı. 2002'de bu konuda yapılan YÖK soruşturmasının son cümlesi şöyle 
"Bilimsel veya akademik çıkar amaçlı bir aşırma intihal durumundan söz edilemeyeceği ve bu nedenle soruşturma açılmasına gerek olmadığı görüşündeyim. İmza Prof. Dr. Şevket Ruacan." 



</TEXT>
</DOC>
