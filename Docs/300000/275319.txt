<DOC>
<DOCNO> 275319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko36.html </URL>
<DATE> 2004/09/27/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Borsa kar satışlarına teslim oldu 
</HEADLINE>
<TEXT>

     Borsa günü yüzde 1 oranında düşüşle 22 bin 82 puandan tamamladı. İşlem hacmi ise 880.5 trilyon lira olarak gerçekleşti. 
     Borsa gün boyunca kar satışlarının etkisi altında kaldı. 
     Açılıştan itibaren gelen satışların piyasada baskı yarattığı gözlenirken, endeks ikinci seansın sonuna doğru 22 bin puanın da altına inerek 21 bin 972 puana kadar gevşedi. Kapanış ise son dakika alımlarıyla kritik 22 bin seviyesinin üzerinden gerçekleşti. 
     
     Petroldeki hareketlenme borsayı etkiledi 
     Günü değerlendiren uzmanlar, geçen hafta yaşanan yüzde 7'lik yükselişin doğal sonucu olan kar satışlarının yanı sıra petrol fiyatlarındaki yükselişin de piyasayı tedirgin ettiğini belirtiyorlar. 
     Yeni rekor seviyelere yönelen petrol fiyatlarının tekrar büyüme ve enflasyon sorunlarını gündeme getirmesinin borsaları olumsuz etkilediğine dikkat çeken uzmanlar, sadece İMKB'nin değil Avrupa borsalarının da bu satış dalgasından etkilendiğini belirttiler. 
     
</TEXT>
</DOC>
