<DOC>
<DOCNO> 251033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/spo04.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'a iyi kura 
</HEADLINE>
<TEXT>


Bordo-Mavili takım, Şampiyonlar Ligi ikinci ön eleme turunda Rhyl Galler ve Skonto Letonya takımlarının galibiyle kapışacak 


İlk maç dışarda 
İSVİÇRE'NİN Nyon kentinde gerçekleştirilen kura çekimi sonrası Trabzonspor'un Şampiyonlar Ligi ikinci ön eleme turundaki muhtemel rakipleri belirlendi. Buna göre Karadeniz ekibi, FC Rhyl Galler - FC Skonto Riga Letonya eşleşmesinin galibiyle karşılaşacak. Temsilcimiz ilk maçını deplasmanda yapacak. 

Aktuğ iddialı 
BAŞKAN Atay Aktuğ, eşleşmeler konusunda "Harika bir kura çektik. İlk anda bakıldığında rahat tur atlamamız gereken bir eşleşme gibi görülüyor" diye konuştu. Ligde ilk ön eleme turu maçları 14 ve 21 Temmuz, ikinci ön eleme turu mücadeleleri ise 28 Temmuz ve 4 Ağustos tarihlerinde yapılacak. 

Gürcüler şokta 
BORDO - Mavililer'in eski oyuncuları Şota ve kardeşi Arçil'in, Trabzonspor'da oynadıkları dönemde Antalya Kemer'de aldıkları evin kendilerinden habersiz satıldığı iddia edildi. Türk vatandaşı olmadıkları için 1995'te üzerlerine gayrimenkul alma hakları bulunmayan Gürcü ikizler, tapuyu yaptırdıkları eski yöneticinin evi sattığını ileri sürdüler. 

Lee Young dönüyor 

TRABZONSPOR, eski oyuncusu Lee Eul Young ile yeniden anlaştı. Yönetici Ömer Sarı'nın, Buechon'da forma giyen bu oyuncu ile anlaştığı, G.Kore ekibine 450 bin Euro ödeneceği bildirildi. Lee Young'un, Almanya kampına gitmeden imza atacağı öğrenildi. Çek Jankulovski'nin ismi gündeme gelirken, Tomas için de harekete geçildi. 





</TEXT>
</DOC>
