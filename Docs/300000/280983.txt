<DOC>
<DOCNO> 280983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/soneko10.html </URL>
<DATE> 2004/10/17/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bor yatırımları yeniden başlıyor... 
</HEADLINE>
<TEXT>

     Finasman yetersizliği nedeni ile bir süreden bu yana dondurulan bor yatırımlarına yeniden hız veriliyor. 
     2005 yılı yatırım programı hazırlıklarını sürdüren Eti Maden İşletmeleri Genel Müdürlüğü'nün, Bandırma'da kurulacak yılda 1.000 ton kapasiteli boroksit üretim tesisi için DPT'den harcama yetkisi aldığı öğrenildi. 
     Ayrıca ikinci bir bor yatırımı olarak Bandırma Sodyum Perborat tesisi tevsi projesinin yatırım programında uygulama projesi olarak yer alabilmesi konusunda da Devlet Planlama Teşkilatı'nca da görüşmelere hız verildi. 
     Alternatif enerji kaynaklarına yönelmeyi planlayan ve bu çerçevede de girişimlerini sürdüren Eti maden işletmelerinin yaklaşık yatırım tutarı 9 milyon dolar olan Bandırma'da kurulacak Bor Oksit Üretim Tesisi'nin 2005 yılı yatırım programında yer alması bekleniyor. 
     Bu arada 2004 yılı yatırım programında etüt olarak yer alan ''Sodyum Perborat Tesisi Modernizasyon'' projesinin, ''Sodyum Perborat Tesisi Tevsii'' şeklinde değiştirilerek uygulama projesi olarak yer alabilmesi konusunda bir süre önce DPT nezdinde görüşmeler yapıldı. 
     Konuya yakın kaynaklar, DPT ile görüşmelerin devam ettiğini belirterek, sodyum perborat ürününe yönelik arta müşteri taleplerinin karşılanabilmesini teminen Bandırma'da ilaveten 14 bin ton-yıl kapasiteli sodyum perborat üretilmesi amacı ile fizibilite hazırlandığını ve DPT'ye gönderildiğini kaydettiler. 
     
     BOR OKSİT ÜRETİM TESİSİ İÇİN HARCAMA İZNİ 
     Yapılan test çalışmalarından olumlu sonuçların elde edilmesiyle birlikte ilk etapta Bandırma'da 1000 ton-yıl kapasiteli Bor Oksit Tesisinin gerçekleştirilmesi için ihale şartnamelerinin hazırlıklarının devam ettiği öğrenildi. 
     DPT ile yapılan görüşmeler sonrasında fizibilite raporuna gerekli onay verilen Bor Oksit Üretim Tesisi için gerekli harcama izninin de bir süre önce DPT'den alındığı belirtildi. 
     İlk etapta 1.000 ton-yıl kapasiteli tesisin kurulmasının planlandığı ve tesisin yaklaşık 9 milyon dolara mal olacağı ifade edildi. 
     Yapılan belirlemelere göre Türkiye, dünya bor rezervlerinin yüzde 72'sini elinde bulunduruyor. 
     
</TEXT>
</DOC>
