<DOC>
<DOCNO> 280748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo25.html </URL>
<DATE> 2005/03/15/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Sivasspor'da hedef rekor puanla şampiyonluk... 
</HEADLINE>
<TEXT>

     İkinci Futbol Ligi A Kategorisi lideri Sivasspor'da, kulüp basın sözcüsü Fikret Ünsal, rekor puanla şampiyonluk ipini göğüsleyeceklerini savundu. 
     Fikret Ünsal, Sivasspor Kulübü Sosyal Tesisleri'nde düzenlediği basın toplantısında Karşıyaka galibiyetiyle birlikte 24. haftada 58 puana ulaştıklarını belirterek, kentin de plakası olan bu rakamın kendileri için ayrı bir anlam taşıdığını kaydeti. 
     Amaçlarının yalnızca Birinci Süper Lig'e çıkmak değil, rekor puanla şampiyonluk olduğunu ifade eden Ünsal, ''Şampiyonluğun kaçması artık mucizelere kaldı, rekor puanla şampiyon olacağımıza inanıyorum'' diye konuştu. 
     Karşıyaka karşılaşmasını kazanmalarına karşın maçın hakeminin yönetiminden memnun olmadıklarını ifade eden Ünsal, şunları söyledi 
     ''Hakemlikten anlamayan biri, büyük ve çok hatalar yaptı. İsmail Kartal hocamız gibi efendi ve tribünlere oynamayan birini bile çileden çıkardı. Maçın son dakikalarında sahaya girerek, haksız bir durumun önüne geçen hocamızı bu hareketinden dolayı kutluyoruz. Kendini öne atarak belkide Sivasspor'un puanının gaspedilmesini önledi. Böyle bir hakemden dolayı eğer hocamız ceza alacaksa, Türk futbolunun durumundan şüphe ederiz. Böyle hakemler istemiyoruz.'' Takımın şirketleşmesi yolunda önemli çalışmalar olduğunu, böyle bir şirketin merkezinin de İstanbul'da olması gerektiğini kaydeden Ünsal, 4 Eylül Stadı'nın da mayıs ayında UEFA kriterlerine uygun bir biçimde onarıma alınacağını açıkladı. 
     Hafta sonunda deplasmanda yapacakları Bursaspor maçının önemine de değinen Ünsal, ''İki takım da tüm gücünü ortaya koyacak. Maçın güvenlik açısından gece oynanması gündeme geldi. Ancak biz maçın gündüz oynanmasından yanayız. Bu yöndeki isteğimizi Bursa Valiliği'ne ilettik. Maçın güvenliği açısından da gündüz oynanması daha mantıklı'' dedi. 
     
     MAVİ BAYRAK 
     İdari menajer Bülent Uygun ise, Karşıyaka karşısında çok zor bir maçta 3 puan aldıklarını belirterek, ''Kazanılan 3 puan hem şehrin güveni, hem de futbocuların kendilerine olan güveni açısından son derece önemliydi. Bu maçta 10 bin seyirci vardı ama biz taraftar gibi seyirci istiyoruz. 'Tam destek hep destek' sloganıyla şampiyonluğu kutlayan taraftar portföyünü çizmelerini istiyoruz'' dedi. 
     Karşıyaka maçının hakemini de eleştiren Uygun, ''Kendi lehimize olan kararlarda bile yanlışlıklar vardı. Biz bunlara da itiraz ettik. Futbol Federasyonu, hakemler konusunda gerekli önlemleri almalı. O kararlara rağmen taraftarlarımız sağduyusunu gösterdi. Sivas taraftarı mavi bayrağı çoktan haketti'' diye konuştu. 
     
</TEXT>
</DOC>
