<DOC>
<DOCNO> 259346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo18.html </URL>
<DATE> 2004/07/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fenerbahçe-FC Juventus maçı öncesi İzmir'de önlemler alındı... 
</HEADLINE>
<TEXT>

     İzmir Büyükşehir Belediyesi, 1 Ağustos Pazar günü Atatürk Stadı'nda yapılacak Fenerbahçe-FC Juventus maçı öncesi ulaşımın rahat sağlanması için bazı önlemler aldı. 
     İzmir Büyükşehir Belediyesi'nden yapılan açıklamada, ESHOT Genel Müdürlüğü'nün maç öncesinde Atatürk Stadı önünden geçen 48, 50, , 163 ve 250 hat nolu otobüslerin sayısını artıracağı, maç sonunda ise Atatürk Stadı önünden Karşıyaka, Buca, Bornova ve kent merkezine yeterli sayıda otobüs seferi koyacağı, vapur seferlerinin de takviye edileceği bildirildi. 
     İzmir Metro A.Ş. de maç nedeniyle sefer planı düzenledi. Buna göre metro, 1 Ağustos Pazar günü saat 06.00-11.00 arasında 20 dakikada, 11.00-18.30 saatleri arasında 15 dakikada, 18.30-21.00 saatleri arasında 10 dakikada, 21.00-23.00 saatleri arasında 15 dakikada ve 23.00-24.00 arasında 7.5 dakikada bir sefer yapacak. 
     Fenerbahçe-FC Juventus maçı 1 Ağustos Pazar günü saat 21.00'de başlayacak. Ayrıca sarı-lacivertliler bu maçtan önce saat 18.30'da yedek oyuncular ve altyapı oyuncularından takviyeli kadrosuyla İzmir Karması ile karşılaşacak. 
     
     ORGANİZASYONUN GELİRİ, PİRİŞTİNA'NIN ''10 BİN ÖĞRENCİYE BURS'' FONUNA AKTARILACAK 

     İzmir Atatürk Stadı'nda 1 Ağustos Pazar akşamı, ''Piriştina Anısına'' düzenlenecek organizasyon kapsamında FC Juventus ile Fenerbahçe'nin de yapacağı maç ve gecenin gelirlerinin, Piriştina'nın oluşturduğu ''10 Bin Öğrenciye Burs Fonu''na aktarılacağı bildirildi. 
     Ahmet Piriştina'nın anısına düzenlenecek organizasyona, İzmir kulüplerinden oluşan karma takım adına Altay Kulübü eski başkanlarından Ahmet Taşpınar, Ahmet Piriştina'nın oğlu Levent Piriştina ve Rıdvan Dilmen, bir basın toplantısı düzenledi. 
     Taşpınar, ''İzmir sporuna yaptığı büyük katkı ve verdiği önemli desteği minnetle anmak için Piriştina adına yakışır bir gece organize etme ihtiyacı duyduklarını'' söyledi. 
     Taşpınar, şunları kaydetti 
     ''Rıdvan Dilmen de organizasyonun düzenlenmesi için büyük çaba sarfetti. İlk etapta Fenerbahçe ve İzmir kulüplerinden oluşan bir İzmir Karması takımının karşılaşması olarak düşündük. Dilmen ve Levent Piriştina ile Fenerbahçe Kulübü Başkanı Aziz Yıldırım ile görüşmeye gittik. Daha sonra Juventus da olabileceği söylendi. Fenerbahçe-Juventus maçının, Piriştina'nın anısına yakışır bir büyüklükte olacağını düşündük. Organizasyon, prestij ve manevi duyguların ön plana çıktığı bir düzenlemeye dönüştü ve Büyük Başkan Ahmet Piriştina Özel Kupası adını aldı.'' Taşpınar, organizasyonun giderleri ve bilet satışlarını tamamıyla Fenerbahçe'nin üstlendiğini bildirdi. 
     Taşpınar, ''Piriştina Ormanı Kampanyası''na katkı sağlamak için Atatürk Stadı'nda standlar da açılacağını söyledi. 
     
     GELİRİ, BURS FONUNA 

     Taşpınar, organizasyondan elde edilecek gelirin tümünün Piriştina'nın ölümünden önce gerçekleşmesi için büyük çaba sarfettiği ''10 Bin Öğrenciye Burs'' adı altında oluşturulan fona aktarılacağını kaydetti. 
     Levent Piriştina da babasının eğitim ve spora çok önem verdiğini bildirdi. 
     Piriştina, ''Juventus'un da katılmasıyla İzmir sporu ve futbolu, sesini duyurma imkanı bulacak'' dedi. 
     Üzerine Piriştina resimli tişört giyen Rıdvan Dilmen ise organizasyonun geleneksel duruma gelmesi için ellerinden geleni yapacaklarını söyledi. 
     Fenerbahçe'nin en gözde futbolcularını oynatacağını belirten Dilmen, ''Organizasyon, Ege ve İzmir için çok önemli'' dedi. 
     
</TEXT>
</DOC>
