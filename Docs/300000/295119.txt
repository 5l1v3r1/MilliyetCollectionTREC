<DOC>
<DOCNO> 295119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun21.html </URL>
<DATE> 2004/12/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
'Kağıt güvercinler'le barış bombardımanı 
</HEADLINE>
<TEXT>

     Tayland'da ayrılıkçı örgütlere barış mesajı vermek amacıyla dün milyonlarca kağıt güvercin uçuruldu. 
     Başbakan Taksin Şinavatra'nın isteği üzerine, 62 milyon Taylandlının yaptığı kağıt güvercinler, yıl başından bu yana yaklaşık 600 kişinin öldüğü ayrılıkçı şiddet olaylarına sahne olan güney bölgelerinde askeri uçaklardan atıldı. 
     İçişleri Bakanlığı'na göre, halkın yaptığı kağıt güvercinlerin sayısı beklenenden çok fazla oldu. Sayıları 100 milyonu geçen kağıt güvercinler, ahalinin büyük çoğunluğu Müslüman olan güney illeri üzerinde atıldı. 
     Başbakanın da kağıttan güvercin yaptığı, bunu bulacak kişinin, gençse eğitim bursu kazanacağı, işsizse kendisine iş verileceği kaydedilmişti. 
     Kağıt güvercinlerle verilen barış mesajının hemen ardından Yala ve Pattani kentlerinde bombalar patladı. Patlamalarda 2 kişi yaralandı. 
     
</TEXT>
</DOC>
