<DOC>
<DOCNO> 257871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonspo10.html </URL>
<DATE> 2004/07/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Haluk Yıldırım, Ülkerspor formasını giymeyecek... 
</HEADLINE>
<TEXT>

     Ülkerspor Kulübü, deneyimli basketbolcu Haluk Yıldırım'ın, kendi tercih ve isteğiyle gelecek sezon Ülkerspor'un formasını giymeyeceğini bildirdi. 
     Turuncu-yeşilli kulüpten yapılan açıklamada, ''Ülkerspor'un kurulduğu ilk günden bu yana değerli bir sporcusu olan ve takım kaptanlığı görevini de başarıyla yürüten Haluk Yıldırım, tamamen kendi tercih ve arzusu doğrultusunda önümüzdeki sezonda kulübümüzde forma giymeyecektir'' denildi. 
     Haluk Yıldırım'ın, geçen sezon ortasında geçirdiği rahatsızlık sonucu basketbola ara vermek zorunda kaldığı hatırlatılan açıklamada, daha sonra şu görüşlere yer verildi 
     ''Kulübümüz her sporcusu için yaptığı gibi, oyuncumuz Haluk Yıldırım için de kulüp olarak her konuda üzerine düşeni yerine getirmiştir. Kendisinin tedavi olarak, iyileştikten sonra basketbola dönmesi konusunda ve bu süreç içinde de kendisine her türlü destek verilmiştir. Her türlü karar kendisine bırakılmıştır. Bilindiği üzere Ülkerspor, Avrupa Ligi, Türkiye Ligi ve Türkiye Kupası'nda her zaman en üst seviyede ciddi hedefleri olan bir kulüptür. Dolayısıyla böylesine yoğun ve yorucu bir programla ilgili tercihin en doğru olarak oyuncumuzun bizzat kendisi tarafından yapılabileceği bir gerçektir. Kendisinin ağır bir tedavi ve hastalık döneminden sonra, başka bir takımda oynamak istediği ve kararının bu yönde olacağı o dönemde bizzat kendisi tarafından bildirilmiştir. 
     Kulübümüz kararı oyuncunun kendisine bırakmayı uygun görmüş, bu sebeble yine her konuda olduğu gibi oyuncumuzun menajerleriyle görüşerek aramızdaki sözleşmede kulübe ait opsiyonun kullanılması mutabakatına varılmıştır. Üzücü olan nokta, bu konunun kamuoyuna farklı şekilde yansıtılmış olmasıdır. Ülkerspor Kulübü kamuoyunun doğru bilgilendirilmesi sorumluluğuyla bu açıklamayı yapma ihtiyacını hissetmiştir. 
     Haluk Yıldırım, kulübümüzün her zaman örnek sporcusu ve kişiliği olarak bir simgesidir. Ülkerspor'un kapıları takım kaptanımız için bundan sonraki spor hayatında her zaman açık olacaktır.'' 
     
</TEXT>
</DOC>
