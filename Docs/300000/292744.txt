<DOC>
<DOCNO> 292744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/siyaset/axsiy02.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilime randevu yok 
</HEADLINE>
<TEXT>


Türkiye Bilimler Akademisi TÜBA , Başbakanlığa bilimsel konularda danışmanlık yapmak amacıyla kuruldu. Ancak, 1993'ten beri TÜBA'ya hiçbir başbakan danışmadı 

Önay Yılmaz - İstanbul 


Yüksek liyakat esasına göre belirlenen seçkin bilim adamları ve aydınlardan oluşan TÜBA Türkiye Bilimler Akademisi , Başbakanlığa bağlı özerk bir kuruluş. Kanunla belirtilen görevi, ülkeyi yönetenlere bilimsel konularda danışmanlık yapmak, katkı sağlamak, yol göstermek. İtalya'daki ilk akademiden 390 yıl sonra, yani 1993'te kurulan TÜBA'ya bugüne kadar hiçbir başbakan danışmamış, yol gösterici rolü talep etmemiş. Ama onlar bunu gençliklerine bağlıyorlar ve yine de, raporlar hazırlayıp yetkililere sunmaktan geri kalmıyorlar. 
Akademi'nin ikinci kez 4 yıllık başkanlığına seçilen Prof. Dr. Engin Bermek, bugüne kadar basına hiç röportaj vermedi. Aynı zamanda İstanbul Tıp Fakültesi Biyofizik Ana Bilim Dalı Başkanı olan Bermek, ilk kez Milliyet'e konuştu 

Başbakanlar görüşmüyor 
"Kuruluşumuzdan beri başkanlarımızla başbakanlar arasında bir görüşme, bir görüş alışverişi olmamıştır. Özellikle, bilimsel konularda bağımsız danışmanlık yapmak, çeşitli konulara bilimsel katkı sağlama görev ve yetkinliğine sahip ve bir ölçüde ülke bilimini temsil eden bir kuruluş açısından bu bir eksikliktir. Bu olgu ülkemizde bilim ile siyasi erk arasındaki iletişim eksikliğinin bir göstergesi olarak değerlendirilebilir. Diğer taraftan cumhurbaşkanlarımızla oldukça yakın bir ilişkinin olduğunu, akademimizin Sayın Sezer ve Sayın Demirel'den ilgi ve anlayış gördüğünü belirtmek isterim." 

Edison yok 

"Osmanlı Devleti'nin son yıllarında ülkemizde Pasteur gibi, Edison gibi insanların yetişmesine uygun bir eğitim sistemi, uygun ortam bilim insanlarını koruyan, destekleyen ufuk sahibi bir devlet ne yazık ki mevcut değildi. Aradan geçen sürede, bütün iyileştirmelere karşın, bu koşulların tam olarak sağlanmış olduğunu söylemek h l mümkün değil." 


</TEXT>
</DOC>
