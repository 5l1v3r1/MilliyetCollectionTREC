<DOC>
<DOCNO> 295203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy09.html </URL>
<DATE> 2004/12/06/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
DYP'den Erdoğan'ın dış politikasına fıkralı eleştiri 
</HEADLINE>
<TEXT>

     DYP'de, AKP ve Başbakan Recep Tayyip Erdoğan'ın dış politikası "Zaza fıkrası" ile eleştirildi. 
     DYP Genel Başkanı Mehmet Ağar başkanlığında hafta sonunda Ankara'da gerçekleştirilen ve yaklaşık 12 saat süren il başkanları toplantısında Irak, Kıbrıs, ekümenlik ve Avrupa Birliği gibi dış politika konuları da masaya yatırıldı. 
     Uzun geçen toplantıda DYP'lileri Bitlis İl Başkanı Yaşar Işık'ın önce Türkçe, ardından da istek üzerine Zazaca anlattığı bir Bitlis Mutki fıkrası neşelendirdi. 
     Edinilen bilgiye göre Ruslar'ın Bitlis'i işgali döneminde geçen bir olayı konu alan Zaza fıkrası şöyle 
     "Mutki dağlık bir bölge. Bir karış ova, ekilecek arazi yok. Ruslar, Bitlis'e kadar gelince Mutkililer Mustafa Kemal'a destek vermek için Mutki'den çıkmışlar. Çıkışta Tatvan-Bitlis arasında uzanan Rahvan ovasını görmüşler. Daha önce masa kadar düzlük görmeyen Mutkililer, Rahvan ovasını görünce 'Kimin' diye sormuşlar. 'Mustafa Kemal'in' yanıtını almışlar. Bunun üzerine Mutkililer, 'Bu kadar büyük arazisi varsa Mustafa Kemal savaşmakta Allah'ın evine kadar haksızdır' diyerek geri dönmüşler." Daha sonra konuyu dış politikaya getiren Işık'ın "Türkiye acaba sayın Başbakan'a geniş mi geliyor da bu kadar taviz veriyor" dediği öğrenildi 
     
</TEXT>
</DOC>
