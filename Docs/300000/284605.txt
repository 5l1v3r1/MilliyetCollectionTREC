<DOC>
<DOCNO> 284605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun13.html </URL>
<DATE> 2004/10/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
NASA, Mayıs 2005'te tekrar uzay mekiği uçuşlarına başlayacak... 
</HEADLINE>
<TEXT>

     ABD Ulusal Havacılık ve Uzay Dairesi NASA , Mayıs 2005'te uzay mekiği uçuşlarına tekrar başlayacağını açıkladı. 
     NASA, yayınladığı bildiride, uzay mekiği fırlatma fizibilitesini değerlendirmekle görevli ''Space Flight Leadership Council'' olarak adlandırılan uzmanlardan oluşan konseyin, dün, 12 Mayıs-2 Haziran 2005 tarihleri arasında uzay mekiği uçuşlarına tekrar başlama kararı aldığını belirtti. 
     NASA, daha önce uçuşlara Mart 2005'te başlayacağını açıklamış, ancak Eylül'de ABD'nin güneydoğusundaki Florida eyaletini vuran kasırgaların NASA'nın eyaletteki tesislerinin zarar görmesine neden olması üzerine uçuşları ertelemişti. 
     Uzay operasyonlarından sorumlu NASA'nın müdür yardımcısı William Readdy, ''4 kasırganın ardından tesislerimiz ve personelimiz zarar gördü. Bu nedenle uçuşları ertelemek ve yeni değerlendirmeler yapmak zorunda kaldık'' dedi. 
     Readdy, ''Charley, Frances ve Jeanne kasırgalarının Florida'daki Kennedy uzay merkezinin 9 gün kapalı kalmasına neden olduğunu ve buradaki tesislerin bir kısmına zarar verdiğini, İvan kasırgasının ise birçok tesisin daha kısa süreyle kapalı kalmasına yol açtığını'' söyledi. 
     Columbia uzay mekiği Şubat 2003'te Dünya'ya dönerken havada parçalandıktan sonra uzay seferleri askıya alınmıştı. 
     
</TEXT>
</DOC>
