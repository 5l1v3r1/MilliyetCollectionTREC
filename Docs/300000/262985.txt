<DOC>
<DOCNO> 262985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/gun13.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinyal sistemi arızalı değildi 
</HEADLINE>
<TEXT>


ANKARA Milliyet 

TCDD teknik ekibinin Kocaeli Gebze'ye bağlı Tavşancıl'da meydana gelen tren kazasına ilişkin ilk incelemesinde, sinyal sisteminde arıza olmadığı, kazanın Başkent Ekspresi'nin kırmızı ışıkta geçmesinden kaynaklandığı belirlendi. 
TCDD Genel Müdür Yardımcısı Erol İnal başkanlığındaki uzmanlardan oluşan teknik ekip Adapazarı Ekspresi ile Başkent Ekspresi'nin kafa kafaya çarptığı yerde incelemelere başladı. 
Trenlerin çarpışma sırasındaki hızlarını gösteren "hız bandı" savcılığın izni doğrultusunda incelendi. Hız bandı çözümlemesi sonucunda, çarpışma sırasında Başkent Ekspresi'nin hızının 82.5 kilometre saat, Adapazarı Ekspresi'nin ise 10 kilometre saat olduğu tespit edildi. Tavşancıl - Gebze arasında 2 hattan oluşan demiryolunda, çalışmalar nedeniyle işletmeciliğin tek hat üzerinden yapıldığı belirtilirken, hattın sinyal sisteminde bir arıza olmadığı ifade edildi. TCDD teknik ekibi, kazanın Başkent Ekspresi makinistlerinin kırmızı sinyalde geçmesinden kaynaklandığını bildirdi. 


</TEXT>
</DOC>
