<DOC>
<DOCNO> 254378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/soneko13.html </URL>
<DATE> 2004/07/10/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Unakıtan Gelişmek için ilk şart, siyasi ve ekonomik istikrardır... 
</HEADLINE>
<TEXT>

     Maliye Bakanı Kemal Unakıtan, ''Türkiye'nin gelişmesi için birinci şart, siyasi ve ekonomik istikrardır. Özellikle siyasi istikrarın üzerinde 70 milyon kişi titremeli, asla taviz vermemeli'' dedi. 
     Maliye Bakanı Unakıtan ile Enerji ve Tabii Kaynaklar Bakanı Hilmi Güler, çeşitli ziyaret ve temel atma törenlerine katılmak üzere geldikleri Balıkesir'de, meslek örgütlerinin temsilcileriyle biraraya geldiler. 
     Unakıtan, Özmerkez Karesi Salonu'nda düzenlenen toplantıda, Türkiye'nin 2004'ün ilk çeyreğinde beklenmedik bir gelişme ve büyüme yakaladığını, yüzde 12.4'lük büyümeyi yakalayan başka bir ülke bulunmadığını, bunun özel sektörün dinamiğiyle gerçekleştiğini anlattı. 
     Devletin özel sektörün önünü açmayı bir görev olarak gördüklerini, bunun için de gece gündüz çalışarak yeni yasalar çıkardıklarını anlatan Unakıtan, şunları söyledi 
     ''Bundan sonra çok hızlı hareket etmek zorundayız. Çünkü Türkiye, çok zaman kaybetti. Şimdi kaybedecek vaktimiz yok. Bunun için de çok akıllı hareket etmek mecburiyetindeyiz. Türkiye'de siyasi ve ekonomik istikrar çok önemli. Ekonomi ve siyasi istikrar olmadığı müddetçe hiçbir işi yapamazsanız. Hiçbir kişiden de yatırım yapmasını bekleyemezseniz. Türkiye'nin gelişmesi için birinci şart, siyasi ve ekonomik istikrardır. Özellikle siyasi istikrarın üzerinde 70 milyon kişi titremeli, asla taviz vermemeli. Türkiye'de iyi yönetim olduğu sürece Türkiye'nin önü açık. Çünkü Türkiye'nin potansiyeli var ve dinamiği çok çok fazla. Korkacak bir durum yok.'' 
     
     ''EN BÜYÜK SORUN KAMU BORÇLARI'' 
     Unakıtan, Türkiye'nin en büyük sorununun kamu borçları olduğunu, günümüzde eskinin kamu yönetiminin sıkıntılarının yaşandığını, 150 katrilyon lira olan Türkiye bütçesinin 66 katrilyonunun faizlere gittiğini kaydetti. Türkiye'nin riskli ülke konumundan çıkması halinde işlerin düzeleceğine işaret eden Unakıtan, bunun için mali disipline uymak ve taviz vermeden uygulamaya devam etmek zorunda olduklarını, bunun başka yolunun da bulunmadığını vurguladı. Unakıtan, şöyle devam etti 
     ''Çıkış yolu mali disiplin hesabını, kitabını iyi bilme hadisesidir. Eski günlere dönmek istemiyorsak hesabımızı, kitabımızı iyi bilmek zorundayız. Türkiye'de bir dönem öyle bir durum oluşmuş ki devlet hesabını kitabını, bilemez hale gelmiş... Hesabını, kitabını, gelirini, giderini bilmezsen neticede krizleri de yaşarsın. Bundan sonra artık Türk milleti olarak eski günlere dönme niyetimiz yok. Ben soruyorum vatandaşa, Böyle bir şey ister misin Hiç kimse istemiyor. Eğer biz mali disipline uymasaydık enflasyon bugünkü durumlara düşmezdi. Çağdaş ülke olmak istiyorsak, AB'nin içinde yer almak istiyorsak ekonomik kriterleri de yakalamak zorundayız. 
     İş dünyası da yeni düzene ayak uydurmak, algılamak zorunda. Düşük enflasyonla yaşamanın nasıl olduğunu özümsemeli iş alemi. Enflasyonsuz yaşamayı öğrenmeli. Artık eskisi gibi yüksek karlar olmayacak. Enflasyonda 2005 hedefimiz yüzde 8, yüzde 6. Onun için iş alemi ve herkes bunun hesabını iyi yapmak durumunda. Stoklarına dikkat etmek zorunda. Kredilerini iyi hesaplamak mecburiyetinde.'' Yılbaşından sonra liradan 6 sıfır atılacağına, Türk milletinin kuruşla tanışacağına, 50 bin liraya ev alabileceğine değinen Bakan Unakıtan, artık uluslararası alanda da ekonomik anlamda saygın ülke konumuna geleceklerini söyledi. 
     Unakıtan, ''Türkiye halen çok yüksek reel faizler ödüyor. Bu yüzde 15'lik bir rakama tekabül ediyor. Bu oranı yüzde 7'lere çekmemiz gerek. Çektiğimizde Türkiye'nin önünde kimse duramaz'' dedi. 
     
     ''HARAÇ ÖDER GİBİ FAİZ ÖDÜYORUZ'' 
     ''Bu borçlar çok yüksek. Bu borçları nasıl ödeyeceksiniz '' gibi sorularla karşılaştıklarına işaret eden Unakıtan, kimsenin borçları ödeme ve sıfırlama gibi bir derdi olmadığını, bütün ülkelerin borcu bulunduğunu, Türkiye'den daha çok borçlu ülkeler olduğunu, asıl önemli şeyin borçların çevrilebilirliği ve ülke riskinin düşük olması olduğunu vurguladı. Unakıtan, konuşmasını şöyle sürdürdü 
     ''O zaman maliyeti yüksek olmuyor borcun. Asıl olan borçları da azaltmaktır ama 150 katrilyonluk bütçede 40 milyar dolar gibi, 60-65 katrilyonluk gibi faiz ödersen, bunu yapamazsın. Çünkü hiçbir ülkede yok bu. Bunun altından zor kalkılır. Dolayısıyla ne yapıp edip, bu faizi, bu borcu indirmemiz gerekir. Haraç öder gibi faiz ödüyoruz. Haraç. Faizi alan kesim hiçbir zaman bunun düşmesini istemez, ama siz öyle bir politika takip edeceksiniz ki bildirmek mecburiyetinde kalacak. Nitekim Irak Savaşı'nda yüzde 70'lere kadar çıkmıştı. Ama şimdi yüzde 25-26'lara kadar indik. Bu yeterli değil, normal değil. Bunun da inmesi lazım. Biz elimizden gelen her şeyi yapıyoruz. Bunun başında da mali disiplin geliyor.'' Maliye Bakanı Unakıtan, Türkiye'de yatırımcının önünün açılması için yatırım maliyetlerini, faizleri düşürmek, önce Türk yatırımcıyı yatırım yapacak hale getirmek, yatırımcının istediği istikrar havasını sağlamak gerektiğine dikkati çekti. Türkiye'nin AB'den müzakere tarihini alması halinde yabancı yatırımcının da önü açılacağını anlatan Unakıtan, ''Eğer bu tarihi alırsak yurtdışından çok sayıda yatırımcı Türkiye'ye gelecek. AB'ye girmemiz çok önemli ama bırakın bunu, müzakere tarihi almamız bile ülkeye yabancı yatırımcıların gelmesi için çok önemli. Bu tarihi almamız milletlerarası camiada Türkiye'ye bakış açısını da değiştirecek'' yorumunda bulundu. 
     Toplantıda, meslek örgütlerinin temsilcilerinin, enflasyon muhasebesi ve yüksek vergi oranlarından yakınması üzerine, Unakıtan, şunları söyledi 
     ''Enflasyon muhasebesini, çıkarmamız için herkes istekte bulunuyordu. TOBB, TÜSİAD başkanı bana Söz ver sayın bakan diyordu. Biz de onlara 2004 başında başlıyoruz dedik. Ama şimdi kimse inanmadı mı Ne oldu anlamadı mı ne Enflasyon muhasebesine başlayınca Aman nereden çıkardınız Yandık Allah diyorlar. Allah Allah şu işe bakın. Neyse bazı sıkıntılar varsa, bazı düzenlemeler yapılıyor. Mecliste bu konuyla ilgili salı günü görüşülecek bir kanun var. Ancak herkes buna alışmak mecburiyetinde. Kendinizi biraz sıkacaksınız ama alışırsınız. Hiç merak etmeyin buna da biraz alışırsınız.'' Bakan Unakıtan, Başbakan Erdoğan'ın talimatıyla KDV ve vergi oranlarıyla ilgili geniş bir çalışma başlattıklarını da belirterek, ''Gelişmiş ülkelerde vergi oranları sürekli düşüyor. Özellikle de kurumlar vergisinde. Ama bizde bu oran yüzde 33. Bu oranları düşüreceğiz. KDV'deki adaletsizlikleri de dikkate alarak, başlattığımız geniş çalışma bittiğinde Başbakanımız kamuoyuna gerekli açıklamaları yapacak'' dedi. 
     
</TEXT>
</DOC>
