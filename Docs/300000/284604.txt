<DOC>
<DOCNO> 284604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun12.html </URL>
<DATE> 2004/10/30/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
El Cezire Bin Ladin'in video kaseti Pakistan'da ele geçirildi... 
</HEADLINE>
<TEXT>

     El Cezire televizyonunun yayınladığı, El Kaide örgütünün lideri Usame Bin Ladin'in görüntülerinin yer aldığı video kasetin, kanalın Pakistan'ın başkenti İslamabad'daki bürosunda ele geçirildiği bildirildi. 
     El Cezire'nin Pakistan bürosu yetkilisi Ahmed Muaffak Zeydan, kasetin, yayınlanmasından birkaç saat önce kanalın büro kapısına zarf içinde bırakıldığını söyledi. 
     Zeydan, Associated Press ajansına verdiği demeçte, ''Kaseti Pakistan'da ele geçirdik. Biri dün kapıya bırakmış, görevli başka bir posta ile bana getirdi. Zarf içindeydi, açtım. Büyük bir haber atlatmaydı'' dedi. 
     Kaseti hemen El Cezire'nin Katar'daki merkez bürosuna gönderdiğini belirten Zeydan, kasetin Pakistan'da ele geçirilmesinin, Bin Ladin ve yardımcısı Eyman Zevahiri'nin mutlaka bölgede olduğu anlamına gelmeyeceğini ifade etti. 
     Öte yandan, Kabil'deki Amerikan birliklerinin sözcüsü Scott Nelson, Bin Ladin'in muhtemelen Afganistan ile Pakistan arasındaki sınır bölgelerinde bulunduğunu, ancak yerini tam olarak bilmediklerini belirtti. 
     Nelson ayrıca, Afganistan'daki koalisyon güçlerinin stratejisinin ''sadece tek bir kişinin üzerine yoğunlaşmak'' olmadığını vurgulayarak, ''seçimlerin demokratik yollardan yapılmasını desteklemek ve yollar inşa etmenin'' de görevleri arasında bulunduğunu , bu gibi önemli çalışmaların ''El Kaide üzerinde baskı unsuru oluşturduğunu'' ifade etti. 
     
</TEXT>
</DOC>
