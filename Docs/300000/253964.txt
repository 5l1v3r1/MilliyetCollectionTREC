<DOC>
<DOCNO> 253964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas22.html </URL>
<DATE> 2004/07/08/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Tatlıses'in Asena'ya "tazminat davası" görülmeye başlandı... 
</HEADLINE>
<TEXT>

     İbrahim Tatlıses'in, ''Asena'' adıyla tanınan oryantal Onur Çakmak aleyhine, 2 konsere katılmadığı gerekçesiyle açtığı tazminat davasının görülmesine başlandı. 
     Beykoz 1. Asliye Hukuk Mahkemesi'ndeki duruşmaya İbrahim Tatlıses ve avukatı katılmazken, Çakmak'ın avukatı hazır bulundu. 
     Mahkeme hakimi, davacı tarafın katılmaması nedeniyle dosyayı müracaata bıraktı. 
     Davacının, 3 ay içinde devam etmesi için dilekçe vermemesi halinde davanın düşeceği belirtildi. 
     İbrahim Tatlıses'in avukatları tarafından hazırlanan dava dilekçesinde, Onur Çakmak'ın, 2004 yılı içinde İbrahim Tatlıses'in de programa çıktığı 15 ayrı konsere katılacağına dair anlaşma yaptığı ifade edilmişti. 
     Anlaşmada, katılınmaması halinde konser başına 10 bin euro tazminat ödeme şartının bulunduğu anlatılan dilekçede, Çakmak'ın Almanya ve Kıbrıs'ta düzenlenen konserlerden 2'sine katılmadığı kaydedilmişti. 
     Tatlıses'in bu 2 konser için uçak bileti, otel masrafları ve organizasyon ücreti olarak 6 bin euro ödediği belirtilen dilekçede, bu nedenle toplam 26 bin euro maddi tazminatın Çakmak'tan alınarak davacı Tatlıses'e verilmesi istenmişti. 
     
</TEXT>
</DOC>
