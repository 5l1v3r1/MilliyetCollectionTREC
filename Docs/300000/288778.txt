<DOC>
<DOCNO> 288778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonsiy04.html </URL>
<DATE> 2004/11/14/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
DSP 19 yaşında 
</HEADLINE>
<TEXT>

     DSP Genel Başkanı Zeki Sezer, partisinin, ''Bülent Ecevit'in Türk siyasal yaşamına getirdiği ilkeli ve hakça siyaset anlayışını'' bundan sonra da kararlılıkla sürdüreceğini belirtti. 
     Sezer, DSP'nin 19. kuruluş yıldönümü dolayısıyla yayınladığı mesajında, partisinin, Ecevitler'in önderliğinde kurulduğunu anımsattı. 
     DSP'nin köklerinin daha eskiye, çalışanların hakları için verilmiş ve kazanılmış mücadeleye dayandığını, inanç, ilke ve hedefleriyle Türk siyasal yaşamına damgasını vurduğunu kaydeden Sezer, partisinin, siyasal yaşamda güvenin de tek adresi olduğunu savundu. Sezer, şunları kaydetti 
     ''Bu özelliği, onu, Meclis'te dördüncü parti olduğu döneminde bile tek başına iktidara getirmiştir. Dönemin diğer partileri, başka hiçbir partiye güvenememiş, DSP'nin kurduğu azınlık hükümetine destek vererek onun ne denli güvenilir bir parti olduğunu göstermişlerdir. DSP, kurulduğunda bazı çevrelerin hayal bile edemediği ölçüde büyümüş, önce solun, sonra da Türkiye'nin birinci partisi olmuştur. DSP, kısa süren iktidarları döneminde adına sessiz devrim denilen çok sayıda reforma imza atmış, bu arada Türkiye'nin AB üyeliği yolunu da açmıştır.'' Sezer, DSP'nin yeni yönetiminin, demokratik sol hareketin kurucusu ve kuramcısı Ecevit'in Türk siyasal yaşamına getirdiği ilkeli ve hakça siyaset anlayışını bundan sonra da kararlılıkla sürdüreceğini ifade etti. 
     DSP'nin, yeni alternatif politikalarla Türkiye'yi daha ileri hedeflere taşıyacağını belirten Sezer, ''Bugün hem bir bayram günü, hem de partimizin kuruluş yıldönümüdür. Bugün bizim için çifte bayram günüdür. DSP, bu çifte bayramı bütün halkımıza yaşatmanın mücadelesini verecektir'' dedi. 
     
</TEXT>
</DOC>
