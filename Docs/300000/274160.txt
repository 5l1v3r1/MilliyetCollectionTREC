<DOC>
<DOCNO> 274160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/spor/spo15.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Mavi bayrak dönemi 

FUTBOL Federasyonu Başkanvekili Şekip Mosturoğlu, bu sezon liglerde fair - play'i özendiren bir ödüllendirme sistemini uygulamaya koyacaklarını, haftanın en centilmen takımının stadına mavi bayrak asılacağını söyledi. Mosturoğlu, "Sezon içinde bayrağı en çok taşıyan yılın centilmen kulübü olarak parayla ödüllendirilecek" dedi. 

Yanal durmuyor 

MİLLİ Takımlar Teknik Direktörü Ersun Yanal, İsveç'in Stockholm kentinde Avrupa'nın bütün ülkelerinin antrenörlerinin katılımı ile yapılan UEFA Forumu'nun ardından Almanya'ya geçti. Yanal, dün oynanan Kaiserslautern - Schalke 04 arasındaki kupa maçında iki kardeş Halil ve Hamit Altıntop'u izledi. 

Heerenveen k rlı çıktı 

UEFA Kupası'nda Maccabi Petah Tikva ile oynayacağı ilk tur ilk maçı için İsrail'e gitmesi gereken, ancak rakip ülkedeki grev nedeniyle yolculuğu engellenen Heerenveen bu turda tek maç oynayacak. UEFA, tur atlayan takımı, 30 Eylül'de Hollanda'daki rövanş maçının sonucuna göre tespit edileceğini açıkladı. 

Aydınus gözde 

SÜPER Lig'de geride kalan altı haftada en çok maçı Fırat Aydınus yönetti. 31 yaşındaki mühendis Fırat Aydınus, dört kez görev yaparak, MHK'nın gözdesi oldu. Cüneyt Çakır, Mustafa Çulcu, Metin Aydoğan, Cem Papila, İsmet Arzuman, Tolga Özkalfa, Orhan Erdemir ve Serdar Tatlı 3'er maçta kaldı. 

Emreli İnter siftah yaptı 

EMRE'NİN takımı Inter, İtalya Ligi'nin üçüncü haftasında deplasmanda Atalanta'yı 3 - 2 yenerek ilk galibiyetini aldı. Milli futbolcumuz 90 dakika forma giyerken oldukça başarılı bir oyun ortaya koydu ve Recoba'nın attığı ikinci golün asistini yaptı. Nihat Kahveci'nin 90 dakika forma giydiği maçta ise Real Sociedad kendi sahasında Racing Santander'a 1 - 0 mağlup oldu. Hamit ve Halil Altıntop'u karşı karşıya getiren mücadelede de Schalke 04, Almanya Kupası'nda Kaiserslautern'i normal süresi 3 - 3 biten maçta penaltılarla 8 - 7 yendi. 


</TEXT>
</DOC>
