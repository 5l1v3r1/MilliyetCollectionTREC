<DOC>
<DOCNO> 269634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/aspo.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
NİHAT ZİRVESİ 
</HEADLINE>
<TEXT>


Teknik Direktör Ersun Yanal, ilk on bire alınmadığı için isyan eden milli oyuncu ile dün sabah bir araya geldi. Milli hoca, "Gürcistan maçının kolay geçeceğini sandım ve seni Yunan maçına sakladım, kırılma" diye konuştu 


"Alternatif denedim" 
GÜRCİSTAN maçında sahaya direkt çıkmadığı için öfkelenen, "Madem oynatmayacaktınız, o zaman İspanya'dan neden çağırdınız " diye tepki gösteren Nihat ile dün sabah apar - topar toplantı yapıldı. Yunanistan'a hareketten önce milli futbolcuyla bir araya gelen Teknik Direktör Ersun Yanal, "Seni, daha zor olacağı için, Yunanistan maçına saklamıştım. İtiraf etmem gerekirse, Gürcistan sınavının kolay geçeceğini sandım ve seni oynatmadım. Bu karşılaşmada alternatifini görmek istedim" ifadesini kullandı. 

"Keşke söyleseydiniz" 
YANAL, Nihat'a Yunan maçında ilk on bire alınacağını da belirtti, "Sakın darılma ve kırılma" dedi. Real Sociedadlı oyuncunun da, hocasına "Keşke bana maç öncesinde böyle bir açıklama yapsaydınız. Çünkü çok formdayım" diye dert yandığı bildirildi. Bu arada MİLLİYET'te çıkan haber nedeniyle dün Nihat'a konuşma yasağı getirildi. Menajer Can Çobanoğlu, olayın speküle edilmesini istemediklerini söylerken, "Olmamış olaylar olmuş gibi gösteriliyor. Nihat'ın böyle bir tepkisi yok" demecini verdi ve çelişki yaratmış oldu. 

Tek yol galibiyet 

Teknik Direktör Ersun Yanal, Gürcistan maçını iş kazası olarak gördüklerini söyledi, "Aynı hataya Yunanistan önünde düşmeyeceğiz ve bu kez kazanacağız" diye konuştu 

BİLAL MEŞE 

Beyin yıkıyor 
TEKNİK Direktör Ersun Yanal önceki gün futbolcularıyla tek tek görüşmeler yaptıktan sonra dün de beyin yıkamayı sürdürdü. Gürcistan beraberliğinin unutulması için yoğun çaba harcayan Yanal, oyuncuların yükselen moralleri üzerine rahat bir nefes aldı. Antrenman sonrası soruları yanıtlayan Milli Takım'ın hocası, "Kendimize güveniyoruz. Yunanistan'ı yeneceğiz. Başka bir alternatif yok" dedi. 

'Yenmeye geldik' 
YANAL, Atina'ya indiğinde "Yunanistan'ı yenmeye geldik" ifadesini kullandı. Ay - Yıldızlı takımın çalıştırıcı, "Gürcistan karşısında aldığımız sonuç bizim için sürprizdir. Ancak futbolun içinde bu tür sürprizler yaşanabileceğini geçmişte olduğu gibi o gün de gördük. Gürcistan maçı bir iş kazasıydı. Aynı hataya burada kesinlikle düşmeyeceğiz. Ayaklarımız yere sağlam basacak" diye konuştu. 

'Biz daha iyiyiz' 
ŞARTLAR ne olursa olsun Türkiye'nin gruptan çıkacak gücü bulunduğuna dikkat çeken Teknik Direktör Ersun Yanal sözlerini şöyle sürdürdü "Biz çoğu takımdan daha iyiyiz. Bunu Yunanistan karşısında göstermek istiyoruz. En büyük güvencemiz bu futbolculardır. Ben onlara sonuna kadar güveniyorum. Ülkemizin yüzünü asla kara çıkarmayacağız. Çarşamba gecesi Türkiye'yi sokağa dökeceğiz." 

Kaptan su serpti 

GÜRCİSTAN maçı öncesi rahatsızlanan ve bu yüzden son anda kadrodan çıkarılan kaptan Bülent Korkmaz iddialı açıklamalar yaptı. Tecrübeli oyuncu, "Kafa olarak rahatız. Trabzon'daki maçta biz de üzüldük. Ama biz zor günlerin takımıyız. Bunun da temelinde geçmişteki başarılarımız yatıyor. Bu işin altından yine kalkarız. Kimse merak etmesin" dedi. İbrahim Toraman da, Gürcistan maçında üzdükleri Türk halkına kendilerini affettireceklerinin sözünü verdi. 

Hakan Şükür kulübeye 

BİLAL MEŞE 

Adalesinde çekme var 
MİLLİ Takım dün özel bir uçakla Yunanistan'a gitti. Kafilemizi Atina Havalimanı'nda hiçbir Türk taraftarın karşılamaması dikkat çekti. Ay - Yıldızlı ekibimiz ilk çalışmasını akşam yaparken sol arka adalesinde çekme bulunan Hakan Şükür'ün Yunanistan karşısında yedekler arasında yer alabileceği ileri sürüldü. Ersun Yanal'ın Yunanistan karşısında forvette Fatih Tekke'nin yanında Nihat veya Tuncay ikilisinden birini oynatmayı planladığı belirtildi. 

Servet sevinci 
İDMAN sahasına gelişte yaklaşık 500 polis ve askerin güvenliğini sağladığı milli takımın antrenmanına rahatsızlığı geçen Bülent Korkmaz'ın yanısıra sakatlığı nedeniyle Gürcistan maçında oynayamayan Servet de katıldı. Genç futbolcunun Yunanistan karşısında forma giyeceği öğrenildi. Bu arada Türk Büyükelçiliği'nin ve fedarasyonun bilet istekleri güvenlik nedeniyle Yunanlı yetkililer tarafından geri çevrildi. Sadece Ümit Milli Takımı kafilesi ile yönticilerimiz için 150 bilet verildi. 

Ümitler sahnede 

ÜMİT Milli Takımı, Avrupa Şampiyonası eleme gurubunda ikinci maçını bugün deplasmanda Yunanistan ile yapacak. Nea Smyrni Stadı'nda oynanacak karşılaşmayı Macar hakem Victor Kassa yönetecek. TSİ 21.00'de başlayacak maçı Show TV naklen ekranlara getirecek. Ay - Yıldızlı ekibimiz ilk maçında sahasında Gürcistan ile 0-0 berabere kalmıştı. 

2. Grup TAKIMLAR O G B M A Y P Danimarka 1 1 0 0 3 2 3 Yunanistan 1 0 1 0 1 1 1 TÜRKİYE 1 0 1 0 0 0 1 Gürcistan 1 0 1 0 0 0 1 Arnavutluk 1 0 1 0 1 1 1 Kazakistan 0 0 0 0 0 0 0 Ukrayna 1 0 0 1 2 3 0 
7 Eylül Yunanistan - TÜRKİYE, Kazakistan - Ukrayna, Gürcistan - Arnavutluk 


</TEXT>
</DOC>
