<DOC>
<DOCNO> 284823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun16.html </URL>
<DATE> 2004/10/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ramadi'de yine kan aktı, Japonya askerlerini çekmiyor 
</HEADLINE>
<TEXT>

     Irak'ın Ramadi kentinde, Amerikan askerleri ve direnişçiler arasındaki çatışmalarda 6 kişinin öldüğü bildirildi. 
     Hastane kaynakları, Bağdat'ın batısındaki Ramadi'de bugün meydana gelen çatışmalarda 6 kişinin öldüğünü, 8 kişinin yaralandığını söyledi. 
     Görgü tanıkları, okulların ve dükkanların güvenlik nedeniyle günlerdir kapalı olduğu kentin çeşitli bölgelerinde zaman zaman çatışma seslerinin duyulduğunu söyledi. 
     Amerikan ordusundan dün yapılan açıklamada, Ramadi'de düzenin yeniden sağlanması için kentteki asker sayısının iki katına çıkarılacağı belirtilmişti. 
     
     JAPONYA ASKER ÇEKMİYOR 
     Öte yandan, Japonya Başbakanı Juniçiro Koizumi, Irak'ta Ürdünlü terörist Ebu Musab Zerkavi'nin grubu tarafından kaçırılan Japon rehine Shosei Koda'nın öldürülmesinin ardından, askerlerini bu ülkeden çekmeyeceğini bildirdi. 
     Koizumi, yayımladığı bildiride, ''Ülkemiz, uluslararası toplumla işbirliği halinde Irak halkının iyiliği için bu ülkenin yeniden inşası ile insani konulardaki yardımlarına devam edecektir. Ülkemiz, kararlı bir şekilde terörizme karşı savaşmayı sürdürecektir'' dedi. 
     Öldürülen rehinenin ailesine başsağlığı dileyen Koizumi, ''Kurtarılması yönündeki tüm gayretlerimize rağmen, Shosei Koda'nın terörizmin kurbanı olması çok üzücüdür'' dedi. 
     Bu arada, muhalefet, Japon askerlerinin Irak'tan çekilmesi yönündeki çağrılarını yineledi. 
     Demokrat Parti Başkanı Katsuya Okada, ''Japon askerleri Irak'a gönderilmemiş olsaydı, bu olay olmazdı. Askerlerin çekilmesini istiyorum ve bu isteğimde ısrar ediyorum'' dedi. 
     Dışişleri Bakanı Nobutaka Maşimura, Bağdat'ta başı kesilmiş olarak bulunan Asyalının cesedinin Koda'ya ait olduğunu söylemişti. 
     
</TEXT>
</DOC>
