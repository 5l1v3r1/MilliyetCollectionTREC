<DOC>
<DOCNO> 278154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur26.html </URL>
<DATE> 2004/10/07/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Niğde'de 4 kişide şarbon görüldü .. 
</HEADLINE>
<TEXT>

     Niğde'de 4 kişide şarbon hastalığının tespit edildiği bildirildi. 
     Niğde Valiliği'nden yapılan yazılı açıklamaya göre, Çiftlik İlçesi'ne bağlı Azatlı Beldesi'nde yaşayan 4 kişi, deri şarbonu hastalığı teşhisi ile tedavi altına alındı. Niğde Devlet Hastanesi'nde tedavi edilen hastalardan üçünün tedavisi tamamlanırken, dördüncü kişinin tedavisinin devam ettiği bildirildi. 
     İl Sağlık Müdürlüğü ve İl Tarım Müdürlüğü ekiplerinin bölgede başlattıkları inceleme sonucunda, deri şarbonu hastalığının bölgedeki hayvanlardan kaynaklanmadığı, il dışından getirilen hayvanlardan bulaşmış olabileceği belirlendi. 
     Hastalığın insan sağlığı açısından tehlikeli boyutta olmadığı, kaynağının tam olarak belirlenmesi için çalışmaların sürdürüldüğü kaydedildi. 
     
</TEXT>
</DOC>
