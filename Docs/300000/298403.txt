<DOC>
<DOCNO> 298403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/spor/ygokce.html </URL>
<DATE> 2004/12/17/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Del Bosque'nin armağanı 
</HEADLINE>
<TEXT>



Beşiktaş'ın yüz ağırtacak tek şerefi UEFA Kupası'nda tur atlamaktı. Bodo Glimt'i güç halle eledikten sonra, kaldığı beşli gruptan çıkması "Çantada keklik" bir şanstı. Ne yazık ki, bu şansı Del Bosque hatalı seçimleriyle tek başına harcadı. 
Del Bosque'nin, Steaua Bükreş ve Standart Liege maçlarında yaptığı on bir hatalarından sonra, dün de Parma önünde bir başka yanlışına tanık olduk. Pancu kulübede yine hocanın yanında oturuyordu. Tek santrfor gibi ağır bir görev yüküyle sahaya sürülen Sergen Yalçın, dün Okan'a attırdığı golün dışında, takımının sırtında bir yük olarak maçı tamamladı. 
Tümer üst üste dördüncü maçında da gol attı ama, sahada gerçek yaratıcılığıyla etkin bir Tümer izleyemedik. 1 - 0 öne geçtikten sonra penaltı yapıyorsun, Ramazan kurtarıyor. Bu kurtardığın penaltı alarm etkisi yapmalı. Herkes uyanmalı... Ne var ki, savunma da, orta alan da tel tel dökülüyor. 
Ahmed Hassan'ı sağ kanatta oynatıp, Juanfran'ı solda görevlendirmek, Del Bosque'nin öteki yanlışları. Bizim iyi niyetli, temiz yürekli teknik direktörümüz, maalesef şu Carew yokluğunda, Pancu'suz takımda bari Ahmed Hassan'ı santrfor oynatsa. Ona da uyanamıyor... 
Parma yeni teknik direktörü, kahraman çocuğu Pietro Carmigniani ile yepyeni bir motivasyon kazanmış. Onlar, UEFA Kupası filan bahane, unuttukları galibiyeti görmek ve göstermek için canla başla koşuştular. 

Evlere şenlik 
Beşiktaş da gençlerden kurulu bu ekibin ekmeğine yağ sürdü. Evet, Parma kaliteli takım değil. Bugüne kadar rastladığımız en kötü İtalyan temsilcisi. Ne var ki, Beşiktaş'ın dün geceki on dört adamından kaleci Ramazan dışında, doğru dürüst top oynayan, şut çeken, paslaşan birine rastlamadık. Sergen'in son saniyelerde kullandığı bir faul atışı var ki, evlere şenlik. 
Takım kendinden kopmuş, hedefinden sapmış, futbolu unutmuş... 3 - 2'lik yenilgi, ağır ve iç yakan bir skorla, Beşiktaş'ı Avrupa'nın dışına itti. Bu maçtaki kötü performans korkarım ki, ligi de tehdit edebilir Neyse ki, tek maç kaldı, sonrası tatil ve kamp . 
Del Bosque'nin, iyi niyetinden kuşkumuz yok. Çalışkan ve kişilikli bir teknik direktör. Ama kadro seçimi, hele on biri belirleme kararları son derece hatalarla dolu. Yine başa geldik... Bu Del Bosque'ye Türk yardımcı şart. Yönetim, hiç değilse hocanın bu konudaki inadını kırıp, "De Facto" bir Türk yardımcı atamasıyla ligin ikinci yarısını macerasız yaşamalıdır. Bunu kabul edip etmemek, Del Bosque'nin bileceği iş. Yönetim kararını vermeli. 



</TEXT>
</DOC>
