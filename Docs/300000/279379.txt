<DOC>
<DOCNO> 279379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun34.html </URL>
<DATE> 2004/10/12/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
'Mafya mezarlığı' kazılarında 4 kişiye ait kemik bulundu 
</HEADLINE>
<TEXT>

     New York'ta geçmiş yıllarda ''mafya mezarlığı'' olarak kullanıldığından şüphelenilen boş bir arazide yapılan kazılarda, kurbanlara ait olduğu sanılan çok sayıda insan kemiği bulundu. 
     Kent basınından çıkan haberlere göre, Federal Soruşturma Bürosu FBI ajanları ve New York polisince bir haftadır yapılan kazılarda bulunan kemikler ile kurbanlara ait olduğu sanılan gözlük ve saat gibi özel eşyalar incelemeye alındı. 
     New York'un Brooklyn ile Queens bölgeleri arasında sınır oluşturan Ozone Parkı'nda boş bir arazide yapılan kazılar sonucu ele geçen kaval, kaburga, çene kemikleri ve kafataslarının en az 4 kurbana ait olduğu sanılıyor. 
     Kurbanlar arasında, New York'un önceki yıl cezaevinde ölen ünlü ''mafya babası'' John Gotti'nin 12 yaşındaki oğluna 1980 yılında aracıyla çarparak ölümüne neden olan ve sonrasında ortadan kaybolan John Favara'nın da olduğu sanılıyor. 
     Yetkililer, Favara'nın kazadan 4 ay sonra ''sırra kadem basmasından'' uzunca bir süre ünlü ''mafya ailesi'' Bonanno'nun önde gelen ismi Gotti'yi sorumlu tutmuşlar, ancak kanıt bulamamışlardı. 
     Kazılar sonucu ortaya çıkarılan diğer kemiklerin ise Bonanno ailesinin iki özel kaptanına ait olabileceği belirtiliyor. 
     
</TEXT>
</DOC>
