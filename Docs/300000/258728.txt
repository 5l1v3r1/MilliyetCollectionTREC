<DOC>
<DOCNO> 258728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun29.html </URL>
<DATE> 2004/07/28/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Bulgar rehinenin idam filmi yayınlanacak 
</HEADLINE>
<TEXT>

     Irak'ta faaliyet gösteren Tevhid ve Cihad örgütü, Musul kenti yakınlarında 28 Haziran'da rehin aldığı iki Bulgar şoförden birinin idam edilişini gösteren filmi yayınlayacağını bildirdi. 
     Bulgar Georgi Lazov'un idamı Bulgaristan hükümeti tarafından daha önce resmen doğrulanırken, hakkında bilgi alınamayan İvaylo Kepov adlı diğer şoförün kurtarılması için ümitler gittikçe tükeniyor. 
     Örgüt yanlısı bir internet sitesinde, ''Bulgar köylüsünün idamını gösteren filmi bekleyin'' şeklinde bir yazı yayınlandı. 
     Bulgaristan Devlet Radyosu BNR , söz konusu internet sitesinde ayrıca, örgüt bayrağı önünde kanlı elinde kesik bir insan kafasıyla poz veren maskeli bir teröristin fotoğrafının da görüldüğünü belirtti. 
     Fotoğrafın üzerinde, Bulgar hükümetinin teröristlerin taleplerini yerine getirmeyi reddettiğini açıklayan bir yazının da bulunduğu kaydedildi. 
     Bulgaristan Dışişleri Bakan Yardımcısı ve Bakanlık Sözcüsü Gergana Grınçarova, BNR'ye yaptığı açıklamada, şimdilik sadece Dicle Nehri kenarında bulunan başsız cesedin Lazov'a ait olduğunun kesinlikle bilindiğini söyledi. Grınçarova, ''Çıkan yeni haberlerin doğru olduğunu gösteren herhangi bir bilgiye sahip değiliz. Biz de basının bildiği kadarını biliyoruz'' diye konuştu. 
     Grınçarova, Lazov'un cesedinin hafta sonuna kadar Amerikan asker komutanlığı yardımıyla Bulgaristan'a getirileceğini sözlerine ekledi. 
     
</TEXT>
</DOC>
