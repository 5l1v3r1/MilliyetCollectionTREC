<DOC>
<DOCNO> 261585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo22.html </URL>
<DATE> 2004/08/08/ </DATE>
<TIME> 21.39 </TIME>
<AUTHOR>  </AUTHOR>
<HEADLINE>
Galatasaray, Konyaspor maçı ardından... 
</HEADLINE>
<TEXT>

     Sezonun ilk maçında takımı beğendiğini belirten Galatasaray kulübü Başkanı Özhan Canaydın, taraftarlarının da muhteşem olduğunu söyledi. 
     Maçtan sonra yaptığı açıklamada, ''Takımdan önce taraftar muhteşemdi. Her yerde en büyük taraftar bizde'' ifadelerini kullanan Canaydın, ''Evimize döndük. Takım olarak iyi bir futbol sergiledik ve iyi bir başlangıç yaptık'' diye konuştu. 
     Maçta 3 gol atan Hakan Şükür'ün kendisine gol kralı olma sözü verdiğini kaydeden Canaydın, bu futbolcudan sezon sonunda gol krallığı beklediğini belirtti. 
     
     HAGİ'YE SEVGİ SELİ 
     Konyaspor maçında sergilenen iyi futbol ve üst üste atılan gollerden sonra Galatasaraylı taraftarlar, teknik direktör Gheorghe Hagi'ye coşkulu sevgi gösterilerinde bulundu. 
     Maç öncesinde kendisine yönelik tezahüratlarla gözleri dolduğu görülen Hagi, maç esnasında da oldukça heyecanlıydı. Rumen teknik adam, sürekli yedek kulübesinden çıkışlar yaparak oyuncularına uyarılarda bulundu. 
     Taraftarlar maç boyunca 100. yılda şampiyonluk beklediklerini anlatan tezahüratlar yaparken, ''Başkan söz ver bütün maçlar burada oynansın'' diye tempo tutarak, Atatürk Olimpiyat Stadı'na gitmeme isteklerini dile getirdiler. 
     
     100. YILIN İLK GOLÜ HAKAN ŞÜKÜR'DEN 
     Galatasaray'ın biri penaltıdan olmak üzere 3 golünü atan Hakan Şükür, takımının yeni sezonda en büyük gol umudu olduğunu bir kez daha gösterdi. 
     Hakan Şükür'ün Konyaspor filelerine gönderdiği ilk gol stat hoparlörlerinden ''100. yılın ilk golü'' şeklinde anons edildi. 
     
</TEXT>
</DOC>
