<DOC>
<DOCNO> 295132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun35.html </URL>
<DATE> 2004/12/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Irak'ta Şiiler seçim için birleşti 
</HEADLINE>
<TEXT>

     Iraklı Şiiler, ülkede gelecek ay düzenlenecek seçimler için güç birliği yaptı. 
     Iraklı Şii siyasi partilerinin yer aldığı listeyi düzenleyen komitenin üyesi, eski nükleer enerji uzmanı Hüseyin El Şahristani, Birleşmiş Irak İttifakı adı altında hazırlanan listenin, Iraklı Şii din adamı Ayetullah Ali El Sistani tarafından onaylandığını söyledi. 
     Irak'ın devrik Devlet Başkanı Saddam Hüseyin'in iktidarı sırasında hapis cezasına çarptırılan El Şahristani, bunun tarihi bir an olduğunu belirterek, ''Bu, yeni, demokratik ve adil bir Irak'ın doğuşu'' dedi. 
     El Şahristani, 20 siyasi parti, hareket ve gruptan oluşan listeyi meşrulaştıran belgelerin ilerleyen saatlerde imzalanacağını ve yarın Irak Bağımsız Seçim Komisyonu'na sunulması gerektiğini kaydetti. 
     Listede iki ana parti Irak İslam Devrimi Yüksek Konseyi ve Dava ile Ahmet Çelebi'nin liderliğini yaptığı Irak Ulusal Kongresi, Ulusal Demokrasi Partisi ve ülkedeki en güçlü Sünni aşiretlerinden Şamar'ın liderinin yer aldığı belirtildi. 
     Musul çevresinde etkili olan Sünni Şamar aşiretinin listeye dahil olması, Irak'ta Sünnilerin başını çektiği sanılan direniş açısından özel önem taşıyor. Listeye, Türkmen ve Kürtlerin de destek verdiği belirtiliyor. 
     Öte yandan, listede Şii din adamı Mukteda El Sadr'ın temsilcilerinin bulunması da bekleniyor. 
     El Şahristani, meclisteki 275 sandalye için yarışan 240 adayın yer almasının beklendiği listeyi, gerçek bir ulusal ittifak olarak niteleyerek, Sistani'nin de sonuçtan çok memnun olduğunu bildirdi. 
     
</TEXT>
</DOC>
