<DOC>
<DOCNO> 283358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun03.html </URL>
<DATE> 2004/10/26/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Kerry'den Bush'a ''Beceriksiz'' suçlaması 
</HEADLINE>
<TEXT>

     ABD'de başkanlık seçimine bir hafta kala, Demokrat Partili başkan adayı John Kerry, Cumhuriyetçi Partili rakibi ABD Başkanı George Bush'u, Irak'ta "inanılmaz beceriksizlik" göstermekle suçladı ve bu ülkedeki tonlarca patlayıcının isyancılar tarafından çalındığını duyurdu. 
     John Kerry, Philadelphia'da seçim kampanyasını sürdürürken, Bush yönetiminin savaşa nasıl gidileceği, kaç askere ihtiyaç olduğu konusunda yanlış hesap yaptığını ve askerleri zırhlı koruma olmadan savaşa gönderdiğini iddia etti. Kerry, "Başkanın inanılmaz beceriksizliği askerlerimizi riske attı ve ülkemizi de olması gerektiğinden daha büyük risk altına soktu" dedi. 
     ABD Başkanı Bush da "Rakibim yanlış zamanda, yanlış ülkede, yanlış strateji izliyor" diyerek Kerry'yi yanıtladı. 
     Bush, Kerry'nin sözlerini eleştirdi ve teröristlerle mücadele konusunda, "Protesto bir politika biçimi değildir" dedi. 
     Uluslararası Atom Enerjisi Ajansı da 350 ton patlayıcının, yeterli güvenlik olmadığı için çalındığını açıkladı. 
     Bush, ABC televizyonuna verdiği demeçte, 2 Kasım başkanlık seçiminden önce ABD'de bir terörist saldırı olasılığına ilişkin soru üzerine, kendilerini harekete geçirecek bir istihbarat bulunmadığını, ancak bu tür bir istihbarat olması halinde durdurmak için dünyayı yerinden oynatacaklarını söyledi. 

     
</TEXT>
</DOC>
