<DOC>
<DOCNO> 290449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonsiy13.html </URL>
<DATE> 2004/11/20/ </DATE>
<TIME> 22.19 </TIME>
<AUTHOR>  </AUTHOR>
<HEADLINE>
Mecliste tablo krizi... 
</HEADLINE>
<TEXT>

     AK Parti Grup Başkan Vekili Salih Kapusuz, Mahmut Cuda'nın TBMM muhalefet kulisindeki ''Edirne'' isimli tablosunun indirilmesiyle ilgili olarak, ''AK Partililerin astırdığı tabloyu CHP'liler indirtti'' şeklindeki haberlerin gerçeği yansıtmadığını bildirdi. 
     Kapusuz, yaptığı yazılı açıklamada, TBMM muhalefet kulisindeki ''Edirne'' isimli tablonun İzmir Milletvekili Türkan Miçoğulları tarafından kaldırılması üzerine, bazı medya organlarında yer alan haber ve yorumları ''esefle ve üzüntüyle'' izlediğini bildirdi. 
     Söz konusu tabloyla ilgili ''AK Partililerin astırdığı tabloyu CHP'liler indirtti'' şeklindeki haberlerin gerçeği yansıtmadığını bildiren Kapusuz, ''Bu tablo, 50 yıldır TBMM'nin demirbaşında olup değişik mekanlarında sergilenmiş, 3 yıl önce de, AK Parti'nin TBMM yönetiminde bulunmadığı bir dönemde TBMM'nin mimar ve sanat uzmanları tarafından muhalefet kulisinin duvarına asılmıştır. Bu tablo ne AK Parti ne de başka bir partinin talebiyle bulunduğu yere asılmıştır'' dedi. 
     Cuda'nın, dönemin Başbakanı İsmet İnönü tarafından yetiştirilmek amacıyla Paris'e gönderilen sanatçılar arasında bulunduğunu anımsatan Kapusuz, ressamın CHP tarafından düzenlenen sanat gezileri kapsamında Anadolu'nun birçok kentine gönderildiğini belirtti. Kapusuz, şunları kaydetti 
     ''Tabloda sembolize edilen, Edirne Eski Cami, Selimiye Cami ve Üç Şerefeli Camii gibi Türk sanatını şaheserleri yanında ata sporumuzun zirvesi Kırkpınar güreşçileri ile Edirne'ye özgü ellerinde ayçiçekli yöre kıyafetli kadınlardır. Bunun dışında ene önemli geleneksel Türk sanatı olan Hatt'ın güzel bir örneği de bu tabloda yer almaktadır. 
     Böylesine sanatsal içerikle yüklü bir tablonun, şayet doğruysa CHP'ye mensup bir bayan milletvekilimiz, üstelik TBMM Başkanlık Divanı üyesi olan bir parlamenter tarafından asılı olduğu duvardan indirtilmesini anlamak ve izah etmek mümkün değildir.'' 
     
     ''SANATA VE SANATÇIYA SAYGISI OLMAYAN'' 
     ''TBMM'de herhangi bir parti grubunun veya bir milletvekilinin şahsi istediğine göre hareket edilemeyeceğini ve keyfi uygulama yapılamayacağını TBMM Başkanlık Divanı üyesi bir milletvekilinin herkesten önce bilmesi gerektiğini düşünmekteyim'' diyen Kapusuz, bu tablonun sanatsal açıdan eleştirebileceğini, asılı olduğu yerden kaldırılmasının talep edebileceğini belirtti. Kapusuz, ''Fakat, 'ben istiyorum ve kaldırtıyorum' diyemezsiniz'' dedi. 
     AK Parti Grubu olarak Parlamento'da ve Milli Saraylarda düzenlenen kültürel etkinlikleri takdirle karşıladığını ifade eden Kapusuz, şöyle devam etti 
     ''Sanata ve sanatçıya saygısı olmayan, sanat görgüsüne ulaşmamış, sanatçıyı dışlayan kişilerin tavrını kınıyor, Parlamento çatısı altında 'sanatı siyasete alet eden' bu zihniyetten dolayı tüm sanatçılardan özür diliyor, gereken cevabın CHP Grup Başkan vekilleri ve sanatçılarımız tarafından verileceğini umut ediyorum.'' Salih Kapusuz, önümüzde ay içerisinde Avrupa Birliği'ne üye olma yolunda önemli bir adım öncesinde böylesine gereksiz tartışmalara zemin hazırlamanın fayda değil, zarar verdiğini düşündüğünü ifade etti. 
     
</TEXT>
</DOC>
