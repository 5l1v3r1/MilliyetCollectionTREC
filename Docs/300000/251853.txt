<DOC>
<DOCNO> 251853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun09.html </URL>
<DATE> 2004/06/30/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
'Terörizmle ilişkileri' nedeniyle 12 havayolu çalışanına ABD yasağı 
</HEADLINE>
<TEXT>

     Terörizmle mücadele için oluşturulan veri tabanında isimleri tespit edilen, çeşitli havayollarında çalışan 12 kişinin ABD'ye girişinin yasaklandığı duyuruldu. 
     ABD İç Güvenlik Bakanlığı Sınır ve Ulaşım Müşaviri Asa Hutchinson tarafından CNN televizyonuna verilen bilgiye göre, bu kişilerden 9'unun ya teröristlerle ilişkisi olduğu tespit edilirken, 2'sinin sahte pasaport taşıdığı, 1'inin ise bir ABD güvenlik görevlisine saldırarak suç işlediği kaydedildi. 
     Haberde, bu 12 kişinin üç ayrı ülkeden olduğu kaydedilirken, Hutchinson, ABD'ye giriş yasağı konan havayolu çalışanlarının uyrukları ya da hangi havayolu veya kargo şirketlerinde çalıştıklarına dair bilgi vermedi. 
     CBS televizyonu ise 450 bin isim arasında yapılan araştırma sonucunda teröristlerle ilişkisi tespit edilen kişilerin pilot olduklarını ve çoğu Suudi asıllı olmak üzere bu kişilerin sayısının 11 olduğunu kaydetti. 
     ABD'de sayıları 2,7 milyonu bulan kamyon şoförleri hakkında yapılan benzer bir çalışmada ise terörizmle doğrudan ve açıkça bağlantısı olan herhangi bir kişiye rastlanmadığı, ancak 29 ismin bu konuda ilgiyi gerektiren bir potansiyele sahip olduğunun tespit edildiği belirtildi. 
     Hutchison, bu kişiler hakkında güvenlik birimlerince daha derinlemesine araştırmalar yapıldığını kaydederken, bunlardan birinin halihazırda ABD'den sınırdışı edildiğini ifade etti. 
     Bu arada CBS televizyonunda yer alan bir habere göre, ABD İç Güvenlik Bakanlığı tarafından ABD'nin en yoğun 6 havaalanında görev yapan gümrük görevlilerine yönelik bir uyarıda ABD'ye karşı terör saldırılarında bulunma ihtimali olabilecek işaretler taşıyan Pakistan asıllı yolcular konusunda dikkatli olmaları bildirildi. 
     Güvenlik görevlilerinin özellikle askeri eğitim sırasında meydana gelmiş fiziksel izler taşıyan yolcular konusunda dikkatli olmaları istendi. 
     Bu uyarının özellikle ABD'nin doğu yakasında bulunan New York'taki Kennedy ve Newark, Washington'un Dulles havaalanlarının yanı sıra Detroit uluslararası havaalanı ile Chicago'daki O'Hare ve Los Angeles'taki LAX havaalanı için geçerli olduğu ifade edildi. 
     ABD'de milli gün olan 4 Temmuz'da terör saldırısı ihtimaline karşı güvenlik önlemlerinin artırıldığı kaydediliyor. 
     
</TEXT>
</DOC>
