<DOC>
<DOCNO> 279506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur08.html </URL>
<DATE> 2004/10/12/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Düğün magandası, baba oğulu vurdu... 
</HEADLINE>
<TEXT>

     DHA 

İZMİR'in Konak İlçesi'nde, kardeşinin düğününde yakınlarının engelleme girişimlerine rağmen tabancasını ateşleyen Ali Gevrek, baba oğulu vurdu. Tabancadan çıkan kurşun, 10 yaşındaki Ö.S.'nin Ömürhan Suçiftçi yanağından girip kulak altından çıkarak yanında duran babası Doğan S.'nin göğsüne saplandı. 
     Olay, önceki gün saat 23.30 sıralarında 3990 sokak 5 numara önünde meydana geldi. Sokakta yaptıkları düğünle kardeşini evlendiren konfeksiyoncu 35 yaşındaki Ali Gevrek, üzerindeki ruhsatsız tabancasıyla havaya ateş etmek istedi. 
     Bu sırada yanında bulunan yakınları, bir kazanın yaşanmaması için Gevrek'e engel olmak istedi. Yakınlarının uyarılarına aldırış etmeyip silahını rasgele ateşleyen Gevrek'in tabancasından çıkan kurşun, Sacide Ayaz İlköğretim Okulu öğrencisi 10 yaşındaki Ö.S'nin sol yanağından girip kulak altından çıktı. Kurşun daha sonra hemen yanındaki 29 yaşındaki babası Doğan S.'nin kolunu sıyırıp göğsüne saplandı. 
     Kanlar içinde yere yığılan baba ve oğlu, yakınları tarafından Atatürk Devlet Hastanesi'ne kaldırıldı. Ö.S., yapılan müdahalelerin ardından sabaha karşı taburcu edilirken, hayati tehlikeyi atlatamayan baba Doğan S. ise cerrahi servisine yatırıldı. 
     Olayın şokunu uzun süre üzerinden atamayan Ö.S., "Silah sesini duyduktan hemen sonra yanağımda acı hissettim. Babamı yanımda kanlar içinde bulunca çok üzüldüm'' dedi. Olaydan sonra gözaltına alınan Ali Gevrek'in ise ifadesinde, "Çok pişmanın, kardeşimin evlenmesinden dolayı biran aşka geldim. Yaşanacakları bilseydim yakınlarımı dinleyip silahı elime almazdım'' dediği öğrenildi. 
     Ali Gevrek yapılan işlemlerin ardından adliyeye sevk edildi. 
     
</TEXT>
</DOC>
