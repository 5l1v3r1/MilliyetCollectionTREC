<DOC>
<DOCNO> 285564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonyas13.html </URL>
<DATE> 2004/11/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Sinema klasiklerini katleden filmler... 
</HEADLINE>
<TEXT>

     Sinemanın efsane klasiklerini yeniden uyarlayarak katleden filmler seçildi. Sylvester Stallone'nin 1971 yapımı klasikten uyarlanan ''Get Carter'' adlı filminin birinci olduğu listede, ''Charlie'nin Melekleri'', ''Maymunlar Cehennemi'' ve ''Oceans Eleven'' da yer aldı. 
     Internetteki ''imdb'' sitesinin haberine göre, klasikleri yeniden beyazperdeye uyarlayan 10 yapım, birbirinden ilgi çekici bu yapımları adeta katletti. 
     DVD şirketi screenselect'in internet sitesinde düzenlediği ve yaklaşık 2 bin sinemaseverin katıldığı ankette, en kötü uyarlama film Stallone'nin rol aldığı 2000 yapımı ''Get Carter'' seçildi. Orijinal versiyonunda Oscarlı efsane oyuncu Michael Caine'in rolünü üstlenen Stallone'nin sanatçıya ''rahmet'' okuturken, filmin de yalnızca başarısızlığıyla kendinden söz ettirdiği ifade edildi. 
     Anne Heche'in rol aldığı ''Sapık-Pcycho'' adlı yapımın ikinci olduğu listede, 1964 yapımı filmden uyarlanan ''Thunderbirds'' üçüncü. 
     
     CHARLIE'NİN MELEKLERİ DE SINIFTA KALDI 
     Listede, 1976 yapımı filmden yeniden beyazperdeye uyarlanan ''Point of No Return'' adlı filmin dördüncü oldu. 
     1980'li yıllarda izleyiciyi adeta ekran karşısına çivileyen bir dizinin film versiyonu da sınıfta kaldı Charlie'nin Melekleri. Farah Fawcett, Kate Jackson ve Jaclyn Smith'in üç meleği canlandırdığı diziyi Cameron Diaz, Drew Barrymore ve Lucy Liu ile yeniden çeken yapımcılar büyük bir gişe başarısı elde etti. Buna rağmen meleklerin tekme tokat rakiplerini alt ettiği iki film, ankette seyirciden kırık not aldı. 
     Sinemanın büyük ustası Michael Caine'in 1966 yapımı bir başka filmi ''Alfie'' de yeni nesil tarafından mahvedildi. Sinemanın gözde genç kuşak oyuncularından Jude Law'un Caine'in rolünü üstlendiği film de listede altıncı oldu. Sinema seyircilerine göre en kötü 10 uyarlama film şöyle 
     1-Get Carter 
     2-Sapık Psycho 
     3-Thunderbirds 
     4-Point of No Return 
     5-Charlie'nin Melekleri Charlie's Angels 
     6-Alfie 
     7-Maymunlar Cehennemi Planet of Apes 
     8-Starsky and Hutch 
     9-Korku Burnu Cape Fear 
     10-Oceans Eleven 
     
</TEXT>
</DOC>
