<DOC>
<DOCNO> 281547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy03.html </URL>
<DATE> 2004/10/19/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
AKP, CHP'ye "müzakereciyi birlikte belirleyelim" diyecek 
</HEADLINE>
<TEXT>

     AKP yönetimi 17 Aralık Liderler Zirvesi'ne Başbakan Recep Tayyip Erdoğan'ın CHP Genel Başkanı Deniz Baykal ile birlikte gitme önerisine uygun biçimde, AB müzakere heyetini de CHP ile birlikte belirlemeyi planlıyor. Kemal Derviş'in AB sürecinde müzakerelere katılıp katılamayacağı tartışılıyor. 
     AKP'de 17 Aralık yaklaştıkça müzakere sürecinde görev yapacak heyetin belirlenmesine ilişkin yöntemler de belli olmaya başladı. AKP yönetimi müzakere tarihinin verilmesini öngörerek süreci yürütecek heyetin CHP ile birlikte belirlenmesi konusunda görüş birliğine vardı. 
     Daha önce AB'ye üye olan ülkelerin müzakere sürecini de inceleyerek geliştirilen yöntem doğrultusunda müzakere sürecinin koordinatörlüğünü Dışişleri Bakanı Abdullah Gül yürütecek. Abdullah Gül'e bağlı olara çalışacak başmüzakerecinin belirlenmesinde ilk olarak CHP'nin görüşü alınacak. AKP tarafından CHP'ye üzerinde düşünülen isimler önerilerek, CHP'nin varsa farklı alternatifleri sorulacak. 
     AKP, başmüzakereciyi önce CHP ile uzlaşarak belirlemeye çalışacak. 
     AKP'de bu görüşün ortaya çıkması, başmüzakerecilik için CHP tüzel kişiliğinin muhatap alınacağı, dolayısıyla daha önce bu görev için ismi tartışılan Kemal Derviş'in parti yönetimiyle zayıflayan ilişkileri nedeniyle şansının azaldığı yorumlarına neden oldu. 
     AKP yönetimi, başmüzakereci belirlenmesinin ardından müzakere heyetini oluştururken, yine ilk uzlaşma arayışlarını CHP ile deneyecek. Bu çerçevede işadamları başta olmak üzere, eski ve yeni bürokratlar, parlamenterler, sanatçılar, Avrupa ve Türk toplumunda öne çıkmış isimlerin müzakere heyetinde yer almaları için sivil toplum örgütleriyle görüşmeler gerçekleştirilecek. 
     17 Aralık tarihine kadar tüm görüşmelerin yapılması, 
     müzakere heyetinin ve ardından uzmanlık konularına göre bakanlıklardan gelecek heyetlerin belirlenmesi hedefleniyor. 
     
</TEXT>
</DOC>
