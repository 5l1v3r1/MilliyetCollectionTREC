<DOC>
<DOCNO> 289857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy09.html </URL>
<DATE> 2004/11/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Struck "Türkiye'ye kullanılmış tank satmaya gelmedim" 
</HEADLINE>
<TEXT>

     Milli Savunma Bakanı Vecdi Gönül, Türkiye'nin şu anda kendi tankını yapmak için çalıştığını, ancak bu tankın yapımının zaman alacağını belirterek, ''Ara çözümler teknik seviyede henüz incelenmektedir'' dedi. 
     Almanya Federal Cumhuriyeti Savunma Bakanı Peter Struck, Milli Savunma Bakanı Vecdi Gönül'ü ziyaret etti. 
     Konuk Bakan Struck, Milli Savunma Bakanlığı'na gelişinde Bakan Gönül tarafından askeri törenle karşılandı. 
     İki Bakan, görüşmenin ardından ortak basın toplantısı düzenledi. 
     Bakan Gönül, burada yaptığı konuşmada, konuk Bakan Struck ile Türkiye-Almanya ikili ilişkileri, savunma sanayi işbirliği, NATO konuları, Balkanlar, Afganistan, Irak öncelikli olmak üzere operasyonlar ve kriz bölgeleri, TSK'nın transformasyonu konularını ele aldıklarını söyledi. 
     Türkiye'nin Avrupa'daki önemli bir ortağı olan Almanya ile ikili düzeydeki gelişmelerin her zaman memnuniyet verici olduğunu ifade eden Gönül, Almanya'daki 2.4 milyon Türk'ün varlığının da ikili ilişkiler açısından önem arz ettiğini kaydetti. Türkiye'nin AB üyeliğinin mevcut ilişkileri daha da güçlendireceğine inandıklarını ifade eden Gönül, Almanya'nın Türkiye'nin AB üyeliğine verdiği destekten dolayı teşekkürlerini sundu. 
     İki ülke arasındaki savunma sanayi ilişkilerinin 1960 yılında başladığını, özellikle denizcilik konusunda, denizaltı, firkateyn, mayın avlama gemisi, hücumbot projelerinde yıllardan beri işbirliği yapıldığını belirten Gönül, Almanya'nın yardımı ve desteğiyle yıllardan beri çok önemli projelerin gerçekleştirildiğini vurguladı. 
     Görüşmede, NATO Mukabele Kuvveti, NATO'nun Akdeniz Diyaloğu ve İstanbul İşbirliği Girişimi konularının da gündeme geldiğini belirten Gönül, Mukabele Kuvveti'ne Türkiye'nin katkısının devam edeceğini, Akdeniz Girişimi'nin de bölgenin istikrarına katkıda bulunacağını kaydetti. 
     ''NATO'nun özellikle askeri alanda işbirliğine önem vermesi gerektiğini düşünüyoruz'' diyen Gönül, Türkiye'nin diyalog sürecine her şekilde katkıda bulunduğunu ve bulunmaya devam edeceğini söyledi. 
     Avrupa'nın güvenliği açısından Balkanların önemine işaret eden Gönül, Bosna-Hersek'te NATO imkan ve kabiliyetleriyle icra edilen harekatın AB liderliğindeki Barışı Koruma Harekatı'na ALTHEA devredileceğini belirtti. Gönül, ''Türkiye, ALTHEA harekatına Bosna-Hersek'teki askeri varlığımızı sayı olarak muhafaza ederek katılacaktır'' dedi. 
     
     AFGANİSTAN 
     Uluslararası güvenlik ve istikrar açısından önem taşıyan Afganistan konusunu da değerlendirdiklerini belirten Gönül, ''3. Kolordu Komutanlığı'nın Şubat-Ağustos 2005 döneminde ISAF-7 göreviyle Afganistan'a gitmesiyle ilgili planlama ve hazırlık çalışmalarına başlanmıştır. Türkiye, ISAF ile Afganistan'a katkılarına devam edecektir'' diye konuştu. 
     Bakan Gönül, görüşmede Irak konusunun da gündeme geldiğini belirterek, Irak'a komşu tek NATO ülkesi olarak, Türkiye'nin Irak'ın birliğinin, egemenliğinin ve toprak bütünlüğünün korunmasını arzu ettiğini vurguladı. Gönül, ''Irak'ın toprak bütünlüğünün korunmasının bütün bölgenin istikrar ve güvenliği için bir zorunluluk olduğuna Türkiye inanmaktadır'' dedi. 
     Görüşmede, TSK'nın transformasyonunun da ele alındığına dikkati çeken Gönül, ''İstikrarsızlık ve belirsizliklerin hakim olduğu bir coğrafyada değişik risk ve tehditlere maruz kalan Türkiye'nin güvenlik politikasını destekleyecek bir askeri gücün çağın ihtiyaçlarına göre geliştirilmesi TSK'nın vizyonunu oluşturmaktadır. TSK'nın yeniden yapılanma faaliyetleri sonucunda özellikle yurtdışında muhtemelen alabileceği görevlerde çabucak konuşlanabilir, idame ettirilebilir ve karşı harekat icra edebilir bir kuvvet yapısına kavuşturulması çalışmaları devam etmektedir'' diye konuştu. 
     
     KONUK BAKANIN KONUŞMASI 
     Almanya Federal Cumhuriyeti Savunma Bakanı Struck da, görüşmede iki ülkenin ilgi alanındaki Afganistan ve Balkanlar gibi yerlerin ele alındığını belirterek, ''Türk askerinin çok iyi bir asker olduğunu biliyoruz. Bunu Afganistan'da da birlikte çalışırken yaşadık. Bu işbirliğimiz aynı şekilde devam edecek. Türkiye, Afganistan'da görevi yeniden üstlenecek'' dedi. 
     AB içerisindeki askeri yeni oluşumda Türkiye'nin görev alma isteğine sahip olmasının da kendilerini memnun ettiğini ifade eden Struck, ''Türkiye AB üyesi değil. Ama bu AB içinde herhangi bir durumda ani şekilde müdahale edecek bir oluşum. Türkiye'nin böyle bir konsepte katılıma hazır olması bizi memnun etti. AB'ye giden yolda Türkiye'nin böyle bir oluşumda var olma isteğini olumlu buluyorum'' diye konuştu. 
     
     LEOPARD-2 TANKI 
     Bakan Gönül, bir gazetecinin, ''Alman Leopard-2 tanklarının Türkiye tarafından alınmasıyla ilgili gelişmeler neler '' sorusu üzerine, Türkiye'nin 7 yıl önce açtığı tank ihalesinin Savunma Sanayi İcra Komitesi tarafından geçen ay iptal edildiğini anımsattı. 
     Tank teknolojisinde yaşanan değişim ve Türkiye'nin etrafındaki tehditlerdeki değişikliğin bu karara etken olduğunu anlatan Gönül, şöyle devam etti 
     ''Geçen 7 sene zarfında Türk sanayi kendi içinde üretebilecek, pek çok parçayı yapabilecek seviyeye ulaşmıştır. Şu anda İcra Komitesi'nin aldığı karar gereği Türkiye kendi tankını kendi yapma hedefini gerçekleştirmek için çalışmaktadır. Ancak bu tankın yapılması zamana muhtaçtır. Bu Türk tipi tankın elde edilmesine kadar geçecek sürede, Türkiye'nin güvenliğinin gerektirdiği ölçüde ara çözümler gündemdedir. Bu ara çözümler teknik seviyede henüz incelenmektedir. Sayın Bakanla biz tank alışverişi için el sıkışmış değiliz.'' 
     
     ''KULLANILMIŞ TANK SATMAYA GELMEDİM'' 
     Konuk Bakan Struck da, ''Alman Savunma Bakanı olarak, Türkiye'ye kullanılmış tank satmak, böyle bir pazarlık yapmak için gelmedim. Bu zaten benim görevim de değil. Türk tarafının böyle bir alışverişe de ilgi duyup duymadığını bilmiyorum. Böyle bir talep geldiğinde de zaten Alman tarafı bunu inceleyecek ve bir karara bağlayacaktır'' dedi. 
     Gönül, ara çözümlerin neler olabileceğiyle ilgili soruya da, ''Satıcının olduğu yerde alıcı olacaktır. Ama unutmamak gerekir ki tek satıcı yok. Şu anda kararlaştırılmış bir husus yoktur. Ara ihtiyaç tespit edilmektedir. İlerki harplerde tankın ne kadar gerekli olduğu bugünlerde tartışılan bir konudur'' karşılığını verdi. 
     Bir gazetecinin, önceki yıllarda Türkiye'ye askeri malzeme satışı konusunda Almanya'da yaşanan tartışmaları anımsatması üzerine Bakan Struck, NATO üyesi olan Türkiye'ye uzun dönem açısından silah verilmesi ve satılmasının gündeme gelebileceğini ve bunun olması gerektiğini söyledi. 
     Almanya'da 5 yıl önce Türkiye'ye tank veya silah satışının iç siyaset konusu yapıldığını anımsatan Struck, ''Eğer bundan sonraki dönemde Türk hükümetinden böyle bir talep gelirse, ben Savunma Bakanı olarak Başbakan ve Dışişleri Bakanı'na bu talebe karşılık verilmesi önerisini getirirdim. Zaten geçen 5 yılda Türkiye'de çok farklı gelişmeler yaşandı'' dedi. 
     Bakan Gönül de, özellikle deniz teknolojisinde Almanya'dan herhangi bir kısıtlama olmadan her türlü teknolojinin alındığını, ayrıca Kara Kuvvetleri'nin de Almanya'dan bazı ileri teknoloji ürünleri aldığını ve bugün için herhangi bir kısıtlamanın söz konusu olmadığını kaydetti. 
     Bir gazetecinin, ''ABD askerlerinin Felluce operasyonunda Iraklı bir yaralıyı öldürdüğü görüntüler basına yansıdı. Bu konuda bir inisiyatif almayı düşünüyor musunuz '' sorusunu yanıtlarken de, Konuk Bakan Struck, Irak'ta çok çabuk siyasi bir çözümün ortaya koyulması gerektiğini söyledi. 
     İlk adımın Ocak ayında Irak'ta gerçekleştirilecek seçimlerin olduğunu vurgulayan Struck, Irak'taki geçici hükümetin de otorite olarak kabul görmesinin önemine işaret etti. 
     Bakan Gönül de, Irak'ın parçalanmadan ve huzurlu bir şekilde var olmasının Türkiye'nin isteği olduğunu yineledi. 
     Konuk Bakan Struck, NATO'nun Irak'ta daha etkin olup olamayacağı sorusunu yanıtlarken de, NATO'nun daha çok eğitim konusunda Irak'ta yer alma yönünde bir karar ortaya koyduğunu, Almanya'nın da Birleşik Arap Emirlikleri'nde kurdukları tesislerde Irak güvenlik güçlerinin eğitimi için çalışmaya başlamak üzere olduğunu söyledi. 
     Bakan Gönül de, Türkiye'nin 2 subayla NATO'nun eğitim grubuna katıldığını, Irak güvenlik güçlerinin eğitimi konusunda ise Türkiye'nin Irak'ta değil de Türkiye'de bir eğitim vermeye hazır olduğunu ilettiğini kaydetti. 
     Bir gazetecinin, ''Eurofighter alımı görüşmede gündeme geldi mi '' sorusuna da her iki bakan ''Hayır'' yanıtını verdi. 
     
</TEXT>
</DOC>
