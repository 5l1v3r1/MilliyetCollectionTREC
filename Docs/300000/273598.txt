<DOC>
<DOCNO> 273598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun23.html </URL>
<DATE> 2004/09/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Avusturya Başbakanı'ndan tarihi yanıt 1683'te değiliz, çan çalamayız 
</HEADLINE>
<TEXT>

     Avusturya Başbakanı Wolfgang Schüssel, koalisyon ortağı Özgürlükçüler Partisi FPÖ Başkan Yardımcısı Hienz Christian Strache'nin ''Türkiye'nin üyeliğine evet derseniz koalisyonu bozarız'' tehdidine, ''1683'te değiliz. Dikkat Türkler geliyor deyip çan çalamayız'' diye yanıt verdi. 
     Bakanlar Kurulu toplantısından sonra konuya ilişkin soruları yanıtlayan Schüssel, ''Önce, görev verdiğimiz komisyonun raporunu hazırlamasını bekleyeceğiz. Sonra tartışacağız ve Aralıkta kararımızı açıklayacağız'' dedi. 
     Türkiye'nin üyeliği konusunda koalisyon içinde ''suni bir tartışmanın gereksiz olduğunu'' belirten Başbakan Schüssel, ''Tüm siyasi partilerde Türkiye'nin üyeliğine karşı olanlarla taraf olanların bulunduğunu, konunun sakin olarak, düşünülerek tartışılması gerektiğini'' söyledi. 
     Konunun ''sükunetle tartışılmasını tercih ettiğini'' ifade eden Schüssel, ''Biz 1683 yılında değiliz ki dikkat Türkler geliyor deyip imdat çanları çalalım'' diye konuştu. 
     

     
</TEXT>
</DOC>
