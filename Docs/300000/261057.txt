<DOC>
<DOCNO> 261057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun08.html </URL>
<DATE> 2004/08/06/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Bağdat'ta 4 ayrı saldırıda 15 Amerikan askeri yaralandı... 
</HEADLINE>
<TEXT>

     Irak'ın başkenti Bağdat'ta düzenlenen 4 ayrı saldırıda 15 Amerikan askerinin yaralandığı bildirildi. 
     ABD ordusu, Şii din adamı Mukteda El Sadr'ın taraftarlarının dün gece Bağdat'ta 4 ayrı saldırı düzenlediğini açıkladı. 
     Bağdat'ın doğusunda roketatarla yapılan saldırıda 5, bundan yarım saat sonra kent merkezinde silah ve el bombalarıyla düzenlenen saldırıda 7 Amerikan askerinin yaralandığı belirtildi. 
     Açıklamada, direnişçilerin, Bağdat'ın kuzeydoğusunda devriye gezen Amerikan askerlerine yönelik saldırısında 2, kentin doğusunda açılan ateşte bir Amerikan askerinin yaralandığı kaydedildi. 
     
     NASİRİYE 
     Bu arada, Irak'ın güneyindeki Nasiriye kentinde İtalyan askerleriyle Şii milislerin çatıştığı bildirildi. 
     İtalya ordu sözcüsü Yüzbaşı Ettore Sarli, Şii din adamı Mukteda El Sadr'ın taraftarlarının, İtalyan devriyeleri, kilit tesisler ve bir Irak karakoluna roketatar, havan ve silahla saldırılarda bulunduğunu söyledi. 
     Sadr taraftarları, saldırılarda 4 İtalyan zırhlı aracının havaya uçurulduğunu kaydederken, İtalyan sözcü bu açıklamayı doğrulamadı. 
     
</TEXT>
</DOC>
