<DOC>
<DOCNO> 290230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur17.html </URL>
<DATE> 2004/11/19/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
320 kiloluk hasta 10 kişi tarafından taşındı... 
</HEADLINE>
<TEXT>

     Bolu'da yaşayan 320 kiloluk Mustafa Özaçar, İstanbul'a sevk edildi. 
     İzzet Baysal Devlet Hastanesi Başhekimi Opt. Dr. Fahrettin Yılmaz'ın girişimleriyle, İstanbul'da bulunan Ok Meydanı SSK Hastanesi'ne sevkine karar verilen Mustafa Özaçar, sabaha karşı tedavi gördüğü servisten alındı. 
     Getirilen ambulansın sedyesine sığmayan Özaçar, bir hasta yatağına konularak, 10 kişinin yardımıyla, yaklaşık 45 dakikada ambulansa götürüldü. 
     Yaklaşık 15 dakikalık bir uğraş sonrasında ambulansa yerleştirilen Mustafa Özaçar'ın damar yolu açılıp, oksijen verilerek rahat nefes alması da sağlandı. 
     Ambulansla İstanbul'a sevk edilen Mustafa Özaçar, her geçen gün kilo aldığını belirterek, şöyle konuştu 
     ''1.5 ayda 20 kilo aldım. Ne yapacağımı bilmiyorum. Yeşil kartlı olduğum için hastaneler beni kabul etmiyor. 1.5 ay önce buradan Ankara Numune Hastanesi'ne sevkli olarak gittiğim halde, beni yer olmadığı gerekçesiyle almadılar. Kimse bana bakmıyor. Vücudumun her yerinde yara çıktı. Her geçen gün kilo alıyorum. Yürüyemediğim için sürekli yatıyorum. Devletin bana sahip çıkmasını istiyorum. Solunum cihazı için müracaat ettim, ancak hala alınmadı.'' Mustafa Özaçar'ın tedavisinin bir an önce yapılarak diyet uygulaması yapılması gerektiğini belirten hastanın doktorları, ''Hasta solunum yetmezliği problemi yaşıyor. Tedavisi yapılmadığı taktirde önümüzdeki günlerde böbrek yetmezliği sorunu ile karşılaşabilir'' dediler. 
     Bolu'nun Banaz Köyü'nde yaşayan 2 çocuk babası Mustafa Özaçar, aşırı kiloları nedeniyle 1.5 ay önce kaldırıldığı Bolu İzzet Baysal Devlet Hastanesi'nden Ankara Numune Hastanesi'ne sevk edilmek istenmiş, ancak yer olmadığı gerekçesiyle evine gönderilmişti. Mustafa Özaçar, hastane dönüşünde 1.5 ayda 20 kilo daha alarak 320 kiloya ulaştı. 
     
</TEXT>
</DOC>
