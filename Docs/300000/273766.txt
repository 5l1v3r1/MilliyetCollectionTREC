<DOC>
<DOCNO> 273766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/dunya/axdun02.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry'nin Türkiye gafı 
</HEADLINE>
<TEXT>


Demokratik Parti'nin başkan adayı, Bin Ladin'in Türkiye'de ABD'den daha popüler olduğunu söyledi 

SEMA EMİROĞLU New York 


ABD başkanlık seçimlerine 6 hafta kala Demokratik Parti'nin başkan adayı Senatör John Kerry, Irak konusunda şimdiye kadar Bush yönetimi aleyhindeki en sert suçlamalarını yaparken, terör örgütü El Kaide lideri Usame Bin Ladin'in, "Türkiye'de bile ABD'den daha popüler olduğunu" öne sürdü. 
Kerry, New York Üniversitesi'nde yaptığı 47 dakikalık konuşmada, Bush'un Irak'ta "muazzam bir değerlendirme hatası" yaptığını ve Irak politikalarının, ABD'nin ulusal güvenliğini güçlendirmek yerine zayıflattığını vurguladı. 
"Irak'ın bir sürtüşme kaynağı olmakla birlikte, daha önce Müslüman dünyasındaki ülkeler ve Avrupa'daki müttefiklerimizle aramızda ciddi bir anlaşmazlık kaynağı olmadığını biliyoruz" diyen Massachusetts Senatörü, "Başkan'ın Irak politikası, en eski ittifakımızı böldü ve Müslüman dünyasındaki duruşumuzu zedeleyerek alt seviyelere düşürdü. Usame Bin Ladin, 11 Eylül'den 3 yıl sonra Türkiye, Ürdün ve Fas gibi ılımlı Müslüman ülkelerde bile ABD'den daha popüler" iddiasında bulundu. 


</TEXT>
</DOC>
