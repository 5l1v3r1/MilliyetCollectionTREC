<DOC>
<DOCNO> 253119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur35.html </URL>
<DATE> 2004/07/05/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Depresyona giren sürücü ortalığı birbirine kattı .. 
</HEADLINE>
<TEXT>

     Adapazarı'nda, depresyon geçirdiği iddia edilen bir sürücü, çarptığı park halindeki aracı otomobiliyle sürükleyerek, yolun karşısındaki mağazanın vitrininden içeri soktu. 
     Geri manevrayla mağazadan çıkardığı aracını, vatandaşların üzerine de süren ve kendisini kovalayan polis otosuna da hasar veren sürücü, uzun uğraşlar sonucu yakalanabildi. 
     Olay, Adapazarı Cumhuriyet mahallesi, Toplu Sokak üzerinde meydana geldi. Arif Özer 42 adındaki kişi, yönetimindeki 54 AR 003 plakalı otomobille, Haluk Samsa'ya ait, park halindeki 54 DS 342 plakalı otomobile arkadan çarptı. 
     Olayı görenlerin şaşkın bakışları arasında, çarptığı otomobili aracıyla yaklaşık 10 metre sürükleyen Özer, yolun karşısındaki bir tekstil firmasına ait mağazanın vitrininden içeri girdi. Mağazanın iki çalışanı içeride mahsur kaldı. 
     Geri manevrayla aracı vitrinden çıkaran Özer, aracını bu kez de kendisine tepki gösteren vatandaşların üzerine sürerek, olay yerinden uzaklaştı. 
     Kavşaklarda önlem alan polis tarafından Atatürk Bulvarı'nda sıkıştırılan Özer, hız yaparak kaçmaya başladı. Kovalama sırasında otomobiline yaklaşan polis araçlarına da çarpan Arif Özer, trafik ışığı kırmızı yanan bir kavşakta durdu. Kavşakta görevli polis memuru, camdan uzanarak kontak anahtarını almayı başardı, ancak aracı çalışmaya devam eden Özer, polisin şaşkınlığından yararlanarak, kaçmayı başardı. 
     Özer, önüne sivil polis otosu çekilerek durdurulduğu başka bir kavşakta vatandaşların da yardımıyla yakalandı. 
     Olaydan sonra polis merkezine gelen yakınları, depremden sona sinirli yapıya bürünen Arif Özer'in psikolojik tedavi gördüğünü söylediler. 
     Özer'in, 28 Mart Yerel Seçimleri'nde, Arifiye Beldesi'nde belediye başkanlığına aday olduğu, ancak kazanamadığı öğrenildi. 
     
</TEXT>
</DOC>
