<DOC>
<DOCNO> 282674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sondun01.html </URL>
<DATE> 2004/10/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Afganistan'da Karzai'nin üstünlüğü sürüyor 
</HEADLINE>
<TEXT>

     Afganistan'da 9 ekimde yapılan tarihi devlet başkanlığı seçiminde oyların üçte ikisi sayıldı. Devlet Başkanı Hamid Karzai'nin açık farkala üstünlüğünü sürüyor. 
     Yetkililer, 22 ekim itibarıyla oyların 6 milyon 100 bininin sayıldığını, oy oranında azalma olmasına rağmen Karzai'nin 3 milyon 135 bin oy alarak yüzde 54.4'le önde gittiğini bildirdiler. Karzai'nin en ciddi rakibi olarak gösterilen, ancak beklenen başarıyı gösteremeyen eski eğitim bakanı Yunus Kanuni'nin ise yüzde 17.5 oranında oy aldığı bildirildi. 
     
     Karzai açık farkla önde 
     Oy oranı yüzde 60'lardan 50'lere inen Karzai'nin herşeye rağmen bir iki gün içinde sayılacak oylarla en yakın rakibi Kanuni'yi yenilgiye uğratacağı ve çoğunluğu sağlamayı garantileyeceği belirtiliyor. 
     Karzai'nin oylarındaki azalmaya gerekçe olarak, bazı orta ve kuzey eyaletlerde kullanılan oyların belli olması ve İran'daki Afgan mültecilerin oylarını Hazara olan Muhammed Muhakik ile Özbek general Abdul Raşid Dostum'a vermesi gösterildi. Afganistan devlet başkanlığı seçimlerinin resmi sonucunun açıklanmasının bir hafta daha alacağı tahmin ediliyor. 
     
</TEXT>
</DOC>
