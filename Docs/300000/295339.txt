<DOC>
<DOCNO> 295339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas02.html </URL>
<DATE> 2004/12/06/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Egzotik hayvanların fiyatları cep yakıyor... 
</HEADLINE>
<TEXT>

     Bursa'da, bir alışveriş merkezindeki pet shopta satışa sunulan ve yoğun ilgi gösterilen egzotik hayvanların fiyatları cep yakıyor. 
     Tukan kuşu 4 milyar 500 milyon, yavru timsah 1 milyar 300 milyon, piton yılanı ise 1 milyar 200 milyon liradan alıcı bekliyor. 
     Pet shopun sahibi Polat Ünal, AA muhabirine, Türkiye'de pet shopların sayısının ve egzotik hayvanlara ilginin son dönemde arttığını söyledi. 
     Talep olduğunda her cins hayvanı getirtebildiklerini belirten Ünal, şöyle dedi 
     ''Bugün dükkanımıza ramphostos tucannus yani tukan kuşunu getirdik. Bal peteği kadar hafif ve yaklaşık 20 santimetre uzunluğundaki bu kuşumuzu 4 milyar 500 milyon liraya satıyoruz. 45 santimetre boyu olan tukan kuşunun ömrü 20 yıl. Uzun gagası ve dar saçaklı dili sayesinde koparılamayacak meyveleri koparabiliyor. Aynı zamanda yırtıcı hayvanlardan korunuyor. Kuşumuzu kimin satın alacağını merakla bekliyoruz.'' Özellikle çocukların ilgi gösterdiği kedi, köpek, hamster, kaplumbağa, pirana, papağan gibi hayvanların alıcı bulduğunu kaydeden Ünal, 1.5 metre uzunluğundaki yavru timsahın 1 milyar 300 milyon, Güney Afrika'dan getirilen piton yılanının da 1 milyar 200 milyon liradan alıcı beklediğini bildirdi. 
     
</TEXT>
</DOC>
