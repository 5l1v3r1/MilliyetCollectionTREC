<DOC>
<DOCNO> 266720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/guncel/gun03.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski bakanlara son görev 
</HEADLINE>
<TEXT>


Fotoğraflar YAVUZ ÖZDEN 

Eski ANAP'lı bakan Veysel Atasoy ile eski DYP'li bakan Mehmet Batallı, Meclis'te düzenlenen törenle son yolculuklarına uğurlandı. Törene çok sayıda politikacı katıldı. Atasoy, Cebeci Asri Mezarlığı'nda toprağa verildi. Batallı'nın cenazesi de Gaziantep'e gönderildi. Törene katılan Demirel, tören sırasında şapkasını yere düşürdü. Bunun üzerine yanında bulunan DYP'li eski dava arkadaşı İsmet Sezgin ile diğer DYP'liler, eğilerek Demirel'in şapkasını almasına yardım etti. Eski bakan İsmet Sezgin, Mehmet Batallı'nın eşine taziyede bulunurken bir ara sarılıp ağladı. 

Geçici otopsi raporu savcıda 

Biyopsi sonrası "MRSA" adlı antibiyotiğe dirençli mikrop kaptığı iddia edilen eski ANAP'lı bakan Veysel Atasoy'un ailesinin isteği üzerine otopsi yapıldı. Otopsi işleminde Atasoy'dan alınan karaciğer, böbrek, dalak, bağırsak metosu, sol ve sağ akciğer, beyin parçaları, beyin omurilik sıvısı ve kan örnekleri, mikrobiyolojik inceleme için Hacettepe Üniversitesi Tıp Fakültesi'ne gönderildi. 

Değerlendirilecek 
İnceleme sonunda düzenlenecek raporun bir örneği Ankara Adli Tıp Grup Başkanlığı'na gönderilecek. Geçici otopsi raporu, dosya ile görevli Cumhuriyet Savcısı Muhittin Kaya'ya teslim edilirken Kaya'nın, ayrıntılı otopsi raporundan sonra, soruşturma açılıp açılmayacağını değerlendireceği öğrenildi. 


</TEXT>
</DOC>
