<DOC>
<DOCNO> 267056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/magazin/yazdud.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'e yıldız yağacak 
</HEADLINE>
<TEXT>


Boğaz'ın gülleri Laila, Reina, Safran Salomanje, New Yorker, Anjelique, Shu Bar Lounge, Mets Socia, A Plus, He-De, Mia Mense, Mori Redroom... 


Kimsenin hatırı kalmasın, kimse de arkamdan atıp tutmasın. Boğaz'ın ünlü eğlence yerlerini, biraz da bir konuğuma tanıtmak amacıyla iki günde turlayarak bugünkü köşeme taşıdım. Bu sayfayı kesip saklayın bence. Her zaman lazım olur. Ayrıca sezon biterken belki sizler de son bir tur atmak istersiniz. Buyrun turumuza... 

LAİLA Türkiye'ye yayılan şubeleriyle Laila kaliteli yemek ve sınırsız eğlence arayanların yaz aylarında en sık gittikleri yer oldu. Hele Televole'nin 500'üncü, Pazar Keyfi'nin de 250'nci yıldönümü kutlamaları sırasında pek çok şöhretin gelmesi, buraya olan ilgiyi arttırdı. Gelelim Laila bünyesindeki restoran ve barlara Mezzaluna ev yapımı makarna, nefis pizza ve carpacciolarıyla, Akdeniz mutfağı esintilerinden risotto'ya, ızgara ve salata çeşitlerinden tatlılara kadar geniş bir mönüye sahip. Artık klasik olan Park Şamdan usta aşçıların hazırladığı mönüsünde Türk, Fransız ve İtalyan mutfakları ağırlıklı olmak üzere dünya lezzetlerini içeriyor. Özel soslu et ve çıtır çıtır patateslerden oluşan Fransız mönüsüyle Cafe De Paris, favorilerim arasında olan ve dünya mutfağı mönüsü sunan Margaux, Alman yemeklerinin ön planda olduğu Inge, İspanyolca 'kadeh' anlamında gelen Copa Bar, Laila'nın ortasında yer alan kendi barı, gerçek İtalyan restoranı olan Mirror, Yazı Kebap, deniz ürünleri mönüsüyle hizmet veren ve balık tutkunlarının favorisi olan Bella Luga, Laila'nın diğer renkli mekanları. Hafta içi girişin ücretsiz olduğu mekan, hafta sonu 35 milyon lira. Restoranlarda kişi başı yemek, 30-100 milyon lira. Telefon numarası 0212 327 17 87. 

REİNA İstanbul Boğazı'nın kıyısındaki Reina bu yazın zirvedeki yerlerinden biri. Reina içinde hizmet veren restoranlar Kendi restoranı Reina başı çekiyor tabii. Mönüsü uluslararası mutfakların seçkin lezzetlerinden oluşuyor. Telefon numarası 0212 259 59 19. Nişantaşı'nın seçkin mekanı Niş ödüllü mönüsüyle Kuruçeşme Reina'da. Akdeniz tatlarını sunan Niş'in değişmez lezzetlerinde, patron Kaya Demirer'in eşi Gül Demirer'in de imzası var. Telefon numarası 0212 258 36 27. Çin yemeklerinin tutkunlarının değişmez adresi Dragon'un telefon numarası 0212 258 11 77. Reina'da bu yıl en çok iş yapan mekanların başında gelen Ali Akkaş'ın Köşebaşı'sı kebapseverler için tartışılmaz isimlerin başında. Severek yediğim gavurdağı salatası, abugannuş, karışık turşu, çiğköfte, fındık lahmacun, Adana, Urfa, çöp şiş, külbastı ve künefe özel lezzetleri arasında. Telefon numarası 0212 258 06 83. Japon yemeklerinin yeni adresi Benihana'nın telefon numarası 0212 258 16 25. G By Karaf'ı da unutmamalı. Adı Gül Demirer'in G'sinden oluşan G By Karaf modern zaman lezzetlerini deniz yemekleri konusundaki ustalığıyla birleştirerek sunuyor. G By Karaf'ın Akdeniz tatlarından oluşturduğu zengin mönüsünde Fransızlar'ın balık çorbası boullaibaisse ya da midye çorbası Moules marinieres, İspanyollar'ın ünlü paella'sı gibi özel yemekler var. Ayrıca kerevit, angel mussel, iri kum midyesi gibi nadir deniz ürünlerini ve günlük balık çeşitlerini bir arada bulabilirsiniz. Telefon numarası 0212 327 07 07. Artık bir zincir haline gelen, İstanbul'un ünlü ailelerinden Keçeliler'in açtığı S Cafe'de ise dünya mutfağının tam 130 çeşidi var. Telefon numarası 0212 258 46 66. Reina'nın deniz tarafında yer alan Mio'da pek çok popüler mekanın mutfak konseptini oluşturan gastronomi uzmanı Tolga Atalay işin başında. Telefon numarası 0212 258 68 69. Reina'nın yeni gözdelerinden Woks Restoran'da Ünal Karataş'ın karma dünya mutfağından hazırladığı seçkin örnekler bulunuyor. Telefon numarası 0212 236 37 11. Türk, Rum, Musevi, Ermeni, Kürt, Rus, Çerkez mutfağından 80 değişik lezzet, şef İbrahim Çelik tarafından günümüz damak zevkine uyarlanmış Zarifi'de. Telefon numarası 0212 258 03 26. Hafta içi giriş ücretsiz. Hafta sonu ise 30 milyon lira. Bu fiyata bir içki dahil. 

ANJELİQUE Yazın en keyifli mekanlarından Anjelique, özellikle genç sosyetenin özel günlerini kutladığı bir yer. Anjelique Bar ise muhteşem Boğaz manzarası eşliğinde eğlenceseverleri ve iş stresini atmak isteyenleri bekliyor. Dekorasyonu eğlence dünyasının harika çocuğu Geomim Mimarlık'tan Mahmut Anlar tarafından yapılan mekanda sadelik ön planda. İçerdeki aynalar Boğaz manzarasını mekana taşıyor. Anjelique'in kendine has mönüsünün yanısıra İstanbul Doors Restaurant Group'un bir diğer üyesi olan Wanna'nın Uzakdoğu lezzetleri de ayrı bir mönüyle sunuluyor. Mekanın önündeki iskele denizden ulaşım sağlıyor. Kişi başı yemek 50-75 milyon lira. Telefon numarası 0212 327 28 44 ve 45. 

NEW YORKER SUMMER İstanbul'un gözde mekanı New Yorker, İstanbul eğlence hayatının önde gelen restoranı Safran ve Salomanje ile beraber güzel bir konsept oluşturdu. Sevgili Aslı Altan, Ayşegül İlsever ve büyük patron Erol Kaynar çok güzel bir sinerji yarattılar. New Yorker, İtalyan mutfağını New York sentezi ile sunuyor. New York'ta 20 seneye yakın Cavalieri, Palio, Cucina Stagioni ve Tavern on the Green gibi ünlü restoranların aşçısı olan Cemal Başturan ve İtalyan aşçı Roberto Carroci hazırlıyor yemekleri. Çeşitli salatalar ve organik gıdalarla hazırlanan yemeklerin de olduğu mönü, özel lezzetleriyle müşteriye hitap ediyor. Safran Salomanje'nin ise başarılı aşina tatları burada da kendini göteriyor. Kişi başı 50-70 milyon lira. Telefon numarası 0212 265 69 12. 

GS buzADA Sevgili Ender Sanal ve Lal Dedeoğlu'nun işletmeciliğinde, muhteşem bir dekorla Galatasaray Adası'nda hizmete giren buzADA çevre sakinlerinin ses kirliliği nedeniyle yaptıkları şikayetler sonucunda sıkıntılı geceler yaşadı. Bana da bu konuda pek çok okuyucumdan şikayet geldi. Bu yüzden gelecek sezonda müdavimlerini nasıl bir sürpriz bekler bilmem. 5.500 metrekarelik bir alana inşa edilen buzADA bünyesinde olimpik yüzme havuzu, güneşlenme terasları, 300 kişilik beach cafe bar, 450 metrekare üzerine kurulan Boğaz manzaralı ve bol aktiviteli bir spor merkezi, Buzistanbul ve Buzitalia restoranları var. Ayrıca merkezi Arnavutköy'de olan deniz ürünleri sevenlerin favori yeri Fişmekan Balık da burada. Favorilerimden olan, geçmişin plaj konseptini günümüze taşıyan buzADA'nın cafesi 10.00-22.00 arasında hizmet veriyor. Bu bölümde özel davetler verilebiliyor ve cumartesi günleri akşam üstü partileri düzenleniyor. Telefon numarası 0212 263 40 57. 

SHU BAR LOUNGE Sevgili Aykut Kutluel'in Maçka'daki Shu'su bar lounge restaurant olarak Beşiktaş'ta Yalı Caddesi'nde hizmet veriyor. İstanbul'un en güzel manzarasına sahip mekanda günün yorgunluğunu atmak kolay. Gecenin farklı zaman dilimlerinde eğlencenin keyfini çıkaracağınız Shu Bar Lounge şık, elit ama bir o kadar da sıcak dekorasyonu ve oturma gruplarıyla konfor sunuyor. Dinamik, ışıklı ve hareketli konseptin bir diğer önemli noktası, bilardo masası, tavla, play station gibi aktiviteler. 18-45 yaş arasında olup eğlenmeyi, müziği ve hareketi seven, trendleri takip eden bir kitleye hitap eden Shu Bar Lounge barbekü yemekleriyle de lezzetseverler için ideal. Telefon numarası 0212 259 41 96. 

METS SOCİA Yeniköy İskelesi'nin yanında olan, çok sevdiğim Mets Socia hafta içi 17.00-04.00, hafta sonları 11.00-04.00 saatleri arasında açık. Serhan Gürkan'ın toprak sahibi olduğu ve dekorasyonunu yaptığı mekanın işletmesi Güray Yüksel ve İhsan Poyraz'a ait. İşletme müdürü Mehmet Ali Erdoğan. Mönüsü dünya mutfağı. Benim önerilerim yengeç etli enginar dip, kirazlı gaspaccio yatağında karides, tahin soslu köfteler, kalamarlı sezar salata, levrek marine. Telefon numarası 0212 299 00 80. 

A PLUS, HE-DE Kuruçeşme'de geçen yıl Cafein olarak hizmet veren mekan bu sezonda konsept yeniledi Ritz Carlton Otel'in S-mall katının popüler mekanı A Plus ve Etiler'in meşhur He-De Ocakbaşı Kebap'ının birleşmesiyle ortaya çıktı. Boğaz manzarasının mükemmel olduğu yerde giriş ücretsiz. A Plus'ın mönüsünde dünya mutfağı yer alırken He-De'de koordinatör Nevda Yılmaz'ın yaptığı İtayan tarzı kebap var. Telefon numarası 0212 259 36 71. 

MIA MENSA On yıldır hizmet veren ve çok popüler olan İtalyan restoranı Mia Mensa, Kuruçeşme'deki mekanında Güney İtalya mutfağından seçmeler, İtalyan Volcano şarap çeşitleri, grappa Sambuca ve Cello sunuyor. Mia Mensa'nın kafe bölümünde günün her saati snack, salata ve pizza var. Patronlar Tufan Görgün ve Hasan Balkanoğlu mekanın işletmecileri aynı zamanda. Çok da başarılılar. Tufan Görgün çok iyi bir aşçı, mutfağı idare ediyor. Restoran Müdürü Ali Çelik, salon şefi Özgen Işık serviste kusursuz. Mia Mensa her gün 12.00 -01.00 arası açık. Kişi başı, şarap dahil 50- 75 milyon lira. Telefon numarası 0212 263 42 14. 

MORI REDROOM Boğaz manzaralı yazlık Mori Redroom'un iç dekorasyonu yalın ve sade. Eski DaDa'nın yerine bu sezon hizmet veren Mori Redroom'da Boğaz'ın keyfini çıkarabilirsiniz. Suşi çeşitlerinin yanı sıra zengin deniz ürünleri salatası, somon ızgara, deniz mahsullü makarna, taze pavurya salatası, ıstakozlu makarna, şarap soslu levrek, tavuk teppan gibi nefis tatlar var. Her gün saat 18.00-04.00 arasında açık olan Mori Redroom'da yemek DJ eşliğinde yeniliyor. 24.00'ten sonra da her perşembe yurt dışından gelen R-B grupları canlı müzik yapıyor. Telefon numarası 0212 327 30 30. Efendim, size bir de İzmir haberi vereyim. Eski fuarların tadı yok artık ama yine de fuar süresince Kaskatlı Havuz'da düzenlenecek ücretsiz halk konserleriyle İzmir geceleri renklenecek. Tüm konserlerin başlama saati 21.15. Kaskatlı'da sahne alacak ünlüler ve tarihleri şöyle Bu akşam Funda Arar, yarın akşam MFÖ, 30 Ağustos Pazartesi Gipsy Kings, 31 Ağustos Salı Haluk Levent, 1 Eylül Çarşamba Sertab Erener, 2 Eylül Perşembe Şebnem Ferah, 3 Eylül Cuma Athena ve Ruslana, 4 Eylül Cumartesi Emre Altuğ ve 5 Eylül Pazar Teoman. Efendim, yarın Pazar POSTASI'nı almayı unutmayın. Sevinçleriniz okyanuslar, üzüntüleriniz ise kum tanesi kadar olsun. Hoş kalın. 



</TEXT>
</DOC>
