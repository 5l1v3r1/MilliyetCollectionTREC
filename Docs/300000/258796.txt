<DOC>
<DOCNO> 258796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonspo10.html </URL>
<DATE> 2004/07/28/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Osieck, Alman Milli Takım teknik direktör yardımcılığını kabul etmedi 
</HEADLINE>
<TEXT>

     Fenerbahçe'nin eski teknik direktörlerinden Holger Osieck, Almanya Milli Futbol Takımı'nda 2006'daki Dünya Kupası sonuna dek teknik direktörlüğe getirilen Jürgen Klinsmann'ın yardımcılığı görevini kabul etmedi. 
     Almanya Futbol Federasyonu DFB , 1990 Dünya Kupası'nda şampiyon olan Almanya Milli Takımı'nın teknik direktörü Franz Beckenbauer'in o dönemde yardımcılığını yapan 55 yaşındaki Holger Osieck'in, bu takımın futbolcusu olan Jürgen Klinsmann ile antrenörlük konusunda anlaşma sağlayamadığını açıkladı. 
     Bu ikilinin birlikte çalışmasını çok isteyen DFB'nin böylece isteği gerçekleşmezken, konuyla ilgili geniş açıklamanın daha sonra yapılacağı duyuruldu. 
     Euro-2004 sonrası istifa eden Rudi Völler'in yerine görevi kabul eden ve 1998'den beri yaşadığı ABD'den ülkesine dönen 39 yaşındaki Klinsmann'ın, 108 milli maçta 47 golü bulunuyor. 
     
</TEXT>
</DOC>
