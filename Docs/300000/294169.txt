<DOC>
<DOCNO> 294169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonsiy19.html </URL>
<DATE> 2004/12/02/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Adalet Bakanı Çiçek, Baykal'ı ziyaret etti... 
</HEADLINE>
<TEXT>

     CHP Genel Başkanı Deniz Baykal, CMUK ve Ceza İnfaz Yasası'nın Meclis'te görüşmeleriyle ilgili olarak, ''Hepimiz bu yasal düzenlemelerin bir an önce iyi niyetle ele alınması ve tamamlanması gerektiği kanısındayız'' dedi Çiçek, Grup Başkanvekili Salip Kapusuz, Adalet Komisyonu Başkanı Köksal Toptan ve AK Parti Genel Başkan Yardımcısı Dengir Mir Mehmet Fırat ile CHP Genel Başkanı Baykal'ı genel merkezde ziyaret etti. 
     Yaklaşık 1 saat süren görüşmenin ardından açıklama yapan Çiçek, CHP'ye CMUK ile ilgili bilgi sunmaya ve bugüne kadar verdikleri destek için teşekkür etmeye ve bu yasanın görüşmeleri sırasında da katkılarının devamını rica etmek üzere ziyareti gerçekleştirdiklerini söyledi. 
     Çiçek, Türkiye'nin önünde 17 Aralık gibi önemli bir tarihin olduğunu, bu tarih öncesinde ilerleme raporunda zikredilen 6 tane adeta şart gibi yasanın bulunduğunu, bunlardan 3'ünün iktidar ve muhalefet işbirliğiyle çıkarıldığını, kalan 3 yasanın da birlikte ya da ayrı ayrı çıkarılması gerektiğini belirtti. 
     Bunlardan birinin CMUK olduğunu ve bunun içinde adli kollukla ilgili düzenlemenin de yapıldığını ifade eden Çiçek, pazartesi günü de Adalet Komisyonu'nda Ceza İnfaz Yasası Tasarısı'nın görüşüleceğini bildirdi. Çiçek, ''Böylece Türkiye'nin devlet, millet olarak, iktidarıyla muhalefetiyle AB'den müzakere tarihi alınabilmesi noktasında hiçbir noksanı, eksikliği kalmamıştır'' diye konuştu. 
     Devlet ve toplum olarak Türkiye'nin üzerine düşeni yaptığını, bundan sonra topun AB makamlarında olduğunu ifade eden Çiçek, ''Herhangi bir bahaneleri kalmamıştır. Dolayısıyla Türk halkı bu noktada müsterih olmalıdır. Üzerimize düşen yükümlülükleri yerine getirdik'' dedi. 
     
     ''BİRBİRİMİZİ RAHATLATTIK'' 
     CHP Genel Başkanı Deniz Baykal da ziyarette geçmiş çalışmalar hakkında bilgi aldıklarını ve gelecekte yapılacak çalışmalarla ilgili bilgi sahibi olduklarını söyledi. Baykal, AB ile ilişkilerde önem taşıyan yasaların büyük çoğunluğunun tamamlandığını, ilerleme raporunda da bahsedilen 3 düzenlemenin 17 Aralık'tan önce çıkarılması gerektiğini kaydetti. 
     ''Bu konudaki anlayışımızı birbirimize ifade ettik ve birbirimizi rahatlattık'' diyen Baykal, şöyle devam etti 
     ''Bunlar, uzun yasal düzenlemeler. Parlamento içinde bir gerginlik yaşanması, engelleme çabasının sergilenmesi halinde bu yasal düzenlemelerin 17 Aralık'a kadar yetişmesi söz konusu olamaz. Ama hepimiz bu yasal düzenlemelerin bir an önce iyi niyetle ele alınması ve tamamlanması gerektiği kanısındayız. Bu konuda Sayın Bakan'ı ve iktidar yetkilisi arkadaşlarımızı yasal çalışmalar konusunda kendilerini parlamentonun engelleyici savsaklayıcı bir tavra girmeyeceği konusunda rahatlamalarını sağladığımızı umut ediyorum. Çünkü bu sorun Türkiye'nin sorunu. CMUK ile ilgili olarak komisyonda bir çalışma yapılmıştır. 
     Bu çalışmaya CHP'li arkadaşlar önemli katkılar yapmışlardır ve ortak bir anlayış şekillenmiştir. İyi niyetli bir işbirliği yaklaşımıyla şekillenmiştir. Parmak hesabı dayatması gerçekleşmemiştir. Bunun, Genel Kurul müzakereleri sırasında da aynı anlayışla devam edeceğini umuyoruz. Böyle olması halinde hiç kuşku yok bu yasal çalışma sonuçlandırılacaktır.'' Aynı şekilde infaz yasasıyla ilgili olarak aynı çalışmayı yapacaklarını ifade eden Baykal, adli kollukla ilgili düzenlemenin CMUK yasa tasarısı içinde ele alındığını kaydetti. 
     Baykal, ''Böylece AB'nin Türkiye'den beklediği yasal düzenlemeler sonuçlandırılmış olacaktır. Tamamlanmış olması önem taşıyor çünkü Türkiye'ye yönelik ifade edilen bekleyişler de bir zafiyetin olmaması, bir eksikliğin bulunmaması yarın AB ile yapacağımız müzakerelerde Türkiye'nin elini güçlendirecektir'' dedi. 
     Konunun, Türkiye'nin kendi üzerine düşenleri tamamlamasıyla sonuçlanacak gibi görünmediğini, bundan sonraki günlerde asıl önem taşıyan noktanın bu olacağını anlatan Baykal, ''Türkiye üzerine düşeni tamamladığı halde bu konuda bizi tatmin edecek bir sonucun ortaya çıkacağı konusunda henüz rahatlamış değiliz'' diye konuştu. 
     17 Aralık'a giderken Türkiye'nin resmi devlet politikasının netleştirilmesini isteyen Baykal, bu konuda boşluk içinde olunduğunun görüldüğünü söyledi. 
     Bir gazetecinin, ''Bu boşluğun aşılması açısından sizin genel görüşme önergeniz ve Cumhurbaşkanı'nın başkanlığında toplantı yapılması gündemde. Bunlar gerçekleşecek mi, 17 Aralık'ta toplantıya katılacak mısınız '' sorusu üzerine, genel görüşme önergesinden iktidar partisi yöneticilerinin haberinin olduğunu, onlara bilgi verdiklerini belirten Baykal, ''Ancak arkadaşlarımız henüz kendi takvimlerini netleştirebilmiş değiller'' dedi. 
     Her iki taraf için uygun bir tarihte bu konunun ele alınması için ellerinden geleni yapacaklarını ifade eden Baykal, ''Bizim için önemli olan, TBMM'nin 17 Aralık'a giden bir süreçte sessiz kalamayacağıdır. Kesinlikle kabul edilemez konular Türkiye'nin önüne getirileceği anlayışı yaygınlaşırken, TBMM'nin bunlar olağan gelişmelermiş, bunlara hazmedecekmiş gibi bir görüntü vermesi bizce çok yanlış olur'' diye konuştu. 
     
     ''CUMHURBAŞKANI'NIN DUYARLILIĞI'' 
     Cumhurbaşkanı Ahmet Necdet Sezer'in bu konuyla ilgili bir zirve çalışması içinde olduğu izlenimi aldıklarını belirten Baykal, bunun Cumhurbaşkanı'nın duyarlılığına yakışan bir tavır olduğunu söyledi. 
     Böyle bir girişimin tam zamanı olduğunu anlatan Baykal, ''Cumhurbaşkanı nasıl taktir eder bilemiyorum ama Türkiye'nin 17 Aralık'a zirve toplamadan, hükümetin ve ilgili kurumların bu konudaki anlayışını bir eşgüdüm içinde bir araya getirmeden, netleştirmeden, sürüklenerek girmesi kadar vahim bir durum olamaz'' dedi. 
     ''İlerleme raporunun ardından komisyonların birlikte çalışacağı, sizin de 17 Aralık'taki toplantıya katılacağınız söylenmişti. Bu konuda bir gelişme var mı '' sorusuna karşılık Baykal, bu konuda henüz bir gelişme olmadığını, kamuoyunun bildiği noktanın ötesinde olmadıklarını kaydetti. 
     Baykal, ''Ama önümüzdeki günlerde bu konularda iktidar, muhalefet ilişkileri gerçekleşebilir. Bunun çok doğal olduğunu düşünüyorum. Henüz adı konulmuş belirlenmiş bir görüşme yoktur'' diye konuştu. Baykal, ''Brüksel'e birlikte gitmek için bir davet gelirse yeniden, gider misiniz '' sorusu üzerine, ''Bizim birlikte gidebilmemizin şartı davet gelmesi değil. Paylaşabileceğimiz bir ortak politikanın ortaya çıkmasıdır. Böyle bir politika ortaya çıkarsa gideriz de destekleriz de. Bütün gücümüzle destek oluruz. Bu olmadan diğer konuların önemi yok. Şu anda ihtiyaç davetiye ihtiyacı değil'' dedi. 
     Baykal, sözlerini, ''Hiç kuşku duymasınlar. Bu sorunlar hepimizin ortak sorunlarıdır. Türkiye'yi 17 Aralık'tan önce mahcup etmeyiz, gerekeni hep beraber yaparız'' diye bitirdi. 
     
</TEXT>
</DOC>
