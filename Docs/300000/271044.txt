<DOC>
<DOCNO> 271044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/ekonomi/eko06.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Vergiyi kolaylaştıracağız 
</HEADLINE>
<TEXT>



Başbakan Recep Tayyip Erdoğan, yeni bir vergi reform paketi hazırlıklarının yapıldığını söyledi. Çerkezköy Organize Sanayi Bölgesi'nde Uğurteks Şirketler Grubu tarafından yaptırılan Uğurteks Boya Terbiye Fabrikası'nın açılış töreninde konuşan Erdoğan, Türkiye'nin şu anda en büyük sıkıntısının işsizlik olduğunu belirtti. İşsizlik konusunda TOBB ve TİM başkanlarıyla görüştüğünü belirten Erdoğan şunları kaydetti "TOBB ve TİM'in 2 milyon 400 bin üyesi var. Her üye bir işçiyi yanına alsa, 2 milyon 400 bin işsize iş bulabiliriz. Bunu yapın, ülkeyi bir anda rahatlatırsınız. 1 milyon 200 bin işsize iş bulacaklarını söylediler, fakat vergide hükümet bir kolaylaştırma yapsın diyorlar. Şu anda bir vergi reformu paketi hazırlıyoruz. Bu kolaylaştırmayı yine yapacağız." 
Çerkezköy'deki Uğurteks Fabrikası'nın açılışında konuşan TÜSİAD Başkanı Ömer Sabancı da, IMF destekli ekonomik programın kararlılıkla sürdürülmesi ve yeni bir IMF anlaşması ile pekiştirilmesi gerektiğini söyledi. 
Bu arada, Başbakan Recep Tayyip Erdoğan, Çerkezköy'deki Textron, Cohndeere ve Airbus uçaklarının elektronik sistemlerini üreten Hema Endüstri'nin ek tesislerini hizmete açtı. 


</TEXT>
</DOC>
