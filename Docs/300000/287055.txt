<DOC>
<DOCNO> 287055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun28.html </URL>
<DATE> 2004/11/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Berlin Duvarı hangi tarihte yıkıldı 
</HEADLINE>
<TEXT>

     Almanya'da yapılan bir araştırma, halkın 3'te 1'inin Berlin duvarının yıkılış tarihinin 9 Kasım 1989 olduğunu bilmediğini ortaya koydu. 
     ''Bildwoche'' adlı televizyon dergisi tarafından 1005 kişiyle yapılan araştırmaya göre, Berlin duvarının yıkılış tarihinin 9 Kasım 1989 olduğunu halkın yüzde 67'si doğru bildi. 
     ''9 Kasım 1989 tarihinde ne oldu '' şeklinde yöneltilen soruyu, Almanya'nın batısındaki eyaletlerde yaşayanların yüzde 82'si, ülkenin doğusundaki eyaletlerde yaşayanların da yüzde 63'ü doğru cevaplandırdı. 
     Bu soruyu doğru cevaplandıramayanların büyük çoğunluğunu gençlerin oluşturduğu kaydedilen araştırmada, 29 yaşın altındaki gençlerin yüzde 42'sinin, 9 Kasım 1989'un Berlin duvarının yıkılış tarihi olduğunu bilmediği ifade edildi. 
     
     KOHL HİÇ KİMSE ESKİ GÜNLERE DÖNMEK İSTEMİYOR 

     Öte yandan, Almanya'nın eski Başbakanı Helmut Kohl, hiç kimsenin Berlin Duvarı'nın yıkılma tarihi olan 9 Kasım 1989'un öncesine dönmek istemediğini söyledi. 
     Kohl, yarın törenle anılacak olan Berlin Duvarı'nın yıkılışının yıldönümü dolayısıyla Bild gazetesine yaptığı açıklamada, Almanların büyük çoğunluğunun birleşmeden dolayı çok mutlu olduklarını belirterek, ''Hiç kimse, duvarlı, tel örgülü ve ateş etme talimatı olan günlere dönmek istemiyor. İnsanlar özgürlüğü seviyor'' dedi. 
     9 Kasım 1989 tarihinin kendisi için özel bir anlam taşıdığını ifade eden Kohl, ''Anavatanımızın zorla bölünmesine bu tarihte son verildi. Duvarın yıkılışını, eski Doğu Almanya'da DDR yaşayan vatandaşlarımızın cesaretinin yanı sıra Mihail Gorbaçov ve George Bush'a 1988-1992 arası başkan baba Bush borçluyuz'' diye konuştu. 
     Kohl, iki Almanya'nın birleşme günü olan 3 Ekim'in resmi tatil olmaktan çıkarılması yönünde Almanya Başbakanı Gerhard Schröder ve Maliye Bakanı Hans Eichel tarafından getirilen öneriyi nasıl karşıladığına ilişkin soruya karşılık da ''Bu teklif saçmaydı ve benim için de utanç vericiydi. Bu, Almanya'nın birliğinden çoktan vazgeçen politikacılar tarafından ortaya atıldı. Duvarın yıkılmasından birkaç hafta önce de yeniden birleşmenin 'tehlikeli bir hayal' olduğunu söylüyorlardı'' dedi. 
     Almanya'nın 1990'dan bu yana çok şey elde ettiğini kaydeden Kohl, ''Yaptıklarımızla gurur duymamız için yeterli neden var. Belki yapacak daha çok şey var, ancak bunları da başaracağız'' dedi. 
     
</TEXT>
</DOC>
