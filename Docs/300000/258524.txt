<DOC>
<DOCNO> 258524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy06.html </URL>
<DATE> 2004/07/27/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
TRT'den lojman açıklaması Onarım tutarı yaklaşık 30 milyar lira 
</HEADLINE>
<TEXT>

     TRT Genel Müdürlüğü'nden yapılan açıklamada, TRT Genel Müdürü için tahsis edilen Gaziosmanpaşa'daki lojmanda yapılan bakım ve onarım işlerinin tutarının, yaklaşık 30 milyar lira civarında olacağının tahmin edildiği bildirildi. 
     TRT Genel Müdürlüğü'nden yapılan açıklamada, basında TRT'ye ait lojmanlarla ilgili bazı iddiaların yer aldığı hatırlatılarak, TRT Genel Müdürlüğü mülkiyetinde Ankara Gaziosmanpaşa Çayhane Sokak'ta bulunan 43 no'lu apartmanda, kurumun genel müdürleri için Kamu Konutları Yönetmeliği çerçevesinde lojman tahsis edildiği bildirildi. 
     Lojmanların gerekli bakım ve onarım işlerinin, Kamu Konutları Yönetmeliği çerçevesinde yapıldığı ifade edilen açıklamada, şunlar kaydedildi 
     ''Sözü edilen lojman ise daha önceki dönemlerde birleştirilmiş bir daire olup, kurumun eski genel müdürleri tarafından görev sürelerince kullanılmış ve 2003 yılının Mart ayından beri de boş kalmıştır. Dolayısıyla, uzun süredir bakımının da yapılamaması sebebiyle genel müdür lojmanında yapılması gereken bakım ve onarım işleri teknik heyet raporu ile belirlenmiştir. 
     Söz konusu bakım ve onarım işlerinin tutarının, haberde yazıldığı gibi 80 milyar lira olmayıp, inşaat devam ettiğinden yaklaşık 30 milyar lira civarında olacağı tahmin edilmektedir. 
     Ayrıca tadilatı devam eden lojmandaki sözü edilen jakuzi ödemesi de kurum tarafından yapılmamıştır.'' 

     
</TEXT>
</DOC>
