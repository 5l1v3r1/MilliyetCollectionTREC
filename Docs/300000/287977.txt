<DOC>
<DOCNO> 287977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun16.html </URL>
<DATE> 2004/11/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İsrail Parlamentosu Arap milletvekili Arafat'ın rüyası gerçekleşecek 
</HEADLINE>
<TEXT>

     İsrail Parlamentosu Knesset'in Arap milletvekillerinden ve Filistin lideri Yaser Arafat'ın yakın arkadaşlarından Doktor Ahmet Tibi, ''O halkımın lideriydi. Kudüs'e giden yolun ortasında hayatını kaybetti ama rüyası bir gün mutlaka gerçekleşecek'' dedi. 
     Arafat'ın Ramallah'taki karargahı Mukata'nın önünde basın mensuplarının sorularını cevaplandıran Tibi, Filistin halkının sadece bir lider kaybetmediğini, babasını yitirdiğini söyledi. 
     Tibi, ''O halkının bağımsızlığı için çalıştı. Çocukları burada, biz onun davasını sürdüreceğiz'' dedi. 
     ''İsrailliler şimdi ölümünü kutluyorlar'' diyen Tibi, ''Ölümüne sevinenler ahlak dersinden sınıfta kalmışlardır'' diye konuştu. 
     İsrail'i de eleştiren Tibi, barış ve güvenliğin sadece Tel Aviv'de değil, tüm Filistin toprakları için geçerli olduğunu söyledi. 
     Barış girişimi başkanı ve FKÖ davasının liderlerinden, halen İsrail'de hapishanede bulunan Mervan Barguti'nin kuzeni Mustafa Barguti de Arafat'ın sadece büyük bir lider ve Filistin hareketinin sembolü değil, olağanüstü karizması olan bir kişilik olduğunu söyledi. 
     ''Onu asla unutmayacağız'' diyen Barguti, ''Birçok yanlış yapmış olabilir Ama yine de bugünkü Filistin'in en önemli unsurudur'' dedi. 
     Barguti, Arafat'tan sonra ne olacağı ve ABD'nin Filistin'e seçimleri yaptırıp yaptırmayacağına ilişkin soru üzerine, ''Elbette yapılacak. Bu bizim isteğimizin bir parçası. Dünyanın tüm devletleri de bunu destekler. Amerika, Afganistan'da seçimleri destekliyor da burada neden desteklemesin. Bu demokratik yapının güçlenmesini de kolaylaştıracaktır'' dedi. Barguti, ''Elimizden gelen her şeyi ortaya koyacağız'' diye konuştu. 
     
</TEXT>
</DOC>
