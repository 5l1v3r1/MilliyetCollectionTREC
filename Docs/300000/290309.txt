<DOC>
<DOCNO> 290309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/ekonomi/eko05.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, 500 milyon dolar tahvil ihraç etti 
</HEADLINE>
<TEXT>



Hazine yurt dışında, 2015 vadeli 500 milyon dolarlık tahvil ihraç etti. Hazine'den yapılan açıklamada, ihraç edilen tahvilin faiz oranının yüzde 6.97 olduğu belirtilerek, aynı vadedeki ABD Hazine tahvillerine göre getiri farkının spread 286 baz puan olduğu kaydedildi. 
Açıklamada, 7 Ekim 2004 tarihinde ihraç edilen Mart 2015 vadeli dolar cinsinden uluslararası tahvilin 'artırımı' için Citigroup ve Morgan Stanley yatırım bankalarına yetki verildiği hatırlatılarak, artırımın 18 Kasım'da tamamlandığı, miktarın 500 milyon dolar olarak gerçekleştiği kaydedildi. 
Tahvil artırımına ilişkin tutarın 24 Kasım 2004 tarihinde Hazine hesaplarına gireceği belirtilerek, tahvil artırımının başarılı olduğu vurgulandı. Açıklamada şöyle denildi "Tahvilin faiz oranı, uluslararası sermaye piyasalarında bugüne kadar ihraç ettiğimiz dolar cinsinden tahviller içinde en düşük orana tekabül etmektedir. Tahvile, artırım tutarının 5 katından fazla talep gelmiş olması, yatırımcıların ülkemiz ekonomisine ilişkin olumlu beklentilerinin önemli bir göstergesidir." 


</TEXT>
</DOC>
