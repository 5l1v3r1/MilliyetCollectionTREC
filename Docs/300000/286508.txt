<DOC>
<DOCNO> 286508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonyas05.html </URL>
<DATE> 2004/11/05/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Soğukta griple savaşma, seviş 
</HEADLINE>
<TEXT>

     Soğuk havalar kış gribini tetikliyor. Uzmanlar güçlü bağışıklık sistemi için düzenli bir cinsel hayat öneriyor. 
     Avrupa ve Türkiye'de hava sıcaklığının hızla düşmesi beklenirken, uzmanlar kış gribi salgınına karşı uyarıyor. Kapı kolu, merdiven tırabzanı gibi ortak kullanım alanlarında saatlerce yaşayabilen grip virüsü, 24 saat içinde hastalığa sürüklüyor. 
     Hem ellerle yüze dokunarak burun ve göz bölgesine taşınarak ve hem de teneffüs edilen havayla bulaşan virüs, bir hapşırık ya da öksürükle milyonlarca mikrobun yayılmasına neden oluyor. 
     48 saat içinde hızla çoğalan kış gribi virüsü burun ve boğazda bulunan hücrelere işliyor. Kanda bulunan akyuvarların virüsü atmak için yoğunlaşmasıyla başlayan "yanma" gribin ilk işareti olarak biliniyor. 
     Virüsün yayılarak kendini gösterdiği ikinci ve üçüncü günde, burun bölgesinde duyulan yanma, öksürük, nezle ve boğaz ağrısına neden olan prostaglandin isimli bir hormonu tetikleyerek, hastalığın vücuda yayılmasına yol açıyor. Kan damarlarının burun bölgesinde şişmesi burunda tıkanıklığa neden olurken, vücutta yorgunluğa yol açan cytokins isimli proteini üreten akyuvarlar iştahsızlık, kas ağrıları ve ateş yapıyor. İlerleyen günlerde ise, akyuvarlar virüsü yenmeyi başarırken, diğer hücreler de interferon üreterek savaşa katılıyor. 
     
     HAFTADA İKİ KEZ CİNSEL İLİŞKİ 
     Vücudun direnç kazanmasıyla öncelikle grip virüsünün yayılması önleniyor. Onu izleyen iki hafta içinde, akyuvarların güçlenmesiyle enfeksiyona karşı vücut korunmaya alınıyor. Yaygın olarak bilinenin aksine, kış gribini başlatan en büyük etken ıslak saçla dışarı çıkmak değil, hastalarla yakın temas... Kış gribi virüsüne karşı, tavuk suyuna çorba öneren Nebraska Üniversitesi araştırmacıları, haftada iki defa cinsel ilişkiye girmenin de bağışıklık sistemini güçlendirdiğini ileri sürüyor. 
     
</TEXT>
</DOC>
