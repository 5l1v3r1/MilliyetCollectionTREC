<DOC>
<DOCNO> 253523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun19.html </URL>
<DATE> 2004/07/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
AB Komisyonu, Kıbrıs paketini onayladı 
</HEADLINE>
<TEXT>

     AB Komisyonu, Kıbrıslı Türklerin ekonomik izolasyondan kurtarılmalarını hedefleyen öneri paketini onayladı. 
     ''Kıbrıs Türk toplumunun ekonomik gelişmesine destek amacıyla mali yardım unsurları'' içeren öneri paketinde, Türk tarafına 3 yılda yapması öngörülen 259 milyon euro tutarındaki mali yardımın aktarım şekli belirleniyor. 
     Öneri paketi çerçevesinde KKTC ile AB arasında doğrudan ticaret yolları açılırken, Kıbrıslı Rumların veto yoluyla bu konudaki gelişmeleri engellemelerinin de önünü kesecek formül sunuluyor. 
     Adanın kuzeyinde kurulacak büro aracılığıyla projelere ve ticari işbirliği çalışmalarına kapıları açacak olan AB, Kıbrıs Rum Yönetimi'ni bu alanda devreden çıkarıyor ve yetkileri Ticaret Odası ile paylaşıyor. 
     Öneri paketinde, ticarette AB'ye sadece tamamı adanın kuzeyinde üretilmiş malların ihraç edilebileceği, bunlara dolaylı vergi uygulanmayacağı belirtiliyor. 
     AB Konseyi'nin onayına sunulan pakete göre Komisyon, kuzeye 2004'te 6, 2005'te 114 ve 2006'da 139 milyon euro aktarılmasını öngörüyor. 
     Paketin bu ayağının kabulü için oybirliği gerekiyor ve Rum Yönetimi'nin veto yetkisi bulunuyor, ancak Rumlar daha önceki açıklamalarında, mali yardıma karşı tavır almayacaklarını belirttiler. 
     AB Komisyonu'nun genişlemeden sorumlu üyesi Günter Verheugen, bugün bir basın toplantısı düzenleyerek konuya ilişkin soruları yanıtlayacak. 
     
</TEXT>
</DOC>
