<DOC>
<DOCNO> 283418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun64.html </URL>
<DATE> 2004/10/26/ </DATE>
<TIME> 23.25 </TIME>
<AUTHOR>  </AUTHOR>
<HEADLINE>
Erdoğan akşam yemeğinde Schröder ile bir araya geldi 
</HEADLINE>
<TEXT>

     Başbakan Recep Tayyip Erdoğan, Berlin'deki temaslarının ardından Almanya Başbakanı Gerhard Schröder tarafından onuruna verilen akşam yemeğine katıldı. 
     Başbakan Erdoğan, Adlon otelinde verilen ve yaklaşık 2 saat süren yemekten sonra yaptığı açıklamada, ''Gayet güzel bir yemek oldu. Türk iş adamlarımızla birlikte ve geleceğe yönelik olarak özellikle AB sürecinde müşterek neler yapabileceğimizi masalarda da dertleştik, konuştuk. Olumlu bir süreç, gayet memnunuz'' dedi. 
     Schröder de yemek sonrasındaki açıklamasında, ''Dostlarla buluştuk ve aralık ayında 3 noktayı gerçekleştirebileceğimiz konusunda görüş birliğine vardık'' diyerek şöyle devam etti 
     ''Birincisi 17 Aralık'ta Türkiye ile üyelik müzakerelerine başlanması yönünde karar alınmasını sağlayabileceğimizi konuştuk. Hem de tam üyelik hedefiyle. Başka amaçla değil. 
     İkincisi, bu müzakerelere başlanması için tarih de alabileceğimizi düşünüyorum. Bu tabii ki 2005 yılı içinde olacak. 
     Üçüncüsü AB Komisyonu'nun da önerdiği gibi müzakereler 'sonucu açık' sürdürülecek, ancak belirli bir süre içinde kendimize koyduğumuz hedefe ulaşacağımız konusunda iyimserim.'' Basın mensuplarının alınmadığı yemeğe katılan Avrupa Parlamentosu Milletvekili Vural Öger, Alman ya da Fransız toplumlarının Türkiye'nin üyeliğine ''hayır'' diyebileceğini, önemli olanın Başbakan Schröder ve Fransa Cumhurbaşkanı Jacques Chirac'ın görüşleri olduğunu belirterek, ''Chirac'ın attığı bir imza var. Komisyon tavsiyede bulunursa müzakerelere hemen başlanır diye. Attığı imzayı tanımaya mecbur'' dedi. 
     Schröder'in yemekteki konuşması hakkında gazetecilere bilgi veren Öger, Almanya Başbakanı'nın 17 Aralık'ta müzakerelere başlanması konusunda çok iyimser olduğunu söyledi. Öger, Schröder'in ''2005 yılı içinde bu olur, yıl sonuna kalmaz. 2005 yılının Aralık ayında müzakereler başlar diye bir şey yok. Biz Türkiye'ye bir vaatte bulunduk. Türkiye şartları yerine getirirse biz bu vaate uymak zorundayız, inandırıcılık bunu gerektirir'' dediğini anlattı. 
     Türk-Alman Sanayi ve Ticaret Odası Başkanı Kemal Şahin de Schröder'in Türkiye'ye müzakere tarihi verileceğinden emin olduğunu belirterek, ''Schröder, Fransa-Almanya ve Türkiye-Almanya dostluğundan bahsetti. Sonuçta herhalde Chirac ''bu iş olur'' demiş ki Schröder bu kadar açık ve net konuştu'' dedi. 
     Schröder'in çok açık bir konuşma yaptığını kaydeden Şahin, Schröder'in ''Bu tarihi bir gün. Türkiye ve Avrupa için tarihi bir dönüm noktası. Biz çok net olarak Türkiye'nin AB'ye girmesini destekledik. Geçmişten gelen bir dostluğumuz var. Ve buna uygun olarak Türkiye'ye verilen sözü yerine getireceğiz, 17 Aralık'ta ''evet'' diyeceğiz. Bunun ardında tam üyelik vardır, başka bir ara yol yoktur. Müzakereler 2005 yılında başlayacaktır. Pazarlık yöntemi diğerlerinden farklı olmayacaktır'' dediğini iletti. 
     Şahin, Schröder'in ''25 ülkeli AB'de sorunlar çıkacağını, ancak hedeflerden sapma olmayacağını, 2005 yılında pazarlığın başlayacağını, bunu diğer dostlarıyla görüşeceklerini'' söylediğini anlattı. 
     Başbakan Erdoğan'ın ise yemekte konuşma yapmadığını ifade eden Şahin, ''Ancak Erdoğan çok sevinçliydi. Chirac'la da görüşme olumlu geçmiş. O mesajları aldık. Dolayısıyla Almanya-Fransa ekseni bu işe karar vermiş durumda. Zannediyorum başka engel kalmadı'' dedi. 
     Başbakan Schröder'in yemeğine Dışişleri Bakanı Abdullah Gül, Maliye Bakanı Kemal Unakıtan ile birlikte bazı Türk ve Alman işadamları katıldı. Başbakan Erdoğan ve heyeti, daha sonra Türkiye'ye dönmek üzere Berlin-Tegel Havaalanı'na hareket etti. 
     
     BAŞBAKAN ERDOĞAN BERLİN'DEN AYRILDI 

     Almanya'nın başkenti Berlin'de Fransa Cumhurbaşkanı Jacques Chirac ve Almanya Başbakanı Gerhard Schröder ile görüşen Başbakan Recep Tayyip Erdoğan temaslarını tamamlayarak Türkiye'ye hareket etti. 
     Başbakan Erdoğan, Berlin-Tegel askeri havaalanından Türkiye'nin Berlin Büyükelçisi Mehmet Ali İrtemçelik tarafından uğurlandı. 
     Erdoğan, bugün Birlik 90 Yeşiller partisi eş başkanları Claudia Roth ve Reinhard Butikofer ile büyükelçilikte bir araya geldi. 
     Almanya Başbakanı Schröder ve Fransa Cumhurbaşkanı Chirac ile görüşen Erdoğan, THY'nın 36 adet Airbus yolcu ucağı satın almasına ilişkin protokolün imza törenine ve Schröder'in, onuruna verdiği akşam yemeğine katıldı. 
     
</TEXT>
</DOC>
