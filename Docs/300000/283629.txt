<DOC>
<DOCNO> 283629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/spor/aspo.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'in izindeyim 
</HEADLINE>
<TEXT>


Hagi, Fatih Terim'in çok büyük bir hoca olduğunu söyledi, "Onun felsefesini benimsedim" dedi. Rumen hoca, takımı, UEFA Şampiyonu kadronun seviyesine getirmek istediğini de belirtti 

ÖZEL RÖPORTAJ HALİL ÖZER 


Hagi ile hoş beş etmek zordur. Her an sinirlenebilir. Bazen de hiç ummadığınız kadar sakin ve güleryüzlüdür. Ancak her sorunuza çok açık yanıt verir. İş ciddiyeti, röportajda bile belli olur. Hazırlanır karşınıza öyle çıkar. 8 yıldır onunla birçok röportaj yaptık. İlk gün nasılsa bugün de aynı. Yani Hagi ile röportaj yapmak bir zevktir. Aynı dün Florya'da olduğu gibi. 

- Neden Bükreş'te bir çiftlik satın alıp ayaklarını uzatmadın 
- Denedim, ama olmuyor. Futbol dışında kalamıyorum. Futbolu bıraktığım an, hayatımın en kötü anıydı. Bu işi büyük zevkle yapıyorum. Tüm benliğimde yüzde yüz futbol sevgisi var. Ailemden bile ön planda. Bunu kendileri de biliyor. 
- Sen gittin, Galatasaray serbest atıştan gol atmayı unuttu. Şimdi Baliç için çok uğraşıyorsun. Ama olmuyor. Çıkıp siz mi atacaksınız 
- Bu konuda artık unutulmam gerekir. Bu vuruşları yapacak oyuncular mevcut. Şu anda korner ve serbest atışlarda etkili değiliz. Çok az verim alıyoruz. Ama bu konuda sıkı çalışıyoruz. Vuruşu yaparken, inanmak lazım. En önemli kural bu. 
- UEFA Kupası'ndan sonra futbolcularınız hep doymuşlukla suçlandı. 
- Dün yaptıklarımız bugün için geçerli değil. Bu başarılar günlüktür. Futbolda yaşam devam ediyor. Başarı hep orada duruyor. Başarıya ulaşmak için de engelleri aşmak lazım. Bu başarıyı elde ederken saygıyı da kazanırsınız. İşte onlara, bunları söyledim. Pes etmediler. Birlikte kazanacağımızı anladılar. 
- Sezon başında çaylak bir antrenör olarak başarılı olamayacağınız düşüncesi vardı. Bu sizi rahatsız etti mi 
- Hayır etmedi. Bunları spekülasyon olarak gördüm. Yaptığım işe inanıyorum. Bütün gücüm bu. Kendime güveniyorum. Mesleğime saygı gösterirsem, bir gün bunun karşılığını alacağıma inanıyorum. Ben talepleri fazla olan bir insanım. Sürekli kazanmak istiyorum. Henüz yolun başındayım. Çok büyük bir ismim var. İnsanlar diğerlerini nasıl değerlendiriyorsa, bana da bu değerlendirmeyi yapmak için zaman vermeleri lazım. Tünelin ucunda ışığı görüyorum. Bir insan işine inanırsa, başarı yüzde yüz gelir. Elbette inişli çıkışlı günler olacak. Ve ben, her gün yeni şeyler öğreniyorum. 
- Kendisine dikkat etmeyen futbolcuyu anlayabiliyor musunuz 
- Futbolda 26 yılım geçti. Hemen anlarım. Hiç kimse beni kandıramaz. Onların saha dışında neler yaptığı beni ilgilendirmez. Ama iş idmana gelince değişir. 
- Tomas ile Song'u, Popescu ve Bülent ile kıyaslar mısınız 
- Hayır böyle bir kıyaslama yapamam. İnşallah bu takım da, o takımın seviyesine gelecek. Tüm idealim bu. Şimdi zor bir dönem geçiriyoruz. Hem başarıyı hedefliyoruz, hem de geleceğin temellerini atmaya çalışıyoruz. 
- Beşiktaş ve Fenerbahçe maçı var. Sizde koyu Beşiktaşlı oldunuz mu 
- Hayır beni hiç ilgilendirmiyor. Ben yüzde 99 kendi takımımla ilgileniyorum. Kim ne yaparsa yapsın. Herşey güzel giderse bu ligde şampiyon oluruz. 
- Hakan Şükür'ün milli takıma alınmaması nasıl etkiledi 
- Hakan Şükür benim en büyük avantajım. 34 yaşında olmasına rağmen fizik kondisyonu en üst düzeyde. Benim için önemli olan, onun Galatasaray'da olması. 
- Galatasaray sizin için ne anlam ifade ediyor 
- Galatasaray çok büyük bir marka. Elbette diğer takımlara saygım var. Ancak en büyük isim Galatasaray'dır. Avrupa'da başardıklarını başka Türk takımının başarması çok zor. Zaten bu sezon, üç ay içinde bu anlaşıldı. 
- Peki Galatasaray bu başarıyı bir daha elde eder mi 
- Evet Galatasaray bu başarıyı yine elde edebilir. Hem de seneye. Elbette kazanacağımızın garantisi yok. Ama ben inanıyorum. Çalışırsak biz bu işi başarırız. Önümüzdeki sene çok daha güçlü bir Galatasaray izleyeceksiniz. 
- Bir hoca olarak Fatih Terim'den neleri örnek aldınız 
- Bu soruyu sorduğunuz için çok teşekkür ederim. Fatih Terim çok büyük bir hoca. Bu takımı başarıya götüren odur. Terim bu takıma çok şey verdi. Sürekli başarıyı hedefledi. Bu onun felsefesiydi. Hiç aksini düşünmedi. Birlikte çok güzel günler geçirdik. Aramızda çok iyi bir ilişki vardı. Onun felsefesini ben de takip ediyorum, izinden gidiyorum. Sadece benim değil, her hocanın Terim'in izinden gitmesi ve onun felsefesini benimsemesi gerekir. Tabii ki futbolcular çok önemli. Onlar seni büyütür. Ben, onlarsız yapamam. 

'Kendime kızdım' 
"Galatasaray'da göreve geldiğimden bugüne kadar en çok kendi hatama kızdım. Gaziantep maçında galip gelmek için takımımı çok zorladım. Dengelerini bozdum. Bu büyük hataydı. Zaten sonuçta da yenildik. Kendime sinirlendim. O maçı tekrar tekrar izledim. Ve kendi kendime bir daha böyle bir hata yapmayacağım konusunda söz verdim". 

'Şarap gibiyiz' 
"Şaraptan iyi anlayan biri, yıllanmış şarabın tadını hemen farkeder. Biz de şarap gibiyiz. Eski oyunculara inandım. Onlar, zaferin ne olduğunu bilen insanlar. Ben bu takımın gücüne inanıyorum. Galatasaray'da bu güç sadece futbol takımında yok. Camiada var. Zaten bu güçle UEFA Kupası'nı ve Süper Kupa'yı kazandık". 

'İyi insanım' 
"Ters insan değilim. Aksine sosyal, titiz ve disiplinli bir insanım. Karşımda olanların da aynı şekilde hissetmesini isterim. Herşeyde kusur ararım. Hiçbir zaman, 'Aman boşver' diye başımı çevirmem. Detaylara ilgisiz kalmam. İyi insan olduğumu biliyorum. Ve bütün ilişkilerim de saygıya dayanır. Herkesin profesyonel olmasını isterim". 

'Alex çok akıllı' 
"Fenerbahçeli Alex çok akıllı. Ancak her oyuncunun zaafının olduğunu unutmamak lazım. Aslında iyi bir uyum sağladı. Pozisyon almasını çok iyi biliyor. Şimdilik ligde Fenerbahçe'ye çok yardımcı oluyor. Futbolu çabuk oynuyor. Fenerbahçe için iyi bir transfer. Ancak Alex'i, Şampiyonlar Ligi'nde de görmek lazım". 

Hagi'ye tam puan 
SARI - Kırmızılı takımın üst üste aldığı başarılı sonuçlar, Hagi'ye olan desteği ve inancı da artırdı. "www.galatasaray.com" internet sitesinde gerçekleştirilen ve "Alınan skorlar, oynanan futboldan sonra Hagi'ye olan güveniniz daha da arttı mı " sorusunun yöneltildiği ankete toplam 12 bin 383 kişi katıldı. 11 bin 505 yüzde 92.9 kişi 'evet' derken, 'Hayır' diyenlerin oranı ise 878 kişide yüzde 7.1 kaldı. 

Türkiye karnesi 
Bursaspor O G B M A Y P 12 2 4 6 13 20 10 

Galatasaray O G B M A Y P 18 12 2 4 36 19 38 


</TEXT>
</DOC>
