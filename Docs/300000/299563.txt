<DOC>
<DOCNO> 299563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo28.html </URL>
<DATE> 2004/12/21/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Basketbolu sevenler, genç, sportif ve yüksek gelirli... 
</HEADLINE>
<TEXT>

     ULEB Avrupa Basketbol Ligleri Birliği tarafından açıklanan bir araştırmanın sonuçlarına göre, aralarında Türkiye'nin de bulunduğu 10 ülkede, basketbol sporunu sevenlerin ağırlıkla genç, sportif ve geliri yüksek kişilerden oluştuğu belirlendi. 
     ULEB Erkekler Avrupa Ligi'nde takımı bulunan 13 ülkeden 10'unda gerçekleştirilen araştırma, Türkiye'nin yanısıra Fransa, Almanya, Yunanistan, İsrail, İtalya, Polonya, Rusya, Slovenya ve İspanya'da yapıldı. Alman bir spor şirketi söz konusu ülkelerde toplam 7 bin 500 aileyle telefonla görüşürken, İspanyol bir şirket ise, aynı ülkelerde 4 bin anket gerçekleştirdi. 
     Araştırmanın sonuçlarına göre, basketbol tutkunlarının profili şöyle 
     ''Genç, spor yapıyor, genel nüfusa göre geliri yüksek, daha çok tüketiyor, teknolojiye dayalı ürünlere daha çok yatkın.'' Bu arada araştırma, basketbolun televizyonda en çok tercih edilen ikinci spor olduğunu da gösterdi. Basketbolun, çocukların televizyonda en çok izlediği spor branşı ve taraftarlarının çoğunun aynı zamanda futbol taraftarı olduğu da belirlendi. 
     Ayrıca, araştırma sonuçlarının ülkeden ülkeye pek değişmediği, 10 ülkede elde edilen sonuçların oldukça tutarlı olduğu da belirtildi. 
     
</TEXT>
</DOC>
