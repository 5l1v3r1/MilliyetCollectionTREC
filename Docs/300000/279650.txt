<DOC>
<DOCNO> 279650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/yazar/akyol.html </URL>
<DATE> 2004/10/13/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CNN Türk beş yaşında 
</HEADLINE>
<TEXT>


CNN Türk geçen gece kuruluşunun 5. yıldönümünü kutladı. Nereden nereye... 
1998 yılının nisan ayıydı. Aydın Doğan Bey Almanya'dan bana telefon açtı 
- Karar verdim, yeni bir haber kanalı kuracağız, başına sen geçeceksin. Gelince görüşürüz. 
Bu işin uzmanı değildim, tereddüt ediyordum. Aydın Bey, "Uzmanlık konularında çok iyi elemanlarımız olacak, sen genel doğrultuyu ve yayın stratejisini götüreceksin, liderlik edeceksin" dedi. 
Ve mükemmel bir kadro kuruldu. Her şeyden önce, tepemizde İcra Kurulu Başkanı Mehmet Ali Yalçındağ... Hem insani değerler, hem işadamlığı ve yöneticilik açısından kusursuz bir insan. 
Genel Müdür Yardımcısı Efe Önbilgin planlamadan bütçeye bütün "iş" tarafını ve CNN ile müzakereleri yüklendi. Başarılı olduğu için bugün Genel Müdür'dür. 
Kurucu Genel Yayın Müdürü Mehmet Ali Birand'dı. Birand ve haber, biri öteki demek Onun yönetim işlerine hapsolmayıp günün "manşet"lerini atması daha yararlı olacaktı. Genel Yayın Müdürlüğü'nü, Türkiye'nin en başarılı televizyon habercilerinden Ferhat Boratav üstlendi. 
Ve ilk haber müdürlerimiz Çiğdem Anad, Ahmet Sever ve Gürkan Zengin... İlk ekonomi haberleri müdürümüz Enis Berberoğlu... Ve program müdürümüz Başar Başarır... 
İşte CNN Türk'ü, dünyada bir "başarı modeli" haline getiren 'lider kadro' böyle kuruldu. "Kanal 24" adıyla Ekim 1998'de yayına çıkılacaktı... 

TESADÜF... Arzuhan Yalçındağ, Cannes TV festivalinde CNN'den Ron Ciccone ile tanışıyorlar, konuşuyorlar Türkiye'de kurulacak yeni haber kanalı neden CNN ile işbirliği yapmasın 
CNN ile müzakereler altı ay sürdü 660 sayfalık anlaşmalar imzalandı. Bu anlaşmalardan biri "yayın dürüstlüğü" editorial entegrity adını taşır. Dürüst, objektif ve tarafsız haberciliğin ilkeleri... 
Geçen gün 5. yıldönümü kutlamalarına katılmak üzere Türkiye'ye gelen CNN'in 'bir numaralı' ismi Philip Kent anlattı 
- Ortaklık kararı vermeden önce çok inceleme yaptık. Bu bölgede en uygun ülke Türkiye, en uygun grup Doğan Grubu idi. Çünkü bizim için sadece mali güç yetmez, yayında bağımsızlık ve tarafsızlık çok önemli. Onun için Doğan Grubu ile ortak olmaya karar verdik. 
Daha sonra CNN Ortadoğu ve Asya'da başka gruplarla konuştu, ama kimini mali bakımdan şuna buna bağımlı, editoryal bakımdan ise prensipsiz buldu. 
CNN Türk, kendi modelinde tek olmaya devam ediyor. 
Başlangıç sırasında, neredeyse vazgeçmeyi düşünecek kadar sıkıldığımız zor zamanlarda, Aydın Doğan bize cesaret verdi, ufuk açtı. Gördüm ki, iş aleminde büyük grupları kuran liderler aynı zamanda büyük vizyon sahibi oluyor. 
Koç ve Sabancı gibi liderler de öyle değil miydi 

GAZETELER toplumun belli kesimleriyle "okuyucu" olarak özdeşleşir, o bakımdan politik eğilimleri vardır, olmalıdır da... 
Ama haber televizyonu herkese hitap eder. Haberde dürüstlük bütün yayın organları için ahlaki bir mecburiyettir ama yaklaşımda tarafsızlık haber televizyonculuğu için şarttır. 
CNN Türk haberleriyle ve programlarıyla bunu başarmıştır. Üstelik pek çok "ilk haber" CNN Türk imzasını taşıyor, birçok gazete ve dünya televizyonları için CNN Türk bir referans kaynağı haline gelmiştir. 
Elbette 'refikimiz' NTV de çok başarılı bir haber kanalıdır bunu açıkça ifade etmek isterim. Ama CNN Türk'ü 'içeriden' biliyorum. Beş yılda alınan mesafeyi 'içeriden' görüyorum. 
CNN Türk, teknoloji ve yatırım olarak CNN ile ortaktır. Ama tamamen Türk personelin yönettiği, tamamen Türk personelin çalıştığı, tamamen bağımsız bir haber kanalıdır. 
Ne büyük zorluklarla yola çıktığımızı biliyorum. Beşinci yıldönümünde CNN Türk'ün geldiği başarı düzeyini görünce kendi kendime dedim ki 
- Arkadaşlarımın başardıkları, beş yıl önceki hayallerimizi aştı 
Bütün CNN Türk çalışanlarını kutluyorum... 



</TEXT>
</DOC>
