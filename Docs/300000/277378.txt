<DOC>
<DOCNO> 277378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun04.html </URL>
<DATE> 2004/10/05/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Rumsfeld'den 'U' dönüşü El Kaide-Saddam bağlantısını gösteren kanıt yok 
</HEADLINE>
<TEXT>

     ABD, devrik Irak lideri Saddam Hüseyin'le El Kaide örgütü arasında bağlantı olduğunu gösteren ''resmi kanıt'' bulamadığını itiraf etti. 
     Savunma Bakanı Donald Rumsfeld, dün gece Dışilişkiler Konseyi adlı fikir kulübünde konuşurken, El Kaide'yle Saddam rejimi arasındaki ilişkilerin 8-10 yıl öncesine gittiği yolunda daha önce yaptıkları açıklamaların tersine, bu ilişkileri gösteren kanıt bulamadıklarını söyledi. 
     ''Her ikisi arasında bağlantı olduğuna dair sağlam kanıtlar görmedim'' diyen Rumsfeld, istihbarat servislerinin bir yıl içinde bu konuda sundukları raporların ''şaşırtıcı şekilde'' dağınık ve çelişkili olduğunu kaydetti. 
     El Kaide-Saddam bağlantısı, Amerikan yönetiminin 11 Eylül 2001 saldırılarından sonra dünyada izlemeye başladığı ''terörle mücadele stratejisinin'' ve Irak saldırısının en önemli gerekçesi olarak takdim edilmişti. Rumsfeld, 2002 eylülünde, bu konuda ellerinde ''güvenilir istihbarat'' bulunduğunu söylüyordu. 
     
     İRAN'A SUÇLAMA 

     Rumsfeld, konuşmasında ayrıca İran'ı Irak'ın işlerine karışmakla suçladı. 
     ''Irak seçimlerine nüfuz etmeye çalışıyorlar'' diyen Amerikalı bakan, ''Irak'a para ve silah gönderiyorlar, bunu saldırgan şekilde yapıyorlar'' dedi. 
     Rumsfeld, İran'ı El Kaide militanlarına kucak açmakla da suçladı. 
     
</TEXT>
</DOC>
