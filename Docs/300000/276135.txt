<DOC>
<DOCNO> 276135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/yazar/pulur.html </URL>
<DATE> 2004/09/30/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Yazı Tura Tura Yazı... 
</HEADLINE>
<TEXT>


FİLM bitip ışıklar aydınlamaya başlayınca, arkada oturan iki delikanlıdan biri "Berbat oldum " dedi. 
"Berbat oldum " demenin argodan çevirisi "Çok etkilendim, çok üzüldüm, kafam karıştı, müthiş bir şey " demekti, herhalde... 
Şöyle dönüp baktık, eğer kendimize güvenebilseydik, sesimizin titremeyeceğine, boğazımızda düğümlenen duygularımıza engel olacağımıza güvenebilseydik "Biz de öyle " diyecektik... 
Uğur Yücel'in "Yazı Tura" filmini seyretmiştik... 

"YAZI - Tura" 1999 yılında geçen iki hik yenin filmidir, iki gencin hik yesi... 
Biri, Göremeli futbolcu "Fenerbahçeli Rıdvan"a benzediği ya da kendisini benzettiği için "Şeytan Rıdvan", diğeri de, İstanbul delikanlısı "Hayalet Cevher"... Güneydoğuda birlikte askerlik yapmışlar, savaşmışlar, "Şeytan Rıdvan" mayına basıp sağ ayağını kaybetmiş, top oynaması artık olanaksız, bir kıza şık, içkiye ve esrara vermiş kendisini. Oysa ikisinin de ne hayalleri vardır önceden... 

"HAYALET Cevher" İstanbul'da çek ve senet tahsilatı yapıyor bir kadın berberinin yanına takılıyor, uyuşturucu deniyor, babasıyla birlikte oturuyor, annesi daha önce ölmüş, son umudu, Halkalı tren istasyonunda açacağı "Gazi Büfesi"dir. 

"ŞEYTAN Rıdvan" Göreme'de kaderini yaşarken, "Hayalet Cevher"i deprem vuruyor, büfe yıkılıyor, amcası depremde ölüyor, babasını enkaz altından o çıkarıyor. 

DEPREM, "Cevher"in hayatının dönüm noktası oluyor, Yunanistan'dan bir ana - oğul çıkageliyor, kadın Cevher'in babasının ilk karısıdır, İstanbul Rumlarındandır kovulunca oğluyla çekip gitmiş, televizyonlarda, enkaz altından çıkarılan ilk kocasını ve oğlunun babasını görünce hemen İstanbul'a gelmiştir. 

EVET, bu film insanı, insan olanı berbat eder binlerce "Şeytan Rıdvan", binlerce "Hayalet Cevher" gözünüzün önünde canlanır, bir savaşın, terörle savaşın kurbanlarıdır onlar... 

YA Atina'dan eski kocası için oğluyla birlikte gelen "Madam Tasula"nın hatırlattıkları... 
Eğer yaşınız bizim gibi elveriyorsa. İstanbul'un o günlerini hatırlarsınız, Rumlarla iç içe, bu şehrin insanları olarak yaşadığımız günleri, mahallenin "Tasula teyzeleri"ni ya da "Niko amcaları"nı, paskalyada tokuşturup kırdığımız boyalı yumurtaları, bizim evlerden onlara gönderilen aşureleri, onlardan gelen sakız reçellerini, neleri neleri hatırlamazsınız ki 

BİR dönemin tarihi, cilt cilt kitaplara sığmaz... 
Hele o dönemin toplum incelemesi için kaç bin sayfa tezler hazırlanır. 
Uğur Yücel bunu bir filmle yapmış... 
Kenan İmirzalıoğlu ve Olgun Şimşek'e de "çıkın gösterin " demiş. 
Yazı da gelse, tura da gelse... 
Kazanan kim, kaybeden kimler .. 
Filmi seyrettikten sonra düşünsenize... 



</TEXT>
</DOC>
