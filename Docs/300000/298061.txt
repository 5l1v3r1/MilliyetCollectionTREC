<DOC>
<DOCNO> 298061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/dunya/adun.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Parlamento 'evet' dedi 
</HEADLINE>
<TEXT>


Avrupa Parlamentosu, Türkiye ile müzakerelerin başlatılmasını öneren raporu onayladı. İmtiyazlı ortaklık önergesi reddedildi 

Güven Özalp - Brüksel 


Avrupa Parlamentosu AP , Avrupa Birliği AB liderlerinin Türkiye'nin müzakerelere başlayıp başlamamasına ilişkin olarak alacakları karara 2 gün kala, Hollandalı Hıristiyan Demokrat Parlamenter Camiel Eurlings tarafından hazırlanan Türkiye raporuna güçlü bir çoğunlukla destek verdi. Türkiye'den bazı konularda ek adımlar atmasını talep eden ve Konsey'e müzakerelere vakit geçirmeden başlanmasını öneren rapora, 407 parlamenter kabul oyu verdi. 262 parlamenter raporun geçmemesi yönünde oy kullandı. 
AP oylamasından evet oyunun çıkmasında Sosyalist, Liberal ve Yeşiller gruplarının çabaları etkili oldu. Çıkan sonuç Türkiye'nin üyeliğine karşı olan Hıristiyan Demokratlar açısından "hezimet" olarak nitelendiriliyor. Hıristiyan Demokrat grup bütün çabasını rapora imtiyazlı ortaklık ifadesini ekletme üzerine oturtmuştu. Ancak bunda başarı sağlayamadılar. Dışişleri Komisyonu oylamasında olduğu gibi genel kurul oturumunda da, imtiyazlı ortaklık fikri reddedildi. Ermeni soykırımı ve Kıbrıs konusu ise Türkiye aleyhinde olan unsurlar olarak göze çarptı. 

B planı yok 
Oylamanın ardından AP Başkanı Josep Borrell, bir basın toplantısı düzenledi. Borrell, "Parlamento, müzakerelerin geciktirilmeden başlamasını istemektedir" dedi. Parlamentonun tam üyelik dışında bir seçenek istemediğini belirten Borrell, kararın parlamentonun görüşlerinin yansıtması bakımından çok önemli olduğunu söyledi. Borrell, Avrupa'nın kaygısının Türkiye'yi bilmemelerinden kaynaklandığını belirtti. 
Raportör Eurlings ise ilerlemelere karşın h l bazı boşluklar bulunduğunu belirterek, "Türkiye'ye adil bir şans vermemiz gerekiyor" dedi. Eurlings, "Ermeni, Kıbrıs ve Güneydoğu konularında Türkiye bir şeyler yapmalı" diye konuştu. 
AP tarafından oylanan raporun Türkiye açısından herhangi bir bağlayıcılığı yok. Ancak AB'de halkın temsil edildiği tek organ olması nedeniyle liderler AP'nin görüşünü her zaman dikkate alıyorlar. 

Raporda 'soykırım' da var 

Raporda Türkiye'ye yönelik çağrı ve istekler arasında öne çıkan unsurlar şunlar 
Müzakerelerin vakit geçirilmeden başlatılması. Müzakerelerin başında siyasi kriterlerin uygulamaya sokulmasına öncelik verilmesi. AB Komisyonu tarafından gerektiğinde müzakerelerin askıya alınmasını öngören ve yakın denetim süreciyle etkili siyasi diyalog mekanizmasının işletilmesi. AP'nin 1987'de aldığı ve Ermeni soykırımını tanıyan kararına atıfta bulunularak, "soykırımın tanınması" ve Ermeni halkıyla barış yapılması. Patrikhane'nin evrensel ekümenik yapısını, kamusal alanda tanınması ve bunun kullanılabilmesine olanak tanınması. Yeni bir anayasa hazırlanması. 

Gizli oya ilginç protesto 

AP içtüzüğünde yer alan gizli oylama sistemi, Türkiye raporu için devreye sokuldu. 84 değişiklik önergesinden ikisi ve nihai oylama için bu sistem işletildi. İçtüzüğe uygun olmasına karşın bu yöntem oturum sırasında protesto edildi. Yeşiller Grup Eşbaşkanı Daniel Cohn-Bendit'in başını çektiği inisiyatif çerçevesinde Türkiye'ye destek veren çok sayıda parlamenter, olayı protesto etmek için pankart açtı. Türk ve AB bayraklarının yan yana yer aldığı pankartlarda "evet" ibaresi yer alıyordu. Türkiye taraftarı çok sayıda parlamenter bu eyleme destek verdi. Eylemle ilgili CNN Türk'ün sorularını yanıtlayan Cohn-Bendit, "evet" pankartlarını kendilerinin hazırladığını vurguladı. 

Barroso Kesin tarih verilmeli 

Türkiye'nin Avrupa Birliği AB sürecine son yıllarda büyük destek veren AB Komisyonu, yine tam destek açıkladı. Avrupa Parlamentosu AP Genel Kurulu'nda konuşan AB Komisyonu Başkanı Jose Manuel Barroso, bugünkü liderler zirvesinde Türkiye'ye, müzakerelere başlanması konusunda kesin tarih verilmesi gerektiğini söyledi. 
AB'nin, Türkiye'ye verilen taahhütleri yerine getirmesinin ve müzakerelerin başladığını açıklamasının zamanının geldiğini belirten Barroso, "Kesin tarih belirtilmeli. Üyelik sürecinin sonuca bağlanmamış olduğunu ve sonucun önceden garanti edilemeyeceğini kabul ediyoruz" diye konuştu. Barroso, Türkiye ile üyelik görüşmelerinin başlatılmasına "evet deme zamanının geldiğini" belirterek, ayrıcalıklı ortaklık seçeneğine karşı olduğunu söyledi. 
Fransız medyasına da konuşan Barroso, "Eğer başta üyelik için bir başka kategori olduğu söylenirse, Türklere karşı adil davranılmamış olur. Bu gerçekten Türkiye'nin üye olmak isteyen diğer ülkelere göre kendisine ayrımcılık uygulandığı hissine neden olur" dedi. 


</TEXT>
</DOC>
