<DOC>
<DOCNO> 283572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonyas01.html </URL>
<DATE> 2004/10/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Avrupalılar daha az çalışıyor... 
</HEADLINE>
<TEXT>

     Uluslararası Çalışma Örgütü ILO tarafından yayınlanan bir rapora göre Avrupalılar, Amerikalılar, Avusturyalılar, Japonlar ve Yeni Zelandalılara göre çok daha az haftalık çalışma saatine sahipler. 
     Raporda, ABD, Avustralya, Japonya ve Yeni Zelanda'da toplam iş gücünün beşte biri haftada en az 50 saat çalışırken, Avrupa ülkelerinde bu oranın onda bir olduğu kaydedildi. 
     BM Basın Merkezi'nden yapılan bir açıklamaya göre, Avrupa ülkelerinin çoğunda ABD, Japonya, Avustralya gibi ülkelere nazaran çalışma haftası çok daha kısa sürmekte. 
     Rapora göre, haftada 50 saatin üzerinde çalışanların toplam işgücünün yüzde 28,1'ini oluşturduğu Japonya, en çok çalışan ülkeler arasında başta gelirken, Japonya'yı yüzde 21,3 ile Yeni Zelanda takip ediyor. 1990'larda haftada 50 saatin üzerinde çalışan iş gücünün oranının yüzde 15 olduğu ABD ve Avustralya'da ise bu oranın yüzde 20'ye yükseldiği kaydediliyor. 
     Avrupa Birliği AB üyesi ülkeler arasında ise haftada 50 saatin üstünde çalışanların oranı yüzde 1,4 olan Hollanda en az çalışan ülke durumundayken, Yunanistan ve İrlanda'da bu oranın yüzde 6,2 olduğuna dikkat çekiliyor. İngiltere'de ise iş gücünün yüzde 15,5'inin haftada 50 saatin üzerinde çalıştığı belirtiliyor. 
     
</TEXT>
</DOC>
