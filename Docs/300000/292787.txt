<DOC>
<DOCNO> 292787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/yazar/yilmaz.html </URL>
<DATE> 2004/11/28/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Nitelikli yatırımlar 
</HEADLINE>
<TEXT>


Mahkemeler sürüyor, borçlar ödenmiyor, servet büyüyor... 
İmar Bankası davasından dolayı, üçüncü - beşinci derecede ilgililerin, üç kuruşlarına nasıl el konulduğunu Emin Çölaşan geçtiğimiz günlerde Hürriyet'te yazdı. 
Çölaşan'ın köşesinden, hakkında açılmış herhangi bir soruşturma ve üzerinde mal mülk bulunmayan "Mehmet'in çilesini" okuduk. 37 yaşındaki inşaat mühendisi Mehmet'in, aylık gelirinin 1 milyar lirayı aşan bölümüne el konuyordu... 
Ya diğerleri 
Bank Ekspres'i batıran, Türkbank davasından 3 yıl, 9 aya mahkum olan Korkmaz Yiğit'in geçtiğimiz pazartesi günü Beyoğlu İkinci Ağır Ceza Mahkemesi'nde duruşması vardı. 39 sanıklı davada, 6 sanık ifade vermişti. 18 sanığa tebligat ulaşmış, ancak 22.11.2004 tarihli duruşmaya gelmemişlerdi. 
Davanın 11 sanığının adresleri tesbit edilememişti. Bunların içinde de Yiğit ailesinden "üç Yiğit" bulunuyor. 
Korkmaz Yiğit ile birlikte Serpil Uğurlu ve Yılmaz Yiğit mahkemeye mazeret belirtmişlerdi. Reşat Yamanoğlu adlı sanığın ifadesi Bingöl Ağır Ceza'dan alınacaktı. 
İddeanameye göre suç tarihi, 23.10.1998. Zaman aşımı süresi ise 7.5 yıl. Yargıtay'dan kesinleşmediği takdirde zaman aşımından davanın ortadan kaldırılmasına karar verilecek tarih 23.04.2006. 
Bekle ki, dosyadaki 39 adamın tamamını bulsunlar .. 
Bank Eksperes A.Ş'de "nitelikli dolandırıcılık" suçundan sanıklar Korkmaz Yiğit ve ardaşları hakkında Beyoğlu İkinci Ağır Ceza Mahkemesi'nin verdiği 12.09.2003 tarihli kararı, Yargıtay 11. Ceza Dairesi'nin davacı lehine 24.03.2004 tarihli ilamı ile bozularak mahkemeye iade edildi. Bu nedenle Yiğit yeniden yargılanıyor. 
Mehmet ayda 1 milyar lira ile geçiniyor, Yiğit ne yapıyor 
Radikal gazetesine yaptığı açıklamaya göre, Bahçeşehir'in yanında 1200 konutluk, Formula 1 pistinin yapılacağı bölgede 117 villalık iki projeye başlayacak... 
Yiğit ailesi işlerine devam ediyor. 
Oğlu Kahraman Yiğit, ortakları ile 20 Ekim 2003 tarihinde Feniks İnşaat Tahahhüt ve Ticaret şirketi kuruyor. Şirketin ilk kurucuları arasında, Fon tarafından Tekfen'e satılan Bank Ekspres'in Genel Müdür Yardımcılarından Kenan Kamil Kenanoğlu, Dori Baruh ve reklamcı Ali Nur Velidedeoğlu bulunuyor. Son kayıtlarda ise şirketin ortaklarından Velidedeoğlu ve Kahraman Yiğit ile birlikte Berti Memi görünüyor. Berti Memi, 4 Aralık'ta Çırağan Oteli'nde yapılacak düğünle dünya evine girecek olan Korkmaz Yiğit'in kızı Gül'ün nişanlısı. 
Reklam gibi olacak biliyorum, başka bir işe de yaramayacak ama projenin "güzelliğini de" anlatmam lazım. Feniks öyle uydur - kaydır işler yapmıyor. Kemerburgaz'da 16 bin 105 metreralik arazi üzerinde Capital Hill projesini gerçekleştiriyor. Metrekare fiyatları 1700 dolara kadar çıkan 97 konut, 2005 yılının Ağustos ayında teslim edilecek. 
Ben şimdi merak ediyorum... 
Tasarruf Mevduatı Sigorta Fonu ile borç ödeme planı hazırlamayan Korkmaz Yiğit, 600 milyon doları aşan borcu nasıl tasfiye edecek 
İşi yok, gücü yok, malı yok, mülkü yok .. 



</TEXT>
</DOC>
