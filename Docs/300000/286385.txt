<DOC>
<DOCNO> 286385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko32.html </URL>
<DATE> 2004/11/05/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Doğalgazda kontratlar özel sektöre devrediliyor... 
</HEADLINE>
<TEXT>

     BOTAŞ Genel Müdürü Mehmet Bilgiç, doğalgazda kontratların devrine katılmak isteyenlerin Enerji Piyasası Düzenleme Kurulu'ndan EPDK yeterlilik belgesi alması gerektiğini bildirdi. 
     Enerji ve Tabi Kaynaklar Bakanı Hilmi Güler ile birlikte doğalgazda kontratların özel sektöre devrine ilişkin açıklamalarda bulunan ve soruları yanıtlayan Bilgiç, ihaleye katılmak isteyenlerin EPDK'dan yeterlilik belgesi almaları gerektiğini belirterek, şöyle dedi 
     ''Sözleşme devir sürecinde ihaleye, 250 milyon metreküplük lotlar halinde çıkılmıştır. Teklif sahiplerinden ilgili ihale kapsamında bulunan beher lot başına birden fazla lot için verilen tekliflerde, teklif sahibi tüm lotlar için aynı fiyatı verecektir. 500 bin dolardan az olmamak kaydıyla bir sözleşme devir bedeli alınacaktır.'' Bilgiç, son teklif verme tarihinin 20 Ocak 2005 olduğunu bildirerek, ihale sürecini anlattı. 
     Satıcının mukavele devrine 'hayır' demesi halinde, miktar devrine sözleşmenin taraflarının davet edileceğini anlatan Bilgiç, teklif veren firmanın miktar devrine de 'hayır' demesi halinde devir sürecinin gerçekleşmeyeceğini, yeniden ihale hazırlıklarının başlayacağını bildirdi. 
     Bilgiç, ''doğalgazda kontratların özel sektöre devrinde alınacak bedelin, maliyeti 20 dolar artıracağı'' sorusu üzerine de ''Bin metreküpte 2 dolar maliyet geliyor. Süreçlere bakıldığında mukavele devri olması halinde yıllara bölündüğünde bu küçük bir miktar. Ortaya sentli rakamlar ortaya çıkıyor'' yanıtını verdi. 
     Bir diğer soru üzerine de Bilgiç, ihaleyle ilgili 20 Ocak'daki teklif verme süresinde bir gecikme olmaması halinde değerlendirmelerin Mayıs ayında yapılabileceğini söyledi. 
     Türkiye'ye doğalgazın 4 ayrı noktadan girdiğini hatırlatan Bilgiç, kontratların devrinin gerçekleşmesi halinde bu noktalarda doğalgazın şirketlere devredileceğini ifade etti Bu arada Bilgiç, BOTAŞ'a borcu olan kuruluşlara ilişkin bir soruyu, Enerji ve Tabii Kaynaklar Bakanı Hilmi Güler de elektrik ve doğalgaz zammı konusundaki soruları yanıtsız bıraktı. 
     
</TEXT>
</DOC>
