<DOC>
<DOCNO> 279271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/guncel/agun.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine çete soruşturması yine Yalçınkaya'nın adı 
</HEADLINE>
<TEXT>


Yargıtay Genel Sekreter Yardımcısı Ercan Yalçınkaya'nın, kilit rol oynadığı Çakıcı skandalı soruşturmasından kurtulmak için, adamları vasıtasıyla Peker'den yardım istediği belirlendi 

TOLGA ŞARDAN, ERDAL KILINÇ Ankara, İstanbul 

Viyana'da yakalanan Alaattin Çakıcı'nın bağlantıları konusunda yapılan soruşturmada adı kamuoyuna yansıyan Yargıtay Genel Sekreter Yardımcısı Ercan Yalçınkaya, yine bir çete soruşturmasında gündeme geldi. Yalçınkaya'nın, hakkındaki Çakıcı soruşturmasından kurtulmak için, "organize suç örgütü lideri" olduğu iddiasıyla gözaltına alınan Sedat Peker'den, Peker'in verdiği "özel hatlı telefon"la yardım istediği ortaya çıktı. 
İstanbul Emniyet Müdürlüğü'nün başlattığı "Kelebek" operasyonunda gözaltına alınan Peker'in bağlantılarını araştıran polis, yeni bir ismi gün ışığına çıkardı. 
Operasyon sürecinde teknik çalışma yapan İstanbul Emniyet Müdürlüğü, Peker ve grubuyla bağlantılı h kim ve savcılar arasında Yalçınkaya'nın da olduğunu saptadı. Yalçınkaya'nın doğrudan Peker'le görüşmediği, bürokrasiyle bağlantılarını kurduğu kaydedilen adamlarından Bayram Varis Küçük'le temasa geçtiği anlaşıldı. Yalçınkaya'nın dolaylı olarak Peker'den, Çakıcı soruşturması kapsamında hakkında açılan soruşturmadan kurtulması için yardım istediği belirlendi. 
Operasyon kapsamında gözaltına alınan Çamlıca'da çay bahçesi ve restoran işleten Küçük'ün de, Peker tarafından dağıtılan "kırmızı hatlı telefon" sahiplerinden olduğu anlaşıldı. Küçük, adliyedeki sorgusunun ardından serbest kaldı. Sivas Gürünlü olan Yalçınkaya'nın, Peker'in sağ kolu olarak bilinen Sivasspor Başkanı Mecnur Odyakmaz'la bağlantılı olabileceği de öne sürüldü. 

Dosyası ayrıldı 
Gelişme üzerine, soruşturma savcısı dosyayı ana soruşturma dosyasından ayırarak, özel bir yazıyla Adalet Bakanlığı'na gönderdi. Böylece Yalçınkaya hakkında, "çeteyle bağlantı" konusundaki soruşturma tamamlanmadan yeni bir "çeteyle bağlantı" soruşturması açılacak. 
Bir Emniyet yetkilisi, "Biz kişilerle ilgili araştırma yapmadık. Elde edilen bilgileri dosya haline getirip savcılığa teslim ettik. Savcılık, ilgili kişilerin kurumlarıyla birlikte araştırma ve soruşturma yapacak" dedi. 

Çakıcı'da da o vardı 

GÖKÇER TAHİNCİOĞLU Ankara 
Yargıtay Genel Sekreter Yardımcısı Ercan Yalçınkaya'nın ismi, Yargıtay Başkanı Eraslan Özkaya'nın MİT'çi Kaşif Kozinoğlu'na Alaattin Çakıcı dosyasına ilişkin bilgi verdiği iddialarıyla gündeme geldi. Adalet Bakanlığı, bunun üzerine Yalçınkaya hakkında soruşturma başlattı. Çakıcı'nın firarını soruşturan İstanbul Başsavcılığı'nın Ankara'ya gönderdiği dosyada adı bulunan Yalçınkaya'nın Özkaya'yı çarpık ilişkiler içine sokan isim olduğu, müteahhit Hakkı Süha Şen'le tanıştırdığı, Kozinoğlu'yla görüşmeye giden yolu açtığı ve Şen'in İstanbul'da kavgaya karışan bir yakınının tutuklanmasını engellemeye çalıştığı iddiaları araştırılmaya başlandı. Müfettişlerin hakkında yürüttüğü soruşturma halen süren Yalçınkaya, Yargıtay kulislerinde "Özkaya'ya en yakın kişi" olarak nitelendiriliyor. Yalçınkaya'nın Özkaya ile birlikte sık sık İstanbul'a gitmesi, Özkaya'nın Milas'taki yazlık evinin arsasını bile birlikte beğenmelerinin yargı mensuplarınca hoş karşılanmadığı belirtiliyor. 

Ağar'ın döneminde Yargıtay'a atandı 

Yalçınkaya 37 , 1990'da komiser yardımcısı olarak Ankara Emniyet Müdürlüğü İstihbarat Şubesi'nde göreve başladı. 2 yıllık görevi sırasında Ankara Hukuk Fakültesi'ni bitirdi. 1993'te Başbakanlık Kanunlar Kararlar Dairesi'ne getirilen Yalçınkaya, Başbakanlık Müşaviri olarak da görev yaptı. DYP lideri Mehmet Ağar'ın Adalet Bakanlığı döneminde Müsteşar Uğur İbrahim Hakkıoğlu tarafından Yargıtay Tetkik H kimliği'ne atandı. 


</TEXT>
</DOC>
