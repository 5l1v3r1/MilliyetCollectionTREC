<DOC>
<DOCNO> 285051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun29.html </URL>
<DATE> 2004/11/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Nükleer bombardıman uçağı, internette açık artırmada 
</HEADLINE>
<TEXT>

     Bir nükleer bombardıman uçağı, internetteki eBay sitesinde açık artırmayla satışa sunuldu. 
     İngiliz koleksiyoncu Brian Bateson, Vulcan XL391 tipi bombardıman uçağını, 6 bin sterlinlik başlangıç fiyatıyla satışa çıkardı. Silahsız uçağın nakliye işleminin, alıcıya ait olduğu belirtildi. 
     Bateson, satış ilanında, ''Eksiği gediği bulunmayan VulcanXL391'a sahip olmak, havacılık tarihinin bir parçasına sahip olmaktır'' ifadesini kullandı. 
     40 ton ağırlığa, 30 metre kanat açıklığına sahip uçağın, İngiliz Blackpool havaalanında muhafaza edildiği kaydedildi. 
     Açık artırma, 6 Kasım'da sona erecek. Şimdiye dek beş kişinin fiyatı artırdığı ve şu anda en yüksek miktarın 10,300 sterlin olduğu belirtildi. 
     Avro Vulcan uçakları, 1960'larda İngiltere tarafından nükleer bombardıman amacıyla üretilmiş, daha sonra klasik bombardıman uçaklarına çevrilmişti. 
     
</TEXT>
</DOC>
