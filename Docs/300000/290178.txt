<DOC>
<DOCNO> 290178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonsiy09.html </URL>
<DATE> 2004/11/19/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
TBMM'den "Cuda" tablosu için açıklama geldi... 
</HEADLINE>
<TEXT>

     Ressam Mahmut Cuda'nın tartışmalara konu olan ''Edirne'' isimli tablosunun Meclis'in bir başka mekanında sergileneceği bildirildi. 
     TBMM Basın Halkla İlişkiler Daire Başkanlığı, CHP İzmir Milletvekili ve Başkanlık Divanı Katip Üyesi Türkan Miçooğulları tarafından ''Estetik olarak diğer tablolarla uyum içerisinde'' olmadığı gerekçesiyle CHP milletvekillerinin kullandığı kulisten kaldırttığı tablo ile ilgili bir açıklamada yaptı. Tablonun TBMM Başkanı Bülent Arınç ve TBMM Genel Sekreteri Rauf Bozkurt'un ''Bilgisi dışında kaldırıldığı'' ifade edilen açıklamada, ''Mahmut Cuda'nın nadide tablosu bundan sonra da elli yıldır olduğu gibi Meclisimizin bir başka mekanında diğer 190 tablo gibi sergilenmeye devam edecektir'' denildi. 
     Cuda'nın 1949 yılında yaptığı tablonun elli yılı aşkın bir süredir Meclis'in değişik mekanlarında sergilendiği bildirilen açıklamada, şöyle denildi 
     ''Mahmut Cuda'nın 'Edirne' isimli tablosu son üç yıldır muhalefet kulisinde bulunmaktadır. Tabloyla ilgili herhangi bir yer değiştirme işlemi yapılmamıştır. Sözkonusu tablo, Meclis içerisine de yeni asılmış değildir.'' Mahmut Cuda'nın, Cumhuriyet'in kuruluş yıllarında sanat alanında kadrolar yetiştirilmek amacıyla devlet bursuyla Paris'e gönderilen sanatçılar arasında yeraldığı belirtilerek, ayrıca ressamın CHP tarafından 1938-1944 yılları arasında düzenlenen sanat gezileri kapsamında, önce 1938 yılında Trabzon'a, 1943 yılında da Bitlis'e gönderildiği kaydedildi. 
     
</TEXT>
</DOC>
