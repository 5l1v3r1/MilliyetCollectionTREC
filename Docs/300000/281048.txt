<DOC>
<DOCNO> 281048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur26.html </URL>
<DATE> 2004/10/17/ </DATE>
<TIME> 23.32 </TIME>
<AUTHOR>  </AUTHOR>
<HEADLINE>
Zonguldak'ta kaçırılma iddiası... 
</HEADLINE>
<TEXT>

     Zonguldak'ta bir kişi, 2 kişi tarafından kaçırıldığı iddiasında bulundu. 
     Alınan bilgiye göre, ''155 Polis İmdat''ı arayan Aliye A, eşi C.A'nın kendisini cep telefonuyla arayarak, tanımadığı 2 kişi tarafından arabasıyla kaçırıldığını ve Kırat Mevkii'ne doğru götürüldüğünü sessiz bir şekilde söylediğini belirtti. 
     Emniyet müdürlüğü ekiplerinin cep telefonundan aradıkları C.A, kaçıran kişilerin Kırat Mevkii'ne yakın bir yerde kendisini otomobilden aşağıya attıklarını ve çalılıkların içine yuvarlandığını söyledi. 
     Ekiplerce söz konusu yerde bulunarak Çarşı Polis Merkezi'ne götürülen C.A'nın, ifadesinde, kendisini kaçırmak isteyenlerce yumruklarla darp edildiğini, peşinden tabancayla ateş edildiğini öne sürdüğü, kaçırılma nedenini ise bilmediğini söylediği öğrenildi. 
     Olayla ilgili çok yönlü soruşturma başlatıldı. 
     
</TEXT>
</DOC>
