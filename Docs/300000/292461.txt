<DOC>
<DOCNO> 292461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur38.html </URL>
<DATE> 2004/11/26/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
TMSF Çiftlikteki belgeler İmar Bankası soruşturmasında delil olabilir 
</HEADLINE>
<TEXT>

     Tasarruf Mevduatı Sigorta Fonu'nca TMSF el konulan Uzan Ailesi'nin Pamukova'daki çiftliğinde arama çalışmalarının yoğun kar yağışı nedeniyle yapılamadığı bildirildi. 
     TMSF Grup Başkanı Orhan Seyfi Güner, AA muhabirine yaptığı açıklamada, yeni kazı yapılabilecek 2 yer tespit edildiğini söyledi. Çiftlikte şüphe duyulan yerlerde kazı çalışması yapılacağını ifade eden Güner, ''Kar yağışı, çiftlikteki kazı çalışmalarını olumsuz etkiliyor. Yağış durursa, yeni kazı çalışması yapacağız'' dedi. 
     Hazırlanacak zemin raporu doğrultusunda çalışmaların devam edeceğini belirten Güner, şunları söyledi 
     ''Kar yağışı çalışmalarımızı olumsuz etkilediği gibi, kazı yapacağımız yerlerin tahmin edilmesini de zorlaştırıyor. Ancak kazı yapılacak 2 nokta tespit ettik. Burasını iş makinesiyle açacağız. Şu an hazır şekilde bekliyoruz. 
     Kazı yapacağımız yerde ne çıkacağını bilmiyoruz. Ancak saklandığı iddia edilen altının yanında belge, kaset veya bir disk de olabilir. Ayrıca buradan çıkabilecek belgeler, İstanbul 8. Ağır Ceza Mahkemesi'nde görülen İmar Bankası soruşturmasına delil olabilir.'' 
     
</TEXT>
</DOC>
