<DOC>
<DOCNO> 265903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/yazar/cemal.html </URL>
<DATE> 2004/08/24/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yargıtay Başkanı için... 
</HEADLINE>
<TEXT>


Yargıtay Başkanı Eraslan Özkaya'nın geçen hafta sonu Anadolu Ajansı'na yaptığı uzun açıklamaları dikkatle okudum. 
Bir yerinde şöyle diyor 
"Bu yargı herkese lazım. Bu yargıyı yıpratmamamız lazım. Benim şahsımda yargı yıpranıyor. Neticede toplumun inanacağı, güveneceği odak noktaları acayip senaryolarla yıpratılırsa, vatandaşın güveneceği hiçbir kurum ve kuruluş kalmaz. Bundan Türk toplumu, rejim zarar görür. Haksız eleştiriler kimseye fayda vermez." 
Yargıtay Başkanı kendini savunurken bir noktayı özellikle vurguluyor 
Yargının yıpratılması... 
Akla tabii şu soru takılıyor 
Madem kendi şahsında yargı yıpratılmak isteniyor, birtakım kötü niyetli kişiler bunun peşinde, o zaman Sayın Başkan niçin istifa etmiyor 
Ben baştan beri istifa etse ve soruşturma dahil her şeye hazır olduğunu söylese çok daha isabetli olur diye düşünüyorum. 
İstifa, demokrasilerin olağan, hiç de yadırgatıcı olmayan bir kurumudur. Uygar ve ileri toplumlarda suçu, kabahati peşinen kabullenmek anlamını taşımaz istifa etmek. 
Neden öyle olsun ki 
Kenara çekilirsiniz, "Buyrun araştırın, veremeyeceğim hiçbir hesabım yoktur" dersiniz. 
Yargının doruğundan gelecek böyle bir jest de yargıyı yıpratmaz, güçlendirir. Bir Yargıtay Başkanı olarak dokunulmazlık zırhına bürünüyor izlenimini vermek de, bir açıdan yargıyı yıpratıcı bir davranış olmaz mı .. 
Durup düşünmekte yarar var. 
Sayın Başkan'ın duyarlığını anlamak elbette güç değil. Bu gibi durumlarda eski deyişle 'vicdani kanaat'lerden de söz edilir. Benim vicdani kanaatim, Yargıtay Başkanı'nın yaşananlardan herhangi bir maddi menfaat sağlamadığı yönündedir. 
Başkalarının vicdani kanaati benimkinden farklı olabilir. Benim izlenimlerim böyle. 
Ama başka izlenimlerim de var. 
Yargıtay Başkanı'nın Alaatin Çakıcı gibi bir ismin, bir mafya babasının damgasını taşıyan bir dava dosyasını 'üçüncü kişiler'le konuşmuş olmasını doğru bulmuyorum. Bunun yol açtığı soru işaretlerini, konunun etik boyutunu önemsiyorum. 
Özkaya, kendini savunurken söylediklerinin önemli şeyler olmadığını, bunların internet sitesinde de bulunabileceğini, davayı etkilemek gibi düşüncesinin asla olmadığını, olamayacağını da belirtiyor. 
Olabilir. 
Ama her şeyden önce Yargıtay Başkanı herhangi bir kişi değil. Çakıcı Dosyası herhangi bir dava dosyası değil. 
Öyle bir makamda oturan yüksek yargıcın, böyle bir dosyayı, kendi evini yapan bir müteahhitle, Çakıcı olayının bir yerinde olan orta kademe bir MİT yöneticisiyle şöyle ya da böyle konuşması yanlış olmuştur. 
Yargı etiğine ters düşmüştür. 
Ve soru işaretlerine yol açmıştır. 
Sayın Özkaya 
Yargının kendi şahsınızda yıpranmasını, kötü niyetli kişilerce yıpratılmasını gerçekten istemiyorsanız, o zaman gerekli jesti yapıp toplum vicdanında ve yargı dünyasında uyanmış bazı soru işaretlerinin aydınlatılması için yolu kendi ellerinizle açın lütfen. 
Bu hem sizin için hem yargı için daha isabetli olur diye düşünüyorum. 



</TEXT>
</DOC>
