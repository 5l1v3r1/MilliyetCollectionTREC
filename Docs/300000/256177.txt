<DOC>
<DOCNO> 256177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur28.html </URL>
<DATE> 2004/07/17/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
TRT araçı görev dışında kullanılırken yakalandı 
</HEADLINE>
<TEXT>

     Iğdır'da, polis noktasında durdurulan TRT'ye ait resmi aracın sürücünün alkollü olduğu tespit edildi. 
     Edinilen bilgiye göre, Iğdır-Aralık karayolunda yapılan kontroller sırasında, Faruk B. idaresindeki 25 FD 035 resmi plakalı araç trafik polislerince durduruldu. TRT Erzurum Bölge Müdürlüğü'nde görevli Aydın K. ile Ümit G'nin de bulunduğu aracın sürücüsü Faruk B'nin yapılan kontrolde 52 promil alkollü olduğu belirlendi. Iğdır Valisi Halil Ulusoy, konuyla ilgili AA muhabirine yaptığı açıklamada şöyle dedi 
     ''Görevli resmi plakalı aracın sürücüsünün 52 promil alkollü olduğu tespit edildi. Söz konusu kişilerin eğlence yerinden geldiği, araçta fuhuş yapmak üzere Türkiye'ye gelen Azerbaycan uyruklu 2 kadınının da bulunduğunu belirledik. Konuyu, Cumhuriyet Savcılığı'na intikal ettirdik. Söz konusu kişiler hakkında Taşıt Kanunu'na muhalefet suçundan ve fuhuşla mücadele kapsamında işlem yapılacak.'' Resmi aracın özel işlerde kullanıldığını belirten Ulusoy, yakalanan TRT personeliyle ilgili disiplin soruşturması başlatılması için de TRT Genel Müdürlüğü'ne konuyu bildirdiklerini söyledi. 
     TRT Erzurum Bölge Müdür Vekili Salih Lütfü Şengül ise ekibin, Iğdır'ın Yenidoğan mevkiinde yeni kurulacak vericilerin yer tespitinin yapılması için 2 gün süreyle görevlendirildiğini söyledi. 
     Şengül, söz konusu olayla ilgili gerekli idari soruşturmanın başlatılacağını kaydetti. 
     
</TEXT>
</DOC>
