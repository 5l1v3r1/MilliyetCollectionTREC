<DOC>
<DOCNO> 287222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur27.html </URL>
<DATE> 2004/11/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Trenden atılan Gamze, Ahmet'in katil zanlısı teşhis edemedi... 
</HEADLINE>
<TEXT>

     Tuzla'da yaklaşık 1 hafta önce cep telefonunu alan kişilerce banliyö treninden atılarak yaralandığını öne süren Gamze Uçankuş, üniversite öğrencisi Ahmet Hakan Canıdemir'in öldürülmesinden sorumlu tutulan zanlıyı teşhis edemedi. 
     Gayrettepe'deki Asayiş Şube Müdürlüğü'ne gelen Gamze Uçankuş'a 18 , Kocaeli Üniversitesi öğrencisi Ahmet Hakan Canıdemir'in Adapazarı Ekspresi'nde cep telefonu alınarak darp edilmesi ve trenden atılarak öldürülmesiyle ilgili gözaltında tutulan Mehmet Emin Tolon gösterildi. 
     Uçankuş, üniversiteye hazırlandığı Kadıköy'deki dershaneden 31 Ekim 2004 tarihinde Tuzla'daki evine dönmek amacıyla bindiği banliyö treninde cep telefonunu alarak kendisini trenden atan 2 kişinin 16 yaşlarında olduğunu belirterek, Tolon'un bu kişilerden biri olmadığını bildirdi. 
     Şube kayıtlarından bu tür suçlara karışan kişilerin fotoğrafları da gösterilen Uçankuş, olaya karışanlara dair teşhiste bulunamadı. 
     Bunun üzerine Uçankuş, yine teşhis amacıyla Canıdemir'in öldüğü olaydan sorumlu tutulan 17 yaşındaki A.Ç'nin gözaltında bulunduğu Üsküdar'daki Çocuk Şube Müdürlüğü'ne gönderildi. 
     Bu arada, halen sorguları süren Mehmet Emin Tolon ile A.Ç'nin, yarın adliyeye sevk edilecekleri öğrenildi. 
     
</TEXT>
</DOC>
