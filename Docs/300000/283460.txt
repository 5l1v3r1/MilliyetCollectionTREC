<DOC>
<DOCNO> 283460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy03.html </URL>
<DATE> 2004/10/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Baykal, Sarıgül çekişmesi şarkılarda... 
</HEADLINE>
<TEXT>

     CHP Genel Başkanlığı'na adaylığını açıklayan Şişli Belediye Başkanı Mustafa Sarıgül ile CHP Genel Başkanı Deniz Baykal arasındaki çekişme kendisini propaganda amaçlı olarak kullandıkları şarkılarda da gösterdi. 
     CHP yönetimini ve Baykal'ı düzenlediği mitinglerle eleştiren Sarıgül, toplantılarında ağırlıkla "pop müzik" kullanıyor. CHP Genel Başkanlığı'na soyunan ve partisinde ihracın eşiğine gelen Şişli Belediye Başkanı Mustafa Sarıgül son olarak Gülben Ergen'in "Durduramazsın Beni" şarkısını kullanıyor. Şarkının nakarat bölümünü "Kandıramazsın beni Susturamazsın beni Durduramazsın beni Ben iyiyim sen kötü mü ... Bir iki üç dört tamam Daha da katlanamam" dizeleri oluşturuyor. 
     
     "BEN HALKIMIN KAVGASIYIM" 
     CHP yönetimi ise son yerel seçimde kullanılan pop temalarından vazgeçti. Baykal'ın Konya ilçe ve belde belediyelerine yaptığı ziyarette kullanılan otobüsten sık sık Selda Bağcan ve Sümer Ezgü'nün söylediği halk müziği kökenli parçalar dinletildi. Baykal'ın otobüsünden yayılan parçaların "yeni" olmaları dikkati çekerken, Selda Bağcan'ın söz konusu parçasının bir bölümü ise şu dizelerden oluştu 
     "Sevinmeyin ey zalimler Öldüğüme benim Yiğit ölmez kolay kolay Ben ölmedim ki ... Denizlerin dalgasıyım Ben halkımın kavgasıyım Yarınların sevdasıyım Ben ölmedim ki ... Bakmayın suskunluğuma Bakmayın durgunluğuma Ben ölmedim ki." 
     
</TEXT>
</DOC>
