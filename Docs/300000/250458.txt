<DOC>
<DOCNO> 250458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun02.html </URL>
<DATE> 2004/06/24/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD'li general Saddam'a saygılı davranılıyor 
</HEADLINE>
<TEXT>

     Amerikalı Tuğgeneral Mark Kimmitt, Irak'ın devrik lideri Saddam Hüseyin'e Amerikan güçleri tarafından ''itibarlı ve saygılı'' davranıldığını söyledi. 
     Kimmitt, yaptığı açıklamada, Saddam Hüseyin'e, iktidarı döneminde binlerce Iraklının ölümündeki sorumluluğuna rağmen koalisyon güçleri tarafından itibarlı, saygılı davranıldığını ve bu şekilde davranmaya da devam edeceklerini kaydetti. 
     Mark Kimmitt, ''Saddam Hüseyin'in Cenevre Sözleşmeleri'ne uygun muamele gördüğünü'' söyledi. 
     Öte yandan, Uluslararası Kızılhaç Komitesi, Saddam Hüseyin tarafından ailesine gönderilen üç mektubun Cenevre Sözleşmeleri uyarınca ailesine iletilmesini istiyor. 
     Kızılhaç sözcülerinden Nada Dumani, önceki gün Ürdün'de AP ajansına yaptığı açıklamada, mektupların incelenmek üzere Amerikalı yetkililerde olduğunu, ancak sahiplerine iletilmesinin çok fazla geciktiğini söylemişti. 
     
</TEXT>
</DOC>
