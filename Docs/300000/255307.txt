<DOC>
<DOCNO> 255307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun09.html </URL>
<DATE> 2004/07/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Ve rapor yayımlanıyor Blair için kritik gün... 
</HEADLINE>
<TEXT>

     İngiltere'de Başbakan Blair için kritik saatler yaşanıyor. İngiltere'de Lord Butler başkanlığındaki ekibin hazırladığı, istihbarat bilgilerinin kullanılışı yolundaki rapor bugün yayımlanıyor. İstihbarat faaliyetleri ve istihbaratın siyasetçilerce nasıl kullanıldığı, bugün bir kez daha dünya kamuoyunun gündeminde olacak. 
     BBC'nin haberine göre, Butler raporu geçen hafta Amerikan Senatosu İstihbarat Komisyonu'nca yayımlanan ve Irak savaşı öncesinde ülkenin istihbarat çalışmalarında önemli hatalar işlenmiş olduğunu ortaya koyan raporu izliyor. 
     Eskiden Başbakanlık Müsteşarlığı yapmış olan Lord Butler'ın ekibinde eski bir savunma yetkilisi, emekli bir diplomat ve üst düzeyde iki siyasetçi yeralıyor. 
     Soruşturma aşamasında, ekip, gizli belgeleri inceleme olanağını elde etti, istihbarat yetkilileri ve üst düzey politikacılarla özel görüşmeler yaptı. 
     Lord Butler'a verilen görev, Irak'ın sahip olduğu öne sürülen silahlarla ilgili bilgilerin ne derece doğru olduğunu belirlemek ve savaştan önce sunulan istihbaratla, o zamandan bu yana ortaya çıkarılanlar arasında bir tutarsızlık olup olmadığını saptamaktı. 
     Amerika Birleşik Devletleri'nin aksine, İngiltere'de, savaş öncesinde Irak'ın sahip olduğu öne sürülen silahlar hakkında bir ulusal tutum belirlenmesinde politikacıların oynadığı rol, çeşitli soruşturmalarla incelenmişti. 
     Hepsinde de, hükümette görevli siyasetçiler, istihbarat servislerine gereksiz bir baskı yaptıkları yolundaki iddialardan aklanmıştı. Şubat ayında Butler soruşturmasının başlatılacağı açıklandığında, yeniden aynı konuların defalarca ele alınmaması için, Blair hükümeti, ekibin yetki alanını sınırlı tutmaya kararlıydı. 
     Soruşturma ekibine, geniş bir coğrafi alan içersinde, ilgili görülen tüm ülkelerde inceleme yapma yetkisi verildi ama istihbaratın niteliğini inceleme konusunda sınırlı bir yetki sağlandı. 
     
     BLAİR ÇARK ETTİ 

     Temel konu, istihbaratın nasıl derlendiği, nasıl analiz edildiği ve sunulduğuydu. Burada olağandışı olan nokta, Irak'ın silahlarının değerlendirilmesi işinin kamuoyuna açık şekilde yapılmış olmasıydı. Bu konudaki tartışma, Blair hükümetinin Irak savaşı için sunduğu savunmanın esasını oluşturuyordu. 
     Eleştirel çevreler, hükümetin sunduğu gerekçelerin ne denli kesin ve şaşmaz bilgiler gibi sunulmuş olmasına dikkat çekiyorlardı. İstihbarat bilgileri kamuoyuna sunulduğunda, Başbakan Blair, 'Irak'ın ciddi ve o anda süren bir tehlike oluşturduğunun, kuşku götürmediğini' söyleyebiliyordu. Oysa geçen hafta Başbakan Blair, kitle imha silahlarının hiçbir zaman bulunmayabileceğini kabullenmek zorunda kaldı. 
     Halen tehlike altında olan nokta, Başbakan Blair'in tutarlılığından çok, işinin ehli olup olmadığı. Ama Irak savaşının muhalifleri, nihai anlamda, her türlü istihbarat hatasının sorumluluğunu Blair'in üstlenmesi ya da en azından özür dilemesi gerektiğinde ısrarlılar. 
     Daha önce beş ayrı başbakanla birlikte çalışmış olan eski bir yüksek düzeyli bürokrat olan Lord Butler'ın, soruşturmasının beklenenden geniş tutmuş olabileceği yolunda göstergeler var. 
     Lord Butler, daha önceleri, hükümet toplantılarının yeterince ciddi olmamasından ve memurlarla politikacılar arasındaki geleneksel ayrımın günümüzde muğl k hale gelmesinden yakınıyordu. 
     Lord Butler'ın yapılan hataların sorumluluğunu geniş bir alana yayabileceği ve eğer eleştirilerini belli başlı isimler üzerinde odaklaştırmak istiyorsa isithbarat örgütlerinin başkanları üzerinde duracağı tahmin ediliyor. 
     
</TEXT>
</DOC>
