<DOC>
<DOCNO> 285882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas01.html </URL>
<DATE> 2004/11/03/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Türkiye, turizmde Yunanistan'ı geride bırakacak... 
</HEADLINE>
<TEXT>

     Türkiye'nin 2004 yılı turizm sezonunda Yunanistan'ı geride bırakarak yeni bir rekora imza atması bekleniyor. 
     Kültür ve Turizm Bakanlığı Tanıtma Genel Müdürü Selami Karaibrahimgil, AA muhabirine yaptığı açıklamada, Türk turizminin büyük hamle yaparak Eylül ayında ulaştığı 14 milyona yakın turist sayısıyla yeni bir başarıya ulaştığını kaydetti. 
     İspanya'nın ve olimpiyatlara rağmen Yunanistan'ın turizmde bu yıl yüzde 4-8'lere varan gerileme yaşadığını ifade eden Karaibrahimgil, ''Türk turizmi büyük bir hamle ile şu an için yüzde 27'nin üzerinde artış sağlamış bulunuyor'' diye konuştu. 
     Karaibrahimgil, turizm tanıtımı konusunda büyük atılımlar yaptıklarını ifade ederek, gelen turist sayısına bakıldığında hedefleri aştıklarını vurguladı. 
     Tanıtma Genel Müdürü Karaibrahimgil, Şu anki verilere göre 2004 yılı sonu itibariyle ziyaretçi sayısının 17 milyon, turizm gelirinin ise 12 milyar doların üzerine çıkmasını beklediklerini kaydetti. 
     
     ''YUNANİSTAN'I GERİDE BIRAKMAK ÖNEMLİ Mİ '' 
     Ziyaretçi sayısının 17 milyonun üzerine çıkmasını beklerken bunun Türkiye için başka bir açıdan da büyük anlam ifade ettiğini vurgulayan Karaibrahimgil şöyle devam etti 
     ''2004 yılı çok büyük olasılıkla ve beklenmedik bir aksilik olmadığı takdirde ezeli rakibimiz Yunanistan'ı turist sayısı açısından geride bıraktığımız yıl olacaktır. Bu o kadar önemli mi diye düşünenler olabilir. Önemli, çünkü Türk turizminin yeni gelişmeye başladığı 60'lı, 70'li yıllarda Türkiye için Yunanistan turizmde varmış olduğu nokta ile adeta ulaşılması zor bir hedefti. Zira Yunanistan'ın yalnızca Rodos adasındaki yatak sayısı bile Türkiye'nin toplam yatak sayısından fazlaydı. Böylece Türk turizmi, Avrupa'nın en önemli turist destinasyonlarından biri olan Yunanistan'ı da dönem dönem yaşadığı birçok krize rağmen 2004 yılında geride bırakarak yeni bir başarıya da imza atmış oluyor.'' 
     
</TEXT>
</DOC>
