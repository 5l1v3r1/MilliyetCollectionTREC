<DOC>
<DOCNO> 295370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/ekonomi/eko01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 8 ayın en düşük değerinde 
</HEADLINE>
<TEXT>


Euro karşısında eriyen dolar, içeride TL karşısında 1 milyon 400 bin liranın altına inerek nisan ayından bu yana en düşük değerine geriledi 

EKONOMİ SERVİSİ 

Geçen hafta euro karşısındaki hızlı düşüşüyle dünya gündeminden düşmeyen dolar, içeride de kasım ayı enflasyonunun beklentilerin altında gelmesiyle TL karşısında değer kaybetti. Dolar dün bankalararası piyasada 1 milyon 400 bin liranın altına inerek 1 milyon 397 bin liraya kadar geriledi ve nisan ayından bu yana geçen 8 aylık dönemdeki en düşük değerine indi. Dolar en son 26 Nisan'da 1 milyon 400 bin liranın altına inmişti. 20 Eylül'de 1 milyon 524 bin düzeyinde seyreden doların son 2.5 aydaki değer kaybı yüzde 9'u aştı. Dün kapanışta Merkez Bankası'nın döviz satış kuru da 1 milyon 396 bin 800 lira olurken, serbest piyasada da değeri 16 bin lira gerileyerek 1 milyon 399 bine indi. 
Euro, dolar karşısında geçen hafta rekor değerine çıkarken, haftanın ilk günü bu seviyesini korumaya çalıştı. Dün 1.3440'larda seyreden parite geçen cuma günü 1.3461'e kadar çıkarak rekor kırmıştı. 
Avusturya Maliye Bakanı Karl-Heinz Grasser, AB ihracatına zarar veren euronun yükselişi sorununun çözümü için Avrupalı liderlerin Washington yönetimi üzerindeki baskılarını artırmalarını istedi. 

Dolar tercihleri değişiyor 
Malezya eski Başbakanı Mahathir Muhammed, işadamlarına seslenerek, "Paralarınızı daha güvenilir paralar olan euro ve yene çevirin. Ya da altın alın. İngiliz sterlini de dolardan güvenli" dedi. Nijerya'da 3 petrol platformunun köylülerce işgali ise petrol piyasalarını tedirgin etti. ABD'de 68 sent değer kazanan hafif türü petrolün varili 43.22 dolara, Londra'da işlem gören Brent petrol ise 64 sent yükselişle 40 doların üzerine çıktı. 


</TEXT>
</DOC>
