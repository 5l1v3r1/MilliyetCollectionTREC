<DOC>
<DOCNO> 282536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur10.html </URL>
<DATE> 2004/10/22/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Önce 'bebeğin babası kardeşim', sonra 'yatağıma eniştem girdi' dedi 
</HEADLINE>
<TEXT>

     Kadir Sinan ONAY DHA 

ARDAHAN'da, dünyaya getirdiği bebeğin babasının kardeşi olduğunu iddia ederek, tutuklanmasına neden olan 18 yaşındaki S.A., gerçek suçlunun kendisine tecavüz eden eniştesi olduğunu ileri sürdü. Mahkemede, "Yatağıma eniştem girdi'' diyen S.A.'nın kardeşi G.A.'nın tutuksuz yargılanmasına, eniştesi Adem Kardeş'in ise ifadesinin alınmasına karar verildi. Bebeğin kime ait olduğu ise DNA testiyle ortaya çıkacak. 
     Ardahan'a bağlı Ağzıpek Köyü'nde yaşayan S.A. 28 Eylül'de Askeri Hastane'nin tuvaletinde bir erkek çocuk dünyaya getirdi. Bunun üzerine soruşturma başlatıldı. S.A. ilk ifadesinde öz kardeşi G.A.'nın tecavüzüne uğradığını ve çocuğun ona ait olduğunu ileri sürdü. Bunun üzerine G.A. çıkarıldığı mahkemde tutuklanarak ceza evine gönderildi. 
     Ardahan Ağır Ceza Mahkemesi'nde, 2 yıldan 7 yıla kadar hapis istemiyle yargılanan G.A. dün ilk kez hakim karşısına çıktı. Duruşmaya katılan, S.A., kardeşine iftira attığı için çok pişman olduğunu belirterek, "Bebeğin babası, kardeşim değil, yatağıma giren Adem eniştemdir'' dedi. S.A., ablası Elmas'ın yuvasını yıkmamak için yalan söylemek zorunda kaldığını belirterek, şunları söyledi. 
     "Yılbaşından önce bir düğün için İstanbul'dan gelen eniştem, bizde kalıyordu. Bir gece yatağıma girdi. Eliyle ağzımı kapattı ve zorla tecavüz etti. Yaşadığım bu olaydan çok korktum. Kimseye derdimi anlatamadım. Yaklaşık 4 ay sonra karın ağrıları başladı. Bunun üzerine Ardahan'da bir doktora götürüldüm. Muayane eden özel doktor, karnımda ur olabileceğini söyledi. Ancak, gün geçtikçe karnım büyüyordu. Yaşadıklarımı anneme anlatmaya karar verdim. Annem ise, bu olayı saklamamız gerektiğini, yoksa ablamın yuvasının bozulacağını anlattı. Annem, Eğer soran olursa kardeşin G.A.'nın üstüne at. Nasıl olsa onun yaşı küçük, birşey olmaz' dedi. Doğum sonrası ben de ilk ifademde, kardeşimin adını verdim. Boş yere onun hapis yatmasına sebeb oldum. Onun hiçbir günahı yok. Bebeğin babası Adem eniştemdir.'' Mahkeme heyeti, S.A.'nın ifadesi üzerine kardeşi G.A.'nın tutuksuz yargılanmak üzere serbest bırakılmasına, enişte Adem Kardeş'in kimlik ve adresinin tesbit edilerek ifadesinin alınmasına karar verdi. Duruşma ertelenirken, S.A.'nın avukatı Osman Nuri Yıldız, bebeğin babasının kim olduğunu belirlemek için DNA testi isteyeceklerini bildirdi. 
     
</TEXT>
</DOC>
