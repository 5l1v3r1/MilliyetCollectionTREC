<DOC>
<DOCNO> 255745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonyas02.html </URL>
<DATE> 2004/07/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Kızlardan ilk demeç Sevgililerimiz Bush'un şakalarından korkuyor 
</HEADLINE>
<TEXT>

     ABD Başkanı George Bush'un, ailesinin özel yaşamını korumak için özenle medyadan uzak tutmaya çalıştığı ikiz kızları Barbara ve Jenna, basına ilk demeçlerinde ilginç açıklamalar yaptılar ve erkek arkadaşlarının, Bush'un şakalarından korktuğunu söylediler. 
     Vogue dergisine konuşan 22 yaşındaki ikiz kızlar, babaları istemese de Başkan'ın seçim kampanyasında gönüllü olarak çalışmaya başladıklarını anlattı. Jenna, ''Bu kararımızdan annem babam şoke oldular, ama babamı çok seviyorum, ona yardım etmeseydim pişman olurdum'' dedi. 
     İki kız da isim vermeden erkek arkadaşlarının olduğunu belirtti. Jenna, ''Babam, erkek arkadaşlarımıza çok komik davranıyor. O, eli tüfekli baba tiplemesine uymuyor, ama şaka yaparken konuyu öyle bir noktaya getiriyor ki erkek arkadaşlarımızın ödü kopuyor'' diye konuştu. 
     Röportajda, daha konuşkan olan Jenna'nın babasına, daha mesafeli olan Barbara'nın annesi Laura Bush'a benzediği yorumu yapıldı. 
     Üniversiteden bu yıl mezun olan iki genç kız, birbirlerinin en iyi arkadaşı olduğunu belirtti, Meksika yemeklerine ve suşiye bayıldıklarını anlattılar. 
     Barbara, AIDS hastalığıyla mücadeleyi içeren bir programda çalışmaya başlayacağını açıklarken, Jenna öğretmenlik hayali olduğunu söyledi. 
     Jenna, babasıyla annesinin ilişkisini ''dünyanın en iyi evliliği'' diye tanımladı. 
     ABD'de büyük ilgi toplayan röportajın, New York'ta Manhattan'da bir otelde yapıldığı belirtildi. 
     Bush'un ikiz kızları, önceki yıllarda yasal olmayan yaşta içki içmeleriyle ülkenin gündemine gelmiş, babalarını zor durumda bırakmışlardı. ABD'de alkollü içki içebilmek için 21 yaşını doldurmak gerekirken, Bush'un kızları, iki yıl önce sahte kimlikle bir barda içki almaya çalışırken yakalanmışlardı. 
     
</TEXT>
</DOC>
