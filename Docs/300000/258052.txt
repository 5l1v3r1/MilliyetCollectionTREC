<DOC>
<DOCNO> 258052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonspo05.html </URL>
<DATE> 2004/07/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Konyaspor'da kaleci sıkıntısı devam ediyor... 
</HEADLINE>
<TEXT>

     Konyaspor Teknik Direktörü Sakıp Özberk, takımın kaleci konusundaki sıkıntısının devam ettiğini söyledi. 
     Özberk, dün akşam oynanan, Türkiye Spor Yazarları Derneği Konya Şubesi Kupası karşılaşmasının, lig maçlarına yakın bir havada oynandığını belirterek, Konyaspor'un iyi mücadele ettiğini ifade etti. 
     Büyükşehir Belediyesi Ankaraspor'a oranla üstün bir oyun ortaya koyduklarını kaydeden Özberk, ''İyi pozisyonlar yakaladık. Golü bulmak için çok çaba harcadık, ancak son vuruşlarda etkisiz kaldık'' dedi. 
     Lig öncesi Zafer Biryol'un sakatlığı nedeniyle takımla birlikte hiçbir maça çıkamamasının sıkıntı yarattığını belirten Özberk, şunları söyledi 
     ''Zafer Biryol'un yanı sıra kaleci konusundaki sıkıntımız da devam ediyor. Kaleci Ali Uyanık'ın sakatlığı yaklaşık 1.5 ay sürecek. Düzelmesinin ardından form durumunun nasıl olacağı da belirsiz. Denemekte olduğumuz Petkoviç konusunda ise henüz bir karara varamadık. Ligin başlamasına az bir zaman kala Özden'den başka kalecimiz yok. İşi biraz şansa bırakmış gibi görünüyoruz. Bu konuda arayış içindeyiz.'' Özberk, transferleri isabetli yapma konusunda büyük dikkat gösterdiklerini, Libya'dan denenmek için getirdikleri Naje konusunda ise kararlarını önümüzdeki günlerde vereceklerini söylerine ekledi. 
     
</TEXT>
</DOC>
