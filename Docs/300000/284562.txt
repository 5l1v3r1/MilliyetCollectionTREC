<DOC>
<DOCNO> 284562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/spo15.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Briçte tur atladık 

12. Dünya Briç Olimpiyatları'nda, eleme grubunda 3. olan Türkiye Açık Seri Milli Takımı, tarihinde ilk kez tur atladı. İstanbul'daki şampiyonada son maçında Çin'e 21-9 yenilen ekibimiz buna rağmen bir üst tura çıktı. Dört grupta ilk 4'e giren 16 takım, bundan sonra eleme usülü karşılaşacak. 

İngiliz oyunu 

KOKAİN kullandığı için Chelsea'den kovulan Adrian Mutu'yu kulübünün özellikle teste soktuğu ortaya çıktı. İngiliz kulübünün Başkanı Peter Kenyon, performansında düşüş yaşanan ve antrenman kaçıran Mutu'dan şüphelendiklerini belirterek, "Onu bilerek teste soktuk. Çünkü İngiltere Ligi'nde oynuyor, haftada 60 bin sterlin alıyor ve çocukların idolü oluyorsanız, buna uygun davranmak zorundasınız" dedi. 

Hakemi dövene 4 yıl ceza 

ZONGULDAK 1. Amatör Küme Merkez Grubu'nda 24 Ekim'deki Üzülmezspor maçında kırmızı kart gösterdiği için hakem Rasim Çaylak'ı döven İhsaniyespor kaptanı Feti Cinal'a 4 yıl müsabakalardan men cezası verildi. İl Futbol Disiplin Kurulu, olaylara karışan altı oyuncunun dosyasını ise gelecek haftadaki toplantıya erteledi. 

Youla'da indirim 

FUTBOL Federasyonu Tahkim Kurulu, Gençlerbirliği'nden Souleymane Youla'nın iki maçlık cezasını bire düşürdü. Rizespor maçında rakibine dirsek atan Gineli oyuncu, cezasını Samsunspor maçında çektiği için bugün İstanbulspor karşısında forma giyebilecek. 


</TEXT>
</DOC>
