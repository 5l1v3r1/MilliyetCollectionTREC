<DOC>
<DOCNO> 276009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur16.html </URL>
<DATE> 2004/09/29/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Talaş kazanının bakımını yapan işçiler nefessiz kaldı 3 ölü, 9 yaralı 
</HEADLINE>
<TEXT>

     Eskişehir Organize Sanayi Bölgesi'nde OSB sunta imalatı yapan bir fabrikada talaş silo kazanının bakımını yapan işçilerin nefessiz kalması sonucu ilk belirlemelere göre 3 kişi öldü, 2'si ağır 9 kişi yaralandı. 
     AA muhabirinin aldığı bilgiye göre, ağaç ürünleri ve talaş imalatı yapan fabrikada çalışan işçiler talaş dolu silo kazanını temizlemeye başladı. Bu sırada nefessiz kalan işçilerden Hasan Candan, Hüseyin Serttaş Devlet Hastanesi'ne kaldırılırken yolda yaşamını yitirirken, Süleyman Serttaş müdahaleye rağmen kurtarılamadı. 
     Olayda yaralanan fabrika müdürü Kadir Yücel Kaymaz, Selahattin Kansız, Hakan Kutan, Ali Topal, Tayfun Karahan, Hikmet Bican, Erdal Özkan, Mehmet Özkan, Osman Ergen SSK Hastanesi'ne kaldırıldı. 
     Durumu ağır olan Kadir Yücel Kaymaz ve Selahattin Kansız, Osmangazi Üniversitesi Tıp Fakültesi'ne sevk edildi. 
     
     KURTARMA SKANDALI 

     Eskişehir Valisi Kadir Çalışıcı, Organize Sanayi Bölgesi'nde OSB sunta imalatı yapan fabrikada 3 kişinin öldüğü ve 9 kişinin yaralandığı olayla ilgili olarak ''Fabrikada kurtarma rezaleti yaşanmış'' dedi. 
     Vali Çalışıcı, AA muhabirinin yaptığı açıklamada, insanların kazalara karşı tedbirli olması gerektiğini belirterek, arkadaşlarını kurtarmak isteyen 2 kişinin tedbirsizlik yüzünden hayatını kaybettiğini söyledi. 
     Fabrikalara bu tür kazalara karşı eğitim seminerleri verilmesi gerektiğine işaret eden Çalışıcı, ''Fabrikada kurtarma rezaleti yaşanmış. Bundan sonra alınacak tedbirlerle bu tür olayların önüne geçilmesi mümkün'' diye konuştu. 
     Çalışıcı, olayın, saat 11.30'da, fabrikadaki talaş silosunda çıkan yangına müdahale etmek için içeriye girip mahsur kalan işçi arkadaşlarını kurtarmak için siloya giren işçilerin, dumandan önlerini göremeyerek sunta yapımında kullanılan yakıt tozunun içine düşmesi sonucu meydana geldiğini ifade etti. 
     Olayda Hasan Candan, Hüseyin Serttaş ve Süleyman Ertaş'ın hayatını kaybettiğini, Kadir Yücel Kaymaz, Selahattin Kansız, Hakan Kutan, Ali Topal, Tayfun Karahan, Hikmet Bican, Erdal Özkan, Mehmet Özkan ve Osman Ergen'in yaralandığını bildiren Çalışıcı, durumu ağır olan fabrika müdürü Kadir Yücel Kaymaz ile Selahattin Kansız'ın SSK Hastanesi'ndeki ilk müdahalenin ardından Osmangazi Üniversitesi Tıp Fakültesi Hastanesi'ne sevk edildiğini söyledi. 
     
</TEXT>
</DOC>
