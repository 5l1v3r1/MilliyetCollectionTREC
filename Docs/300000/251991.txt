<DOC>
<DOCNO> 251991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sontur22.html </URL>
<DATE> 2004/06/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
2 Nolu DGM'de tutanağa ''Ankara Ağır Ceza Mahkemesi'' başlığı atıldı 
</HEADLINE>
<TEXT>

     Devlet Güvenlik mahkemelerinin kaldırılmasından sonra bugün, kaldırılan 2 Nolu DGM'de yapılan ilk duruşmada tutanağa ''Ankara Ağır Ceza Mahkemesi'' başlığı atıldı. 
     ''Yasadışı terör örgütü üyesi olmak'' suçlamasıyla Nurzet Günal'ın yargılandığı davada, söz alan sanık avukatı Selçuk Kozağaçlı, DGM'lerin kaldırılmasına ilişkin yasanın Resmi Gazete'nin bugünkü sayısında yayımlandığını anımsattı. 
     Kozağaçlı, yasanın geçici maddesi uyarınca, esaslı olmayan işler yönünden duruşma yapılmasında sakınca görmediklerini ifade etti. 
     Mahkeme heyeti, 5190 sayılı Ceza Muhakemeleri Usulü Kanunu'nda CMUK Değişiklik Yapılması ve DGM'lerin Kaldırılmasına Dair Kanun'un 1. maddesi gereğince, ''CMUK'un 394 a maddesinde belirtilen suçlara bakmakla görevli ve yetkili ağır ceza mahkemesi'' sıfatıyla duruşmaya devam edilmesine oybirliğiyle karar verdi. 
     Duruşma tutanağına da ''Ankara Ağır Ceza Mahkemesi'' başlığı atıldı. 
     CMUK'un 394. maddesinin a fıkrası, DGM'lerin yerine kurulacak ağır ceza mahkemelerinde görülecek suçları belirliyor. 
     Mahkeme heyeti, Günal'ın yargılandığı davada usule ilişkin işlemleri yerine getirirken, esasa ilişkin işlemlerin yeni kurulacak mahkeme tarafından yürütülmesine karar vererek, duruşmayı erteledi. 
     5190 sayılı Yasa'nın geçici 1. maddesinde, ''Bu kanunun yürürlüğe girdiği tarihte görevde bulunan Devlet Güvenlik Mahkemesi başkanı, asıl ve yedek üyeleri, bu kanunla CMUK'a eklenen 394 a maddesi gereğince, Hakimler ve Savcılar Yüksek Kurulu'nca görevlendirilecek veya kurulacak ağır ceza mahkemelerine ilk atamalar yapılıncaya ve atananlar görevlerine başlayıncaya kadar sırasıyla ağır ceza mahkemesi başkan ve üyeleri sıfatıyla, DGM başsavcı ve savcıları da cumhuriyet savcısı sıfatıyla görevlerine devam ederler'' deniliyor. 
     
</TEXT>
</DOC>
