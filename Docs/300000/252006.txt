<DOC>
<DOCNO> 252006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas03.html </URL>
<DATE> 2004/06/30/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
'Yüzüklerin Efendisi' Satürn'de... 
</HEADLINE>
<TEXT>

     Satürn gezegeninin etrafındaki halkaları inceleyecek olmasından ötürü ''Yüzüklerin Efendisi'' olarak adlandırılan Cassini uzay aracı, bugün dev gezegenin yörüngesine yerleşiyor. 
     7 yılda yaklaşık 3.5 milyar kilometre yol katettikten sonra motorlarını ateşleyerek yörüngeye yerleşecek 1.4 milyar dolar değerindeki Cassini, 4 yıl sürecek görevi boyunca, gökbilimcileri yüzyıllardır büyüleyen Satürn'ün halkalarını ve özellikle Titan isimli uydusunu yakından inceleyecek. 
     Güneş sisteminin gaz devi Satürn'ün çevresinde 4 yıl boyunca 76 tur atacak ve gezegenin 31 ayını inceleyecek Cassini'nin taşıdığı Huygens sondasının da, gelecek yıl haziranda Titan uydusuna inmesi öngörülüyor. 
     Yörüngeye girdikten sonra dünyaya dev gezenin halkalarının ayrıntılı fotoğraflarını göndermeye başlayacak Cassini-Huygens projesini, Avrupa Uzay Kurumu ESA ile ortaklaşa yürüten Amerikan Uzay ve Havacılık Kurumu NASA yetkilileri, uzay aracının yörüngeye yerleşmesinin uzay çalışmaları açısından tarihi bir an olduğunu belirtiyorlar. 
     Yaklaşık 600 milyon dolarlık bölümünü ESA'nın finanse ettiği projenin tamamı 3,3 milyar doları buluyor. 
     
</TEXT>
</DOC>
