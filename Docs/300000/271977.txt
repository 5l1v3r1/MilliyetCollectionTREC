<DOC>
<DOCNO> 271977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun47.html </URL>
<DATE> 2004/09/15/ </DATE>
<TIME> 21.20 </TIME>
<AUTHOR>  </AUTHOR>
<HEADLINE>
Powell'den Türkiye'ye "dini özgürlükler" övgüsü 
</HEADLINE>
<TEXT>

     ABD Dışişleri Bakanı Colin Powell, bakanlığın son ''dini özgürlükler'' raporunu açıklarken, Türkiye'de bütün dini inançlar arası hoşgörüyü geliştirecek adımlar atıldığına dikkati çekti. 
     ABD Dışişleri Bakanlığı'nın bu yıl altıncısı yayınlanan ''uluslararası dini özgürlükler'' raporuna ilişkin basın toplantısı düzenleyen Powell, Türkiye ve Gürcistan'da dini hoşgörü uygulamalarına işaret ederek, bu uygulamalardan raporun girişinde övgüyle bahsedildiğini kaydetti. 
     Powell, ''Bu rapor, ülke ülke dünyadaki dini özgürlük koşullarını ortaya koyuyor. Biz geçmiş yılda da dini özgürlük konusunda ilerlemede bulunan ülkelere övgüde bulunmakta istekliyiz. Ve raporun girişinde de Gürcistan ve Türkiye gibi, bütün dinler arası daha fazla hoşgörüyü artıracak adımları atan veya iyi uygulamaları benimseyen ülkelere işaret ettik'' dedi. 
     ABD Başkanı George W. Bush'un söylediği gibi dini özgürlüklerin ''insan ruhunun ilk özgürlüğü'' olduğunu belirten Powell, ''Amerika, ülkemizde bu özgürlüğü savunuyor ve bütün dünyada da bu özgürlük için konuşuyoruz'' ifadesini kullandı. 
     Powell, raporda bu yıl dini özgürlükler bakımından endişe uyandıran ülkeler listesine, Burma, Çin, İran, Kuzey Kore ve Sudan'ın yanısıra, Eritre, Suudi Arabistan ve Vietnam'ın da eklendiğini kaydetti. 
     
</TEXT>
</DOC>
