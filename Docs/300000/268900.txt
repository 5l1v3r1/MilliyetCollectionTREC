<DOC>
<DOCNO> 268900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/guncel/axgun01.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Okul morga döndü 
</HEADLINE>
<TEXT>


Osetya'daki rehine krizi dehşet görüntüleriyle son buldu. Çatısı çöken ve savaş alanına dönen okulun spor salonunda her taraf çocuk cesetleriyle dolup taştı 

CENK BAŞLAMIŞ Moskova 

Çarşamba sabahı başlayan ve 3 gün süren rehin alma eylemi, Kafkasya'nın 30 bin nüfuslu, tamamı Hıristiyan Osetlerden oluşan kendi halindeki küçük kasabası Beslan'da büyük bir dram yaşanmasına yol açtı. Yeni eğitim yılının başlaması nedeniyle düzenlenen törene okulda kayıtlı 800'den fazla öğrenciyle velileri katıldı. Bazı anneler törene kucaklarındaki bebekleriyle geldi. Törenin sonlarına doğru bir kadın elindeki balonları havaya bırakarak dışarıda bekleyen teröristlere eylemi başlatmaları için işaret verdi. Havaya ateş açan otomatik silahlı ve maskeli kişiler okul bahçesinde bulunan herkesi spor salonunda topladı. Böylece içeride yüzlerce öğrencinin, dışarıda ailelerinin üç gün sürecek dramı başladı. 

'Burası Kafkasya' 
76 saat süren eylem süresince aileler okul binasına 150 - 200 metre uzaktaki Kültür Sarayı'nın önünden hiç ayrılmadı. Sayıları bini aşan bu kişiler rehineleri kurtarmak için başarısız bir operasyon düzenlenmesinden endişe ettiklerini söyledi. İki yıl önce Moskova'daki benzer bir rehin alma eylemi gizli servisin gaz kullanarak düzenlediği operasyonla son bulmuş ve 130'a yakın sivil hayatını kaybetmişti. Benzer bir operasyonun Beslan'da tekrarlanmasından korkan aileler okulun önünden ayrılmadı. Aileler, kendi aralarında operasyonu engellemek için yemin ettiklerini belirterek, "Burası Kafkasya, Moskova değil. Operasyon başlarsa güvenlik kuvvetlerinin karşısında etten duvar öreceğiz" dedi. Ancak operasyon, hiç kimsenin beklemediği bir anda yıldırım hızıyla başladı ve engellenemedi. Okul binasından ilk rehine grubunun çıkmasının ardından tam bir kaos yaşandı. Kollarında yaralıları taşıyanlar, okula yaklaşmaya çalışanlar, kaçanlar arasında kendi çocuklarının bulunup bulunmadığını anlamaya çalışan gözü yaşlı insanlar gerçek bir dram tablosu oluşturdu. Ancak, okulun spor salonu içinde daha korkunç bir manzara vardı. Tam bir savaş alanına dönen çatısı çökmüş salona girenler her yerde öğrencilerin cesetleriyle karşılaştı. 

Nasıl kaçtıklarını anlattılar... 
Salondan kurtulmayı başaran bir çocuk ise, okuldan kaçışını şöyle anlattı "Aniden bir patlama oldu. Yere kapandım. Çatıdan kopan parçalar başıma düştü. Daha sonra pencerelere koştuk, ama açamayınca kırmaya başladık. 200 - 300 kişinin aynı yöne kaçtığını görünce ben de onlarla birlikte koşmaya başladım. Bu sırada teröristler üzerimize ateş açtı. Ben kurtulmayı başardım." Bir diğer rehine de, eylemin başlangıcında bir kadın teröristin erkek rehinelerin yanında kendisini havaya uçurduğunu söyledi. 


Alana baskından yaralı kurtuldu 

Kuzey Osetya'daki rehin alınan 9 yaşındaki Türk vatandaşı Alana Doğan'ın, operasyondan yaralı kurtulduğu belirtildi. Ancak Alana'ya h l ulaşamayan ailesinin, kızını bulmak için hastane hastane dolaştığı öğrenildi. Önceki gün eşi Anetta ve bir yaşındaki kızı Milena teröristler tarafından serbest bırakılan baba Seyfi Doğan, "Kızımın durumunu bilmiyorum. Burası savaş halinde" dedi. NTV ise, operasyondan Alana'nın yaralı kurtulduğunu kaydetti. Doğan, eşinin teröristlere "Ben kalayım çocuklarımı serbest bırakın" dediğini, ancak teröristlerin bu teklifi kabul etmeyerek, "Sen küçük kızını al git. Seni zaten çocuğun küçük olduğu için bırakıyoruz" karşı-lığını verdiklerini ifade etti. 

'İdrarımızı içtik' 

Kurtulan çocukların anlattıkları dehşet vericiydi. İç çamaşırıyla bulunan çocuklardan biri "Bize hiç su vermediler" derken bir diğeri "Çişimizi içtik" dedi. Kurtulan bir kadın öğretmen de, şişeye yaptığı idrarını tişörtüyle süzerek içmek zorunda kaldığını, pek çok kişinin de aynı yöntemle susuzluğunu giderdiğini anlattı. Kurtulan çocukların tamamının üzerlerinde sadece iç çamaşırlarının oluşu dikkat çekti. Çocuklar, balık istifi dolduruldukları spor salonundaki aşırı sıcak nedeniyle soyunduklarını söyledi. 

Putin, 'rehine' sözünü tutmadı 

Beslan'daki eylemin başlaması üzerine tatilini kesen ve Türkiye ziyaretini erteleyen Rusya lideri Vladimir Putin, önceki gün yaptığı açıklamada, "Bizim için asıl önemlisi rehinelere zarar verilmesini önlemek" dedi. Putin, rehine krizini çözmekle görevli yetkililerin rehinelerin sağ kurtarılması için ellerinden geleni yaptığını söyledi. Bu açıklamayı duyan herkes, iki yıl önce Moskova'da yaşanan gibi bir kanlı operasyonun düzenlenmeyeceğini düşünmeye başladı. Gizli servis temsilcileri de, "Pazarlık yapmaya hazırız. Rehineleri bırakmaları için teröristleri görüşme yoluyla ikna etmeye çalışacağız" açıklamasıyla operasyon olasılığının gündemde olmadığını bildirdi. Ancak Moskova, Çeçenlere taviz vermemek adına operasyon yolunu seçti. 


</TEXT>
</DOC>
