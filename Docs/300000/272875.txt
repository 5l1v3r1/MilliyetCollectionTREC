<DOC>
<DOCNO> 272875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun12.html </URL>
<DATE> 2004/09/18/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Merkel'in mektubuna yeni tepkiler... 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel'in, Avrupa ülkelerindeki muhafazakar liderlere ve AB Komisyonu üyelerine gönderdiği, Türkiye'nin AB üyeliğine ilişkin görüşlerini içeren mektuba tepkiler sürüyor. 
     Türkiye'yi iki kez ziyaret eden Hamburg Eyaleti Başbakanı Ole von Beust CDU , Merkel'in görüşlerine karşı çıkarak, Türkiye ile üyelik müzakerelerine başlanmasından yana olduğunu söyledi. 
     Beust, Bild gazetesine yaptığı açıklamada, eski Savunma Bakanı, Meclis Dış İlişkiler Komisyonu Başkanı Volker Rühe'nin Türkiye ile ilgili görüşlerini desteklediğini belirterek, ''Türkiye'ye üyelik konusunda görüşüleceği konusunda söz verildi. Bu sözden dönülemez'' dedi. 
     Berlin-Brandenburg Türk-Alman İşadamları Birliği TDU Başkanı Bahattin Kaya da Merkel'in mektubunun ''anlamsız ve sorumsuzca'' olduğunu belirterek, bunun Avrupa'da yaşayan yaklaşık 3.5 milyon Türkün dışlanması anlamına geldiğini kaydetti. 
     Kaya, Türkiye'nin üyeliğinin AB'yi zorlayacağı şeklindeki görüşlerin doğru olmadığını, tam aksine Türkiye'nin Avrupa'yı siyasi, ekonomik ve askeri açıdan güçlendireceğini ifade etti. 
     Türkiye'nin Müslüman nüfusuyla uluslararası radikal dinci terörizme karşı mücadelede vazgeçilmez olduğunu belirten Kaya, bu nedenle Merkel'in girişimlerinin kendi partisi içinde bile destek bulmadığını söyledi. 
     Kaya, ''Biz Avrupa'da faaliyet gösteren 120 bin Türk işadamı olarak AB Komisyonu'nun kısa süre sonra açıklanacak raporu öncesinde Merkel'in bu girişimini eleştiriyor ve Türkiye'nin AB üyeliği ile ilgili görüşlerini değiştirmesini diliyoruz'' dedi. 
     
</TEXT>
</DOC>
