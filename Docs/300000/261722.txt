<DOC>
<DOCNO> 261722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun16.html </URL>
<DATE> 2004/08/09/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
NATO subayları Irak'ta... 
</HEADLINE>
<TEXT>

     Irak güvenlik birimlerinin eğitimi amacıyla Bağdat'ta görevlendirilen NATO subaylarının gelecek hafta sonuna kadar görev başında olacakları bildirildi. 
     İttifak kaynakları, 4 subaydan oluşan ilk grubun geçen hafta Napoli'den Bağdat'a gittiğini, NATO Avrupa Kuvvetleri Komutanlığı SHAPE ve İtalya ile ABD'deki komutanlıklardan, değişik tabiyetlerden toplam 45 subay ve astsubayın gelecek hafta sonuna kadar Irak'ta göreve başlamış olacağını duyurdular. 
     ''NTIM-I'' NATO Training Implementation Mission - Iraq olarak adlandırılan ve Hollanda Hava Kuvvetleri generali Carel Hilderink yönetiminde görev yapacak olan NATO ekibi, Irak güvenlik birimlerini, ''ülke içinde ve dışında'' eğitim görevi üstlendi. 
     ''NTIM-I'', ilk aşamada Irak yönetimi ve ABD kontrolündeki çokuluslu güçlerle temas kurarak eşgüdüm çalışmaları yapacak. NATO ekibi, İttifak üyesi ülkelerin daimi temsilcilerden oluşan NATO Konseyi'ne NAC 15 Eylül'e kadar bir bilgi ve öneri raporu sunacak. 
     Kaynaklar, bu rapordan sonra alınacak kararlarla operasyonun kapsamının genişletileceğini belirtiyor. 
     NATO'nun 26 müttefiki, İstanbul zirvesinde, Iraklıların İttifak üyeleri tarafından eğitimine yeşil ışık yakmışlar, ancak yer, zaman ve uygulama koşullarını somut olarak belirlemeyerek kararı NAC'a bırakmışlardı. 
     NAC, İstanbul zirvesinde alınan kararlar doğrultusunda Irak'taki güvenlik birimlerinin eğitimine destek amaçlı operasyonların somut uygulama şekilleri konusunda geçen ay sonunda uzlaşmaya varmıştı. 
     ABD'nin NATO Daimi Temsilcisi Büyükelçi Nicholas Burns, NAC kararını, ''Bu, NATO bayrağının Bağdat'ta dalgalanacağı anlamına geliyor'' diyerek, memnuniyetle değerlendirmişti. 
     Irak'taki müttefiki Polonya'ya bugüne kadar lojistik destek sağlamakla yetinen NATO, ilk defa kurum olarak bu ülkede görev üstleniyor. 
     
</TEXT>
</DOC>
