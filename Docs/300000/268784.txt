<DOC>
<DOCNO> 268784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy16.html </URL>
<DATE> 2004/09/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Adıyaman'a atanan Vali Tan İlk ziyaretim CHP'ye olacak 
</HEADLINE>
<TEXT>

     Van Valisi Hikmet Tan, bir partinin değil Türkiye Cumhuriyeti'nin valisi olarak görev yaptığını söyledi. 
     Valiler Kararnamesiyle Adıyaman'a atanan Tan, AA muhabirine yaptığı açıklamada, 2 Temmuz ve 8 Ağustos tarihlerindeki bombalı saldırıların hedefi olduğuna işaret ederek, ''Hedef olmaya devam edeceğim yönündeki istihbari bilgileri değerlendiren hükümetimiz, beni Adıyaman iline görevlendirdi'' dedi. 
     Karara saygı duyduğunu ifade eden Tan, 36 yıllık idareci olduğunu, devletin yapısını ve yönetim sırrını çok iyi bildiğini, bu nedenle herkesin kendisine güven duyması gerektiğini söyledi. 
     Büyük heyecanla yeni görev yerinde çalışmaya hazır olduğunu kaydeden Tan, şöyle devam etti 
     ''Van'da, yaklaşık 2 yıl içinde çok önemli gelişmelere imza attım. Birçok alanda valilik olarak icraatlarımız bulunmaktadır. Bunu kimse inkar edemez. Hükümetin sağladığı imkanlarla her yere hizmet götürmeye çalıştık. Vatandaş, devletin kendisine sahip çıktığını gördü. Bir partinin değil, Türkiye Cumhuriyeti'nin valisi olarak görev yaptım. Ancak hükümet programını uygulamak benim asli görevimdir.'' 
     
     ''DEVLETLE HALKI BARIŞTIRDIK'' 
     Van'da devletin kapısını herkese açtığını ifade eden Tan, en ücra köylere giderek vatandaşın sevincine ve üzüntüsüne ortak olduğunu, halkın arasına girerek Kürtçe bilmediği halde vatandaşın kendisini anlaması için Kürtçe konuşarak iletişim kurmaya çalıştığını vurguladı. 
     Van'a yaklaşık 2 yıl önce geldiğini ve ilk geldiğinde valilik çevresinin güvenlik güçlerinden oluşan güvenlik duvarıyla örüldüğünü kaydeden Tan, ''Devletle halkı barıştırdık. Biz devletle halk arasındaki aşılmaz duvarları kaldırdık'' dedi. 
     
     ADIYAMAN'DA İLK ZİYARET CHP'YE 
     CHP Grup Başkanvekili Haluk Koç'un ''Adıyamanlılara kolaylık diliyorum'' sözleriyle ilgili bir soru üzerine de Tan, susmayı tercih ettiğini bildirdi. 
     Adıyamanlıların kendisini çok iyi tanıdığını, bu ifadeler üzerine endişeye kapılmamaları gerektiğini belirten Tan, ''Adıyaman'da ilk ziyaretim CHP'ye olacak. Adıyamanlılar da beni tanıdıkça bu tür ifadelere gülüp geçeceklerdir'' diye konuştu. 
     ''Van'ı asla unutmayacağım'' diyen Tan, bütün Van halkına ve kendisine destek veren herkese şükran duyduğunu söyledi. 
     
</TEXT>
</DOC>
