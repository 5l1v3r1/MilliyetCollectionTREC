<DOC>
<DOCNO> 252836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/soneko06.html </URL>
<DATE> 2004/07/04/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Vorking Türkiye'de iyi bir sosyal güvenlik reformu çalışması yapılıyor 
</HEADLINE>
<TEXT>

     Dünya Bankası Türkiye Direktörü Andrew Vorkink, Türkiye'de sosyal güvenlik reformuna dönük iyi bir çalışma yapıldığını söyledi. 
     A.A muhabirinin sorularını yanıtlayan Vorkink, sosyal güvenlik reformu çerçevesinde, hükümete teknik destek verdiklerini vurgularken, ''biz banka olarak sadece tavsiyede bulunuruz, uygulama kararı hükümete aittir'' şeklinde konuştu. 
     Vorkink, sosyal güvenlik reformunun uygulanmasının önemine de dikkati çekti. 
     
     FED'İN FAİZ ARTTIRIMI... 
     Vorkink bu arada, ABD Merkez Bankası'nın FED faiz oranlarını çeyrek puan arttırmasının Türkiye ekonomisine etkisinin, minumum düzeyde olduğunu bildirdi. 
     ABD Merkez Bankası'nın faiz oranlarını 'beklenen oranda' arttırdığını ve bu beklenti çerçevesinde arttırmaya devam edeceğinin görüldüğünü belirten Vorkink, bu durumun, Türkiye ekonomisine çok fazla olumsuz etkisi olmayacağı görüşünde olduklarını ifade etti. 
     
     ''EKONOMİK BÜYÜME ETKİLEYİCİ...'' 
     Andrew Vorkink, Türkiye'nin, gelişmekte olan diğer birçok ülkeye göre çok daha iyi bir ekonomik büyüme trendinde bulunduğunu belirtirken, ilk çeyreğe dönük yüzde 12.4'lük büyüme rakamı için ''çok etkileyici'' tanımlamasında bulundu. 
     Vorkink, yüzde 12.4'lük büyümenin, kapasite kullanımındaki artıştan kaynaklanmış olmasına rağmen, bu trendin devam edeceğini kaydetti. 
     Dünya Bankası Türkiye Direktörü Vorkink, bu rakamlarla Türkiye'nin, Çin ve Hindistan gibi yüksek bir büyüme gösterdiğinin altını çizdi. 
     Vorkink, reel faiz oranlarında düşüş çerçevesinde, Türkiye'de doğrudan yatırımın da artış göstereceğini ve yeni yatırımlarla birlikte büyümenin, daha sağlıklı bir temele oturacağını kaydetti. 
     
</TEXT>
</DOC>
