<DOC>
<DOCNO> 257190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonyas01.html </URL>
<DATE> 2004/07/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Damatlar nikah masasına "kel" oturmak istemiyor... 
</HEADLINE>
<TEXT>

     Son yıllarda özellikle gençler için büyük sorun oluşturan ''kellik'' ile mücadele, damat adaylarının evlilik hazırlıkları arasına girdi. 
     Konya'da faaliyet gösteren bir saç ekim merkezinin ortaklarından Muharrem Çetinoğlu, AA muhabirine yaptığı açıklamada, Konya merkez olmak üzere Antalya, Ankara, Kayseri, Eskişehir, İzmir'de de saç ekim kliniklerinin bulunduğunu söyledi. 
     Erkeklerin yüzde 70'inde genetiğe bağlı olarak saç dökülmesinin meydana geldiğini vurgulayan Çetinoğlu, ''Sağlıklı kişide dökülen saçın yerine yenisinin gelmesi gerekir. Normalde 50 ile 100 arasında saç teli dökülmesi olur ve yerine yenisi çıkar. Ancak, genetik, stres, hormonal bozukluklar ve çevresel etkenlerden dolayı dökülen saçın yerine yenisi gelmediğinden kellik ortaya çıkar'' dedi. 
     Son yıllarda kellikle ile mücadelede çok iyi noktalara gelindiğini ifade eden Çetinoğlu, Sinop'tan Adana'ya, Ağrı'dan İstanbul'a kadar Türkiye'nin birçok ilinden talep alan merkezlerinde mikro implantasyon yöntemiyle saç ekiminin yapıldığını bildirdi. 
     Çetinoğlu, saç dökülmesinin çok sayıda gencin psikolojisinin bozulmasına yol açtığını belirterek, şunları kaydetti 
     ''Saçları dökülen gençlerin önemli kısmı şapkasız evinden dışarı adımını atmıyor. En ilginci de kellik sorunu yaşayan damatlar artık, nikah masasına kel oturmak istemiyor. Saç ekimi bir yıl içinde tam anlamıyla başarıya ulaşıyor. Bu nedenle saç ekimi, damat adaylarının evlilik hazırlıklarında ilk sırayı almaya başladı. Damat adayları evleneceği günden yaklaşık bir yıl önce saç ektiriyor. Kellik ile mücadelede damat adayları ilk sırayı alıyor.'' 
     
     GURBETÇİLER VE ÖĞRETMENLER DE YAZA BIRAKIYOR 
     Genellikle yaz ayları düğün mevsimi olduğu için bu dönemde saç ektirmek isteyenlerin sayısında ciddi artışlar olduğunu dile getiren Çetinoğlu, bu artışlarda gurbetçilerin ve öğretmenlerin de saç ekimlerini yaza bırakmalarının etkili olduğunu söyledi. 
     Kışın ayda ortalama 25 kişiye saç ekimi yaparken, yaz aylarında bu rakamın 70 kişinin üzerine çıkabildiğini ifade eden Çetinoğlu, ''22 yaşından 74 yaşına kadar herkesten talep geliyor. Ağırlığı ise 22-35 yaş grubu oluşturuyor'' dedi. 
     Çetinoğlu, saç ekiminin seanslar halinde yapıldığını ve bir seansının yaklaşık 900 EURO'ya mal olduğunu vurgulayarak, ''Seans sayısı kelliğe göre 4'e kadar çıkabiliyor. Bir seans avuç içi kadar alanı kaplıyor. Bir seansta bin 300 doku nakil ediliyor. Bu operasyondan 4-5 bin saç teli elde ediliyor. Dokular genellikle genetik olarak sürekli kendini yenileme özelliğine sahip iki kulak arasından ense bölgesi alınıyor'' diye konuştu. 
     
</TEXT>
</DOC>
