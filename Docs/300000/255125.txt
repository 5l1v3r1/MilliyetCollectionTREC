<DOC>
<DOCNO> 255125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonspo02.html </URL>
<DATE> 2004/07/13/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Galatasaray'ın Rivaldo rüyası başlamadan bitti 
</HEADLINE>
<TEXT>

     Cim Bom, gizliden gizliye temasta olduğu Rivaldo'nun transferinde 3 milyon dolarlık miktarı çok buldu ve son noktayı koydu 
     
     İki faktör rol oynadı 

     Galatasaray’da Rivaldo rüyası tamamen sona erdi. Özhan Canaydın ve ekibinin ocak ayından bu yana görüşmelerini sürdürdüğü Brezilyalı yıldıza dün akşam saatlerinde olumsuz yanıt verildi. Daha önce başlayan gizli pazarlıklarda, Cim Bom’dan yıllık 3 milyon dolar garanti para isteyen Brezilyalı yıldız, ücretini indirmeyince, yönetim maceraya atılmama kararı aldı ve sambacının defterini tamamen kapattı. En başından bu yana transfere temkinli yaklaşan Sarı-Kırmızılılar, risk almamayı tercih etti. 
     
     Gallardo’dan vazgeçildi 

     Fenerbahçe’nin Ariel Ortega’yla yaşadığı krizin bir benzerini yaşamak istemeyen Sarı-Kırmızılılar’ın, takımdaki dengeleri de bozmamak için böyle bir karar verdiği belirlendi. Bu arada Cim Bom’da defteri kapanan bir başka isim de Marcelo Gallardo oldu. Transfer döneminin başından bu yana Arjantinli yıldıza teklif üstüne teklif yapan Galatasaray, tangocunun tavrında değişiklik olmayınca son sözünü söyledi. Listeden çıkarılan bir diğer isim ise River Plate’li Javier Mascherano oldu. 

     
</TEXT>
</DOC>
