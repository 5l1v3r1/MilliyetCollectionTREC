<DOC>
<DOCNO> 262145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo48.html </URL>
<DATE> 2004/08/10/ </DATE>
<TIME> 23.13 </TIME>
<AUTHOR>  </AUTHOR>
<HEADLINE>
Trabzon teknik direktörü Doğan "Burada işi bitirmeliyiz" 
</HEADLINE>
<TEXT>

     Avrupa Şampiyonlar Ligi 3. ön eleme ilk maçında deplasmanda, Ukrayna'nın Dinamo Kiev takımını 2-1 yenen Trabzonspor'da, teknik direktör Ziya Doğan, ''Burada işi bitirmeliydik'' dedi. 
     Rakiplerinin gücünü ve maçta ilk 15 dakikadan sonra daha rahat bir oyun çıkaracaklarını bildiklerini anlatan Doğan, ''Oyuncularıma çok güveniyordum. Ancak beklenmedik bir anda tecrübesizce bir gol yedik. Sonra baskıyı kurarak, golü bulduk. İkinci yarı oyuncularım gerçek kimliğini sahaya yansıttı. Şu an da galip takımın hocası olarak üzgünüm. Burada işi bitirmeliydik. 7-8 tane pozisyon kaçırdık, inşallah bunları Trabzon'da aramayız'' diye konuştu. 
     Dinamo Kiev'in deplasmanda çok daha iyi oynadığını vurgulayan Teknik Direktör Doğan, sözlerini şöyle tamamladı 
     ''Türkiye'deki insanlardan bir isteğim var. Galibiyeti lüften büyütmeyin. Ancak 2 maçtan sonra tur atlanabiliyor. Dinamo Kiev son maçta yedek ağırlıklı bir kadroyla mücadele etti. O nedenle bizim maçta diriydiler. Biz ise üst üste maçlar oynuyoruz ve oyuncularımıza yük biniyor. Ancak oyuncularımın azmi ve yeteneği bizi bu noktalara getirdi. Futbolda bugün yok, yarın var. Önümüzde çok ciddi bir 90 dakika var. Ayaklarımızı yere basacağız. Dinamo Kiev ikinci yarı futbolun doğal sonucu olarak üstümüze geldi, biz de onların defansında meydana gelen boşluklardan yararlanıp, etkili olduk.'' Dinamo Kiev Teknik Direktörü Olegsi Mhkhailychenko da maçtan sonra yaptığı açıklamada, ''İzlenimlerimi açıklamaya niyetim yok. Bu dehşet ve rezalet için özür diliyorum. Genelde takım maçın sonuna kadar mücadele eder. Bugün düşüncesizce oynadık. Sakatlanan oyuncumuzun filmini çektirdik. Ama bu bedensel sakatlık. En kısa zamanda geçer. Manevi sakatlığımız uzun süre devam eder'' diye konuştu. 
     
     MAÇTAN NOTLAR 
     Karşılaşmayı, Trabzon'dan ve çevre ülkelerden gelen yaklaşık 500 kadar Türk seyirci izledi. 
     Maçta, çok yoğun güvenlik önlemleri alındı. 
     Karşılaşmanın 70. dakikasında yerini Augustine bırakan Yattara, sol ayak bileğinden sakatlandı. Yıldız futbolcunun durumunun Trabzon'daki kontrollerden sonra belli olacağı kaydedildi. 
     
</TEXT>
</DOC>
