<DOC>
<DOCNO> 269382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun18.html </URL>
<DATE> 2004/09/06/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İsrail, Batı Şeria'nın güneyinde çifte duvar örecek... 
</HEADLINE>
<TEXT>

     İsrail, Batı Şeria'nın güneyinde çifte duvar örecek. 
     Savunma Bakanı Şaul Mofaz, ordu radyosunda konuşurken, Batı Şeria'dan Filistinli militanların sızmasını önlemek amacıyla inşa edilecek ''güvenlik duvarının'' başlangıçtaki güzergahının, El Halil kentinin güneyinde yeni yerleşim birimlerini kapsayacak şekilde değiştirildiğini, örecekleri ikinci duvarla da Yahudi yerleşkelerini korumayı amaçladıklarını söyledi. 
     İsrailli Bakan, ''Yüksek Mahkeme'nin istediği şekilde duvarı İsrail topraklarına daha fazla yaklaştırdık. Yahudi yerleşkelerinin bu duvarla korunamayacağını görünce de, güzergah boyunca yerleşkelerin civarında ikinci duvarı yapmayı kararlaştırdık'' dedi. 
     Mofaz, Batı Şeria'daki duvar inşaatının 2005 sonuna kadar biteceğini belirtti. 
     
</TEXT>
</DOC>
