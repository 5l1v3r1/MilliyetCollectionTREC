<DOC>
<DOCNO> 283698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun27.html </URL>
<DATE> 2004/10/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kıbrıs'ta UBP-DP zirvesinden şimdilik sonuç yok 
</HEADLINE>
<TEXT>

     KKTC'de yeni hükümeti kurmakla görevlendirilen Ulusal Birlik Partisi UBP Genel Başkanı Derviş Eroğlu, ''Demokrat Parti'ye DP hükümet kurma yönünde niyetlerini belirttiklerini'' ifade ederek, ''Eğer DP'nin de bizimle hükümet kurma niyeti varsa, oturarak mutlaka uzlaşabileceğimiz düşüncesinde olduğumuzu söyledik'' dedi. DP Genel Başkanı, Dışişleri Bakanı ve Başbakan Yardımcı Serdar Denktaş da, ''Biz de bu niyetin olup olmadığını parti meclisimize danışarak kendilerine söyleyeceğiz'' diye konuştu. 
     Eroğlu başkanlığındaki UBP heyeti ile Serdar Denktaş başkanlığındaki DP heyeti arasındaki görüşme sona erdi. 1 saat 20 dakika süren görüşmenin ardından Eroğlu ve Denktaş, ortak basın toplantısı düzenledi. 
     UBP Genel Başkanı, hükümeti kurmakla görevlendirildiği için DP'yi ziyaret ettiğini ve DP'ye bir koalisyon hükümetini kurma teklifi yaptıklarını söyledi. 
     Serdar Denktaş'ın, konunun bu akşam toplanacak DP Parti Meclisi'nde değerlendirildikten sonra kendilerine bir yanıt vereceğini kaydeden Eroğlu, ''Bizim uğraşımız, ülkenin hükümetsiz kalmaması. Özellikle muhtemel gelişmelere karşı KKTC'de bir hükümetin bulunması şart olduğu düşüncesinde hareket ediyoruz'' diye konuştu. 
     Hükümetin kurulup kurulmayacağını bu akşamki DP Parti Meclisi toplantısından sonra öğreneceklerini dile getiren Eroğlu, UBP'nin daha önce DP ile koalisyon ortaklığı yaptığını anımsattı. 
     Eroğlu, temasları çerçevesinde dün Cumhuriyetçi Türk Partisi'ni CTP ziyaret ettiğini anımsatarak, CTP Parti Meclisi'nin görüşme öncesinde toplanarak karar aldığına işarete etti. Eroğlu, ''DP'nin davranışına teşekkür ediyorum. Özellikle bizimle görüştükten sonra parti meclisini toplamaları bana göre doğru bir hareket. Görüşmeden parti meclisini toplayıp karar almak başkadır, görüştükten sonra parti meclisini toplayıp da bir karar üretmek başkadır. Biz DP'nin kararını bekleyeceğiz'' diye konuştu. 
     Ülkede bir hükümet kurulmasının zorunlu olduğunu ifade eden Eroğlu, hükümet kurulamazsa erken seçime gidileceğini, mecliste herkesin erken seçim istediği yönünde bir görüntünün oluştuğunu kaydetti. 
     
     SERDAR DENKTAŞ'IN AÇIKLAMASI 
     DP Genel Başkanı, Dışişleri Bakanı ve Başbakan Yardımcısı Serdar Denktaş da, UBP'nin ortaya bir niyet koyduğunu ifade ederek, ''Biz de bu akşam parti meclisimizde, önümüzdeki süreçte olasılıkların getiri ve götürüsünü en ince detayına kadar inceleyerek, kendilerine çok fazla uzatmadan olumlu veya olumsuz bir cevap vereceğiz'' dedi. 
     İçinden geçilen sürenin çok önemli olduğuna işaret ederek, istikrarlı bir hükümete ihtiyaç olduğunu belirten Serdar Denktaş, mevcut meclisten istikrarlı hükümet çıkarılamazsa seçime gidileceğini söyledi. 
     Serdar Denktaş, bugün ''Niyet var mı, yok mu '' yoklamasının yapıldığını kaydederek, ''Biz de bu niyetin olup olmadığını parti meclisimize danışarak kendilerine söyleyeceğiz. Ziyaretleri için teşekkür ediyorum. Şimdi 'Hayırlısı olsun' demek düşüyor, sonuç ne olacaksa olsun'' dedi. 
     Bu arada, Derviş Eroğlu, Serdar Denktaş'ın açıklamasından sonra bir gazetecinin, ''Olumlu olumsuz ne hissettiniz '' sorusuna karşılık, parti yetkili organlarına götürülecek bir konuda genel başkanın önceden karar vermesinin doğru olmadığını ifade ederek, DP'nin tavrının bu akşam yapılacak toplantıdan sonra belli olacağını söyledi. Eroğlu, ''Hissettiğim, yetkili organlarında çıkacak kararı bize ilecekleridir. Doğru olan da odur zaten'' ifadesini kullandı. 
     Serdar Denktaş da, ''Hislerimizi saklamayı beceriyoruz artık'' karşılığını verdi. 
     
</TEXT>
</DOC>
