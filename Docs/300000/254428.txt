<DOC>
<DOCNO> 254428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur09.html </URL>
<DATE> 2004/07/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Emekli yüzbaşının evlerinden, cephanelik çıktı .. 
</HEADLINE>
<TEXT>

     Emekli Jandarma Yüzbaşı Ali İhsan Aydın'ın Ankara'daki evinde, el bombalarından TNT kalıbına, dinamitten uçaksavar ve uzun namlulu silah fişeklerine kadar çok sayıda patlayıcı madde ve silah ele geçirildi. Aydın hakkında, Ankara Cumhuriyet Başsavcılığı tarafından, ''ruhsatsız patlayıcı ve silah bulundurmak'' suçundan 8 yıla kadar ağır hapis istemiyle dava açıldı. 
     AA muhabirinin aldığı bilgiye göre, emekli Jandarma Yüzbaşı Ali İhsan Aydın, emekli olduktan sonra, dönem dönem Ankara'nın Etlik semtinde ve memleketi Kızılcahamam'ın Yukarıkaraören Köyü'ndeki evinde yaşamaya başladı. Kendisini tanıyan emekli bir askeri personel, Aydın'ı, Etlik ve Kızılcahamam'daki evlerinde silah ve patlayıcı madde bulundurduğu gerekçesiyle ihbar etti. 
     Emniyet birimleri tarafından Aydın'ın evlerinde geçen ay başında yapılan aramalarda 8 adet parça tesirli el bombası, 1 2 kalibrelik TNT kalıbı, 73 adet dinamit lokumu, 13 metre dinamit fitili, 1 adet uçaksavar fişeği, 746 adet uzun namlulu silah fişeği, kasatura, çok sayıda kovan, aydınlatma fişeği ile çok sayıda silah ve kesici alet parçası ele geçirildi. El konulan silahlar, incelenmek üzere Emniyet Genel Müdürlüğü Kriminal Polis Laboratuvarı Daire Başkanlığı'nda muhafaza altına alındı. 
     
     ''KORUCULARDAN ALDIM'' 

     Ankara Cumhuriyet Başsavcılığı tarafından yürütülen soruşturma sonucunda 5 Haziran 2004'te tutuklanan Aydın, savcılık sorgusunda, söz konusu silah ve mühimmatı görev yaptığı dönemde koruculardan temin ettiğini öne sürdü. Aydın, kayıtsız ve yasal olmayan yollardan eline geçtiği için resmi yollardan herhangi bir yere teslim edemediği silah ve mühimmatı evine koyduğunu ifade etti. 
     Ankara Cumhuriyet Başsavcılığı tarafından Ankara Nöbetçi Ağır Ceza Mahkemesi'ne açılan davanın iddianamesinde, sanığın emekli askeri personel olmasını ileri sürmesinin, görevi sırasında gayri meşru yollardan sahip olduğu ve bulundurulması suç olan malzemeleri evinde saklamasının suçu ortadan kaldırmayacağı belirtildi. 
     Sanığın savunmasının da inandırıcılıktan uzak olduğu anlatılan iddianamede, ''Her kamu görevlisinin aldığı ücretin karşılığı olarak görev ifa etmesi, onun suçtan kurtulmasına imkan vermez'' denildi. 
     İddianamede, tutuklu sanık Aydın'ın, Türk Ceza Kanunu'nun TCK ''ruhsatsız patlayıcı ve silah bulundurmak'' suçunu düzenleyen 264. maddesinin 5. fıkrasının, silah miktarının büyük boyutlara ulaşması halinde cezayı artıran 2. cümlesi uyarınca 5 yıldan 8 yıla kadar ağır hapisle cezalandırılması talep edildi. 

     
</TEXT>
</DOC>
