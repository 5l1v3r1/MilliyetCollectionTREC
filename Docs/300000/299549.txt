<DOC>
<DOCNO> 299549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo14.html </URL>
<DATE> 2004/12/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Alex hem ''Ayın Altın Oyuncusu'' hem de ''Altın Yıldızı'' seçildi 
</HEADLINE>
<TEXT>

     Işık Sigorta ''11 Altın Adam Yarışması''nda, Birinci Süper Futbol Ligi'nin 12., 13. ve 14. haftalarının değerlendirildiği kasım ayı jüri toplantısı İstanbul'da yapıldı. 
     Kalyon Otel'de gerçekleştirilen toplantıya, Denizlispor Kulübü Başkanı Zafer Katrancı onur konuğu olarak katılırken, bir diğer onur konuğu Galatasaraylı yönetici Fatih Gökşen ise ayağındaki rahatsızlığı nedeniyle yer alamadı. 
     Toplantıda, ekim ayı değerlendirmesinde ''Ayın Altın Oyuncusu'' Galatasaraylı Hırvat futbolcu Stjepan Tomas, ''Ayın Yöneticisi'' Malatyaspor Kulübü Başkanı Hikmet Tanrıverdi, ''Ayın Teknik Direktörü'' Çaykur Rizespor Teknik Direktörü Rıza Çalımbay ve ''Ayın Hakemi'' seçilen Cüney Çakır da ödüllerini aldı. 
     
     ALEX RÜZGARI 

     11 Altın Adam Yarışması'nın kasım ayı değerlendirmesine Fenerbahçe'nin Brezilyalı futbolcusu Alex de Souza damgasını vurdu. 
     Sarı-lacivertli futbolcu, jüri oylamasında aldığı 187 puanla kasım ayının ''Altın Oyuncu''su seçilirken, kasım ayı panoramalarında da en fazla yıldıza layık görülen futbolcu olarak ''Ayın Yıldızı'' unvanını elde etti. Yapılan açıklamada ise bu durumun organizasyon tarihinde bir ilk olmasına dikkat çekildi. 
     Alex'in ardından, aldığı 103 puanla Gençlerbirliği'nden Ali Tandoğan ''Ayın Gümüş Oyuncusu'' ve 75 puanla da Trabzonspor'un yıldızı Gökdeniz Karadeniz ise ''Ayın Pronz Oyuncusu'' seçildi. 
     Kasım ayı değerlendirmesinde ayrıca, Denizlispor Kulübü Başkanı Zafer Katrancı ''Ayın Yöneticisi'', Konyaspor Teknik Direktörü Saffet Susiç ''Ayın Teknik Direktörü'' ve Cem Deda da ''Ayın Hakemi'' olarak belirlendi. 
     Diğer yandan, Futbol Federasyonu'nun eski yöneticisi Ayhan Bermek ve Çaykur Rizespor Teknik Direktörü Rıza Çalımbay'a, Hakan Şükür'ün A Milli Takım'a alınmamasını nasıl değerlendirdikleriyle ilgili bir soru yöneltildi. Soruya Bermek, ''Net cevaplar vermeliyiz ama polemik yaratmamalıyız. Söyleyebileceğim şey, Ersun Yanal'ın Hakan'a milli takımın kapısını kapatarak doğru yapmadığıdır'' derken, Çalımbay ise, ''Hakan Şükür, milli takımın ve Galatasaray'ın başarılarına imza atmış, Türk futboluna mal olmuş birisidir. Başarılı olduğu sürece de Milli Takım'da görev yapabileceğine inanıyorum'' yanıtını verdi. 
     Ayrıca, ekim ayının en başarılı hakemi olarak ödülünü alan Cüneyt Çakır da, hedefinin FIFA kokartı alıp yurtdışında maç yönetmek olduğunu söyledi ve Türkiye'de de daha çok çalışıp derbi maçlarında görev almak istediğini söyledi. 

     
</TEXT>
</DOC>
