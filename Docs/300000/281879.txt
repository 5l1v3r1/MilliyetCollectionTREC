<DOC>
<DOCNO> 281879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy14.html </URL>
<DATE> 2004/10/20/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Başbakan Erdoğan AB'den ahde vefa duygusu bekliyoruz 
</HEADLINE>
<TEXT>

     Rahmi Gündüz 

Başbakan Recep Tayyip Erdoğan, Türkiye'nin Kopenhag kriterlerini yerine getirdiğini belirterek, ''Avrupa Birliği'nin, Türkiye'ye karşı ahde vefa duygusuyla hareket etmesini bekliyoruz, ahde vefa bir uygarlık göstergesidir'' dedi. 
     Erdoğan, France 3 televizyon kanalının bu akşam yayımlanacak haber programına verdiği mülakatta, Türkiye'nin Kopenhag kriterlerini yerine getirmek için gerekli reformları yaptığını ve uygulama noktasında da önemli adımlar attığını belirterek, Kopenhag zirvesinde Türkiye'ye verilen sözün tutulmasını beklediklerini söyledi. 
     Erdoğan, Kopenhag zirvesinde ''Kriterler yerine getirildiği takdirde müzakereler vakit geçirilmeden başlar'' şeklinde verilen taahhüdün kayıtlara geçtiğini belirterek, Türkiye'nin bütün hazırlıklarını tam üyelik müzakerelerine hemen başlamaya yönelik yaptığını hatırlattı. 
     Fransa'da Cumhurbaşkanı Jacques Chirac'ın, ''Türkiye'nin üyeliği konusunda son sözü Fransızların söyleyeceği ve referandum yapılacağı'' yolundaki açıklamalarına ilişkin bir soru üzerine Erdoğan, ''AB üyeleri liderleriyle medya aracılığıyla konuşmam'' dedi. 
     Türkiye'ye 1963 yılında tam üyelik olarak ilk somut perspektifin verildiğini, AB Helsinki zirvesinde adaylığın tescil edildiğini ve Kopenhag zirvesinde kriterlerin yerine getirilmesi halinde müzakerelerin hemen başlayacağı sözü verildiğini hatırlatan Erdoğan, AB Komisyonu'nun da müzakerelerin başlaması konusunda açık bir tavsiyede bulunduğunu hatırlattı. 
     Erdoğan, bir soruya verdiği yanıtta, Türkiye-AB ilişkilerinin üye ülkelerde iç politika malzemesi olarak kullanılmaması uyarısında bulundu. 
     Türkiye ile Fransa arasında ciddi ortaklıklar bulunduğunu, AB dışında birçok uluslararası kuruluşta iki ülkenin birlikte görev aldığını belirten ve Fransa'nın Türkiye'de en fazla yatırım yapan ülkelerin başında yer aldığını kaydeden Erdoğan, ''Biz bunları bir tarafa atabilir miyiz Biz geleceği düşünüyoruz'' dedi. 
     
     MEDENİYETLER ARASI UZLAŞMA 
     Erdoğan, Türkiye'nin AB üyeliğiyle birlikte medeniyetler arası uzlaşmada önemli rol oynayacağını söyledi. 
     Fransa'da Türkiye'nin AB üyeliğine yönelik tartışma üzerine Erdoğan, bu tartışmaların kendisini endişelendirmediğini belirterek, ''Fransa yönetiminin bugüne kadar Türkiye'ye verdiği katkıları unutmuyoruz'' dedi. 
     Erdoğan, televizyon kanalının ''Türkiye eskiden Avrupa'nın hasta adamıydı, şu anda Avrupa'nın hasta adamı Fransa'' şeklindeki yorumlara ilişkin sorusu üzerine, ''Geçmişte Türkiye'nin Avrupa'nın hasta adamı olduğunu söylemek, Türkiye'nin Avrupalı olmadığını söyleyenler için de en iyi yanıt'' dedi. 
     Erdoğan, Türkiye'nin üyeliğiyle AB'nin daha güçlü bir siyasi birlik olacağını da söyledi. 
     Erdoğan, Fenerbahçe'nin Lyon'a 3-1 yenilmesiyle ilgili olarak, muhabire şaka yollu takıldı ve ''Size dün kızdık, ayıp oldu, bizi kendi evimizde yendiniz'' dedi. 
     Televizyon muhabirinin, ''Türkiye-AB ilişkilerini hangi spor dalına benzetiyorsunuz'' şeklindeki sorusuna Erdoğan, ''Kolektif ve takım oyunu olması itibarıyla futbola, biraz uzun mesafe koşusuna'' şeklinde cevap verdi. 
     Erdoğan, kendisinin de 17 yıl aktif olarak futbol oynadığını hatırlattı. 
     
</TEXT>
</DOC>
