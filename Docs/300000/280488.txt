<DOC>
<DOCNO> 280488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas22.html </URL>
<DATE> 2004/10/15/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Ünlü yönetmen Ingmar Bergman'dan itiraf Bir çocuğum daha var 
</HEADLINE>
<TEXT>

     İsveçli ünlü yönetmen Ingmar Bergman, 45 yıl sonra, bir çocuğu daha bulunduğunu açıkladı. 
     Sinemanın en büyük yönetmenlerinden biri olarak bilinen 86 yaşındaki Bergman, pazartesi günü yayınlanacak kitabında, Maria von Rosen adlı kızının annesinin Ingrid von Rosen Bergman olduğunu, Ingrid ile çocuğun doğumundan 12 yıl sonra evlendiklerini açıkladı. 
     Kitabın gazetelerde yayınlanan bölümlerine göre, Bergman ile Maria von Rosen'in ortak yazdıkları kitap, Ingrid von Rosen'in kanserden öldüğü 1995 yılında baba-kızın yazdıkları günlüklerden oluşuyor. 
     Kitabın önsözünde Bergman, Ingrid von Rosen ile 1957'de tanıştığını ve 1969'a kadar gelip geçici ilişkileri olduğunu, bu dönemde kendisinin Gun Grut ve Kabi Laretei ile evlilikler yaptığını yazdı. 
     Bergman, Maria von Rosen'in 1959'da doğduğunu, aynı yıl Grut'tan boşanarak Laretei ile evlendiğini, 22 yaşına gelene kadar Maria'ya kendi kızı olduğunu söylemediğini yazdı. 
     Ingmar Bergman, Ingrid von Rosen ile 1971'de evlendi ve karısının ölümüne kadar 24 yıl evli kaldı. 5 evlilik yapan Bergman'ın 8 çocuğu daha bulunuyor. 
     Ingmar Bergman'ın eşi Ingrid Bergman, ünlü İsveçli oyuncu Ingrid Bergman değil. 
     
</TEXT>
</DOC>
