<DOC>
<DOCNO> 262171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur25.html </URL>
<DATE> 2004/08/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
''Taziye'' tartışması sürüyor.. 
</HEADLINE>
<TEXT>

     Emniyet Genel Müdürlüğü Terörle Mücadele Daire Başkanı Selim Akyıldız, kamu hizmeti yapan birinin yasalar çerçevesinde davranması gerektiğini söyledi. 
     Akyıldız, Diyarbakır'ın Mardinkapı Semti'nde 28 Temmuz'da polis noktasına teröristlerce düzenlenen saldırıda şehit olan Bekçi Abbas Yoldaş'ın ailesini ziyaretinde, Yoldaş'ın uzun yıllar teşkilatta görev yaptığını belirtti. 
     Kendisinin İçişleri Bakanı, Müsteşar ve Emniyet Genel Müdürü'nü temsilen taziye ziyaretinde bulunduğunu bildiren Akyıldız, ''Bu ülkenin bu şehrin huzuru için mücadele eden bir arkadaşım, maalesef bir terör saldırısı sonucu şehit olmuştur. Bundan sonra ailesi bizimledir. Emniyet teşkilatı olarak her türlü desteği vereceğiz'' dedi. 
     Akyıldız, gazetecilerin belediye başkanlarının teröristin taziyesine gidişi ve terör örgütü PKK Kongra-Gel'in saldırıları ile ilgili sorularını ise şöyle yanıtladı 
     ''Kamu hizmeti yapan birinin yasalar çerçevesinde davranması gerekir. Terörü özendirecek davranışlarda bulunmaması gerekir. Elbette suç unsuru varsa, valilik gereğini yapacaktır. 
     Terör örgütünün son günlerdeki eylemleri bir çırpınışın göstergesidir. Terör örgütü bir açmazın içindedir ve geliştirdiği stratejiler, halktan destek görmemektedir. Örgüt içinde şu anda bir dağılma gözüküyor. Ama dağıldı diyemeyiz. Osman Öcalan ile ilgili de bilgi amaçlı çalışmalarım sürüyor.'' Akyıldız, daha sonra Emniyet Genel Müdürlüğü ve Türk Polis Teşkilatını Güçlendirme Vakfı'na ait miktarı açıklanmayan 2 yardım çekini şehidin oğlu Osman Yoldaş'a verdi. Bu sırada şehidin eşi Suphiye Yoldaş, fenalık geçirerek bayıldı. 
     Şehit bekçinin ağabeyi Akseri Yoldaş ise terör olaylarını tasvip etmediklerini, bunun kimseye yarar getirmeyeceğini vurgulayarak, ''Kardeşimin son şehit olmasını diliyoruz'' dedi. 
     
     ''HASTANEDE BAŞSAĞLIĞI DİLEDİM'' 

     Öte yandan, Diyarbakır Büyükşehir Belediye Başkanı Osman Baydemir, AA muhabirine yaptığı açıklamada, bugün bazı gazetelerde çıkan haberlerde 28 Temmuz'da Mardinkapı Polis Karakolu'na yapılan saldırıda şehit olan bekçi Yoldaş'ın ailesini ziyaret etmediği yolundaki haberlerin doğru olmadığını savundu. 
     Olay gecesi Diyarbakır Devlet Hastanesi'ne gittiğini, burada yaralılara ve Vali Nusret Miroğlu'na ''geçmiş olsun'' dileğinde bulunduğunu anlatan Baydemir, ''Daha sonra hastanede Vali Miroğlu ile aileyi ziyaret ederek, başsağlığı dileğinde bulundum. Ziyaret sırasında bekçinin oğlu fenalık geçiriyordu. Ailenin acısının çok büyük olduğunun farkındayım. Acısı olan bir aile ile polemiğe girmek istemiyorum. Ancak doğru söylemek lazım'' diye konuştu. 
     
</TEXT>
</DOC>
