<DOC>
<DOCNO> 254441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur22.html </URL>
<DATE> 2004/07/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Engelli komşusuna, Belçika'dan özel araç getirdi 
</HEADLINE>
<TEXT>

     Belçika'da işçi olarak çalışan Mustafa Şimşek, Kütahya'nın Hisarcık İlçesi'nde yaşayan, iş kazası nedeniyle sakat kalan komşusu Mehmet Ergin'e 36 , Belçika'dan özel araç getirdi. 
     Mustafa Şimşek, komşusunun tekerlekli sandalye ile hareket etmekte zorlanmasından üzüntü duyduğunu, son günlerini tekerlekli sandalyede geçiren babasının yaşadığı sıkıntıları hatırladığını ve bu duruma çok üzüldüğünü söyledi. 
     Komşusunun durumunu Belçika'da Türk işçilerinin kurduğu bir yardım derneğinin yetkililerine ilettiğini belirten Şimşek, ''Onlar da komşuma bedensel engelliler için özel olarak üretilen, motorlu, üç tekerlekli otomatik araç verdiler. Aracı Mehmet'e hediye ettiğimde, yüzündeki mutluluk ifadesini hayatım boyunca unutamam'' diye konuştu. 
     Mehmet Ergin ise komşusunun hediyesi üzerine çok duygulandığını ifade etti. Ergin, 4 yıl önce geçirdiği iş kazası sonucu bacaklarının tutmadığını, bu nedenle tekerlekli sandalyeye mahkum olduğunu belirtti. 
     Tekerlekli sandalyeyi yardım almadan kullanamadığını söyleyen Ergin, ''Artık yeni araba sayesinde kimseye muhtaç olmadan tek başıma sokağa çıkabiliyorum. Vefalı komşuma ve Belçika'daki dernek yöneticilerine minnet borçluyum'' dedi. 
     
</TEXT>
</DOC>
