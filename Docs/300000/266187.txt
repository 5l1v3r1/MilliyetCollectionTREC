<DOC>
<DOCNO> 266187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/spor/spo15.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Helal sana Vatansever 

İNGİLTERE'DE düzenlenen Dünya Gençler Okçuluk Şampiyonası'nda mücadele eden Tayfun Vatansever sportmen davranışıyla büyük takdir topladı. İlk 32'ye kalabilmek için Çinli İnxin ile eşleşen sporcumuz müsabaka sırasındaki puanlama hatasını hakemlere bildirerek rakibinin maçı kazanmasını sağladı. Çinli sporcu daha sonraki turları da geçerek bronz alırken, Dünya Okçuluk Birliği'nin Vatansever'i Fair-Play'a aday göstereceği açıklandı. 

Murat Didin Almanya'ya gitti 

ANTRENÖRLÜK kariyerini Avrupa'da sürdüren Türk coach Murat Didin, bu sezon Euroleague'de mücadele verecek olan Opel Skyliners ile sözleşme yaptı. İtalya A 2'de VIP Rimini ile iki yıl geçirdikten sonra geçtiğimiz sezon bitiminde yollarını ayıran 49 yaşındaki tecrübeli çalıştırıcı, Alman kulübü ile bir yılı opsiyonlu üç yıllık kontrata imza attı. 

İbrahim Ba imzayı attı 

ÇAYKUR Rize, Senegal asıllı Fransız futbolcu İbrahim Ba ile sözleşme imzaladı. İstanbul'daki TSYD Genel Merkezi'nde kendisini 1 yıllığına Yeşil-Mavili renklere bağlayan sözleşmeye imza atan İbrahim Ba, Türkiye'yi Müslüman ülke olduğu için tercih ettiğini ve burada başarılı olacağına inandığını söyledi. 


</TEXT>
</DOC>
