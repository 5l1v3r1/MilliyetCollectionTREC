<DOC>
<DOCNO> 285036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun14.html </URL>
<DATE> 2004/11/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
KKTC'de Eroğlu görevi iade etti 
</HEADLINE>
<TEXT>

     KKTC Cumhurbaşkanı Rauf Denktaş, Başsavcılığın görüşüne göre, hükümet kurma çalışmalarında iki aylık sürede çeşitli denemelerin yapılması gerektiğini belirterek, ''Bu iki ayı beklemek beklememek meselesi tabii bir tercih meselesidir. Biz gereğini yapacağız. İki ay içinde bu gidip gelmeler olmalıdır, öyle anlaşılıyor'' dedi. 
     Ulusal Birlik Partisi UBP Genel Başkanı Derviş Eroğlu, Cumhurbaşkanı Denktaş'tan 21 Ekim'de aldığı hükümeti kurma görevini bugün iade etti. 
     UBP Genel Sekreteri Salih Miroğlu ile birlikte Cumhurbaşkanı Denktaş'ı ziyaret eden Eroğlu, ''21 Ekim tarihinde hükümeti kurma görevini bize vermiştiniz. Öncelikle güveninize teşekkür ediyorum. Bazı siyasi partilerle yapmış olduğumuz temas sonucunda hükümeti kuramayacağımız anlaşılmıştır. Dolayısıyla görevi iade ediyorum'' dedi. 
     ''Gazetelerden haberi aldık üzüldük açıkçası'' diyen Cumhurbaşkanı Rauf Denktaş da ''Anayasamız gereği öyle anlaşılıyor ki başsavcılığın söylediğine göre iki ay içinde çeşitli denemeler yapmamız lazımmış'' ifadesini kullandı. 
     Anayasal görevini yapacağını ve biraz düşünüp yeniden görevlendirme yapacağını kaydeden Denktaş, kimsenin kimseye gücenmemesini istedi. 
     Cumhurbaşkanı Denktaş, ''Şu anki hükümetin çoğunluğu bulamadığı için istifa ettiğinin'' anımsatılması üzerine, şunları söyledi 
     ''İstifa ettikten sonra yeni hükümet kuruluncaya kadar göreve devam hakları vardır. Usul odur. Onun için ona yine teklif edilir, yine kurmazsa başkasına teklif edilir, o da kurmazsa iki ay da dolmuşsa o zaman bana yetki verilmiş olur seçimler için. Bu iki ayı beklemek beklememek meselesi tabii bir tercih meselesidir. Biz gereğini yapacağız.'' Yarın veya bir sonraki gün görevlendirme yapabileceğini bildiren Denktaş, ''Hükümeti kurabilmesi yönünde ışık vermesi halinde mi Başbakan Talat'a görev vereceksiniz, yoksa sırf bu süreyi doldurmak için mi '' sorusuna karşılık özetle şöyle konuştu 
     ''Benim görevim, anayasaya göre, hükümet kurabilecek kişiye veya grup başkanına görev verilir. Bu durumda işte iki büyük parti var UBP, CTP . Bir de Serdar'ın partisi Demokrat Parti DP var. O da tek başına kuracak değil, biriyle anlaşsa bile 26'yı bulması lazım. 26 kilit mesele. Dolayısıyla verilir, denenir, bulurlarsa görevi alırlar, bulmazlarsa iade ederler. İki ay içinde bu gidip gelmeler olmalıdır, öyle anlaşılıyor.'' 
     
</TEXT>
</DOC>
