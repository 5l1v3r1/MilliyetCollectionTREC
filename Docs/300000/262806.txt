<DOC>
<DOCNO> 262806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy15.html </URL>
<DATE> 2004/08/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Erdoğan Gürcistan'ın toprak bütünlüğü üzerinde hesap yapmak çirkin 
</HEADLINE>
<TEXT>

     Başbakan Recep Tayyip Erdoğan, ''İşadamı güven ister, istikrar ister, güven ve istikrarı bulduğu yerde işadamı yatırımdan kaçmaz'' dedi. 
     Erdoğan, Gürcistan'ın toprak bütünlüğü üzerinde hala hesap yapmanın çok yanlış ve çok çirkin olduğunu belirtti. 
     Başbakan Erdoğan, Gürcistan'daki temasları çerçevesinde Gürcistan-Türkiye İş Konseyi Toplantısı'na katıldı. 
     Erdoğan, burada yaptığı konuşmada, Gürcistan ile Türkiye arasındaki ilişkilerin özellikle bağımsızlık mücadelesinden sonra her geçen gün artarak devam ettiğini, iki ülke arasında siyasi, askeri, ekonomik, ticari, kültürel özelliklerin önem arz ettiğini söyledi. 
     Türkiye'nin Gürcistan ile olan komşuluk ilişkilerinden dolayı, Türkiye'nin ABD ve İngiltere'den sonra bu ülkede en büyük üçüncü yatırımcı ülke konumuna geldiğini kaydeden Erdoğan, şöyle devam etti 
     ''Biz bunları yeterli görmüyoruz. Özellikle 2003 yılı itibariyle 426 milyon doları bulan dış ticaret hacmimiz yeterli değildir. Temennimiz çok kısa sürede bu rakam 1 milyar dolara ulaşsın. 
     Bir şeyi vurgulamamız lazım. İşadamı güven ister, istikrar ister. Güven ve istikrarı bulduğu yerde işadamı yatırımdan kaçmaz. Tam aksine gidebildiği kadar gider. 
     Gürcistan'daki vergi reformu cezbedici. Ancak, koşulları daha da cezbedici hale getirmek gerekiyor. Devlet Başkanı Saakaşvili'nin görevi devraldığı döneme kadar yaşanan sıkıntılı dönemde Türk işadamlarının burada çektikleri bazı sıkıntılar vardı. Yarım kalan yatırımlar var. Arzumuz, bunları devam ettirmek ve ilaveler yapmaktır.'' Başbakan Erdoğan, Devlet Başkanı Mihail Saakaşvili ve Başbakan Zurab Jıvanıya ile yaptığı görüşmelerde, işadamlarının önündeki engellerin aşılması konusunda hassasiyetlerini dile getirdiklerini ifade etti. Türkiye ile Gürcistan arasındaki en önemli ortak yatırımın ''Bakü-Tiflis-Ceyhan Petrol Boru Hattı'' olduğunu ifade eden Erdoğan, bu projenin Azerbaycan, Gürcistan ve Türkiye açısından stratejik önemi olan bir proje olduğunu söyledi. Erdoğan, projenin önümüzdeki yıl sonunda tamamlanmasının planlandığını, Türkiye'deki çalışmaların diğer ülkelerdeki çalışmalarla eş zamanlı olarak sürdürüldüğünü anlattı. 
     Futbolda ''orta sahada top çevirme'' diye bir tabir olduğunu kaydeden Erdoğan, ''Orta sahada top çevirmeyip gol atmaya bakacağız ki, neticeyi alalım, ki bunu başaramazsak sonucu almak mümkün değil'' dedi. Erdoğan, Eylül ayında Gürcistan ile Türkiye A Milli futbol takımları arasında yapılacak karşılaşmayı da hatırlatarak, bu karşılaşmada orta sahada top çevirenlerin kazanamayacaklarını söyledi. 
     Erdoğan, iki ülke arasındaki dostluğun siyasette, askeriyede, ekonomide, ticarette ve kültürel tarzda zirve yapması gerektiğini söyledi. 
     Başbakan Erdoğan, Osetya'da dün gece meydana gelen olayı da anımsatarak, olayı tasvip etmediğini belirtti. Erdoğan, şöyle konuştu. '' Bu olayı çok çirkin buluyoruz. Bölgesel barışı bunlar her zaman tehlikeye düşürür. Şu anda komşu ülkeler Gürcistan'da toplumsal barışı sağlamaya yardımcı olmalıdır. Gürcistan'ın toprak bütünlüğü üzerinde hala hesap yapmak çok yanlış, çok çirkindir. Türkiye olarak uluslararası platformda elimizden gelen yardımı ve desteği göstereceğiz. Bu anlayışla buradayız.'' Gürcistan Devlet Başkanı Saakaşvili de, iki ülke arasında çok derin kültürel bağların bulunduğunu ifade ederek, ''Ben tek bir bütünün parçası olduğumuza inanıyorum. Burada kendinizi Türkiye'den daha çok rahat hissedin'' dedi. Türk işadamlarına da seslenen Saakaşvili, ''Buraya geldiğiniz de adaletin ve hükümetin yanınızda olduğunu bilin. Size söz veriyorum benim korumam altında olacaksınız. Ben sizin teminatınızım'' diye konuştu. 
     Gürcistan Başbakanı Zurab Jıvanıya da ülkesine yatırım yapmak isteyen işadamları önündeki engelleri birer birer kaldırmayı amaçladıklarını belirtti. Jıvanıya, vergi oranlarını düşürerek ve liberal vergi sistemi ile iyi bir yatırım ortamı sağlamaya çalıştıklarını kaydetti. 
     Başbakan Erdoğan, Gürcistan-Türkiye İş Konseyi Toplantısı'nın ardından Batum'a geçecek. 
     
</TEXT>
</DOC>
