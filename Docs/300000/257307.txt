<DOC>
<DOCNO> 257307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun25.html </URL>
<DATE> 2004/07/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Rus milletvekili, Londra'da gözaltına alındı 
</HEADLINE>
<TEXT>

     Rusya Federasyon Konseyi'nin Uluslararası Komite Başkanı milletvekili Mihail Margelov'un, Londra'da polis tarafından gözaltına alındığı ve üstünün arandığı bildirildi. 
     Margelov, Rus Enformasyon Ajansı RIA Novosti'ye yaptığı açıklamada, İngiliz parlamentosunun daveti üzerine Londra'ya gittiğini belirterek, dün sabah kaldığı otelden İngiliz parlamentosuna yürüyerek gittiğini ve İngiltere Başbakanı Tony Blair'in evinin bulunduğu bölgede gözaltına alındığını söyledi. 
     Gözaltına alındığı sırada yanında İngiltere Dışişleri Bakanlığı'ndan yetkililerin de bulunduğunu kaydeden Margelov, ''Polis bizi durdurdu ve soru sormaya başladı. Gitmemize izin vermeden önce de üzerimi aradılar. Terörle mücadele yasası çerçevesinde böyle hakları bulunduğunu söylediler. Onlara, Rus parlamenteri olduğumu söylememe ve Rus diplomatik pasaportumu göstermeme rağmen üzerimi aradılar'' diye konuştu. 
     İngiltere Dışişleri Bakanlığı yetkililerinin durumu düzeltmeye çalıştıklarını, ancak polislere karşı etkili olamadıklarını söyleyen Margelov, maruz kaldığı durumdan Rusya'nın Londra Büyükelçiliği'ni haberdar ettiğini sözlerine ekledi. 
     
</TEXT>
</DOC>
