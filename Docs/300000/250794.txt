<DOC>
<DOCNO> 250794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun12.html </URL>
<DATE> 2004/06/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
NATO Zirvesi'nde terörizme karşı yeni önlemler... 
</HEADLINE>
<TEXT>

     NATO İstanbul zirvesinde bir araya gelecek olan İttifak üyesi ülkelerin devlet ve hükümet başkanları, terörizme karşı ortak mücadelede atılan adımları inceleyerek, 21. yüzyılın en büyük tehdidi olarak görülen bu unsura karşı daha somut işbirliği arayışlarını sürdürecekler ve yeni önlemler belirleyecekler. 
     Zirve sonunda yayımlanacak ortak bildiride konuya yer verilmesi ve terörizme karşı ortak mücadelede irade beyanında bulunulması öngörülüyor. 
     ABD'de 11 Eylül 2001'de düzenlenen terör saldırılarından sonra Kuzey Atlantik Antlaşması'nın 5. maddesini devreye sokan ve saldırıya uğrayan bir müttefik için savunma alanı kapsamında gerekenleri yapmak üzere harekete geçen NATO, o tarihten beri terörizme karşı mücadelede somut ve etkin rol üstlenmek yönünde çaba harcıyor ve somut girişimlerde bulunuyor. 
     İttifak, Afganistan'daki Uluslararası Güvenlik Yardım Kuvveti ISAF bünyesinde terörizme karşı mücadeleye öncelik veriyor. 
     
     AKDENİZ'DE NATO DENETİMİ 

     Akdeniz'de 11 Eylül'den hemen sonra, 6 Ekim 2001'de başlatılan NATO operasyonu Aktif Gayret-Active Endeavour çerçevesinde Akdeniz'deki deniz trafiği, gemiler ve kargolar, terörle mücadele kapsamında denetleniyor. 
     Akdeniz'in tamamında devriye gezen İttifak'ın daimi deniz birimleri şüpheli gemileri durdurarak, aramalar yapıyorlar. 
     NATO'nun bu operasyonuna, geçen Mart ayından itibaren Barış İçin Ortaklık BİO ülkelerinden ve İttifak ile ''Akdeniz Diyalogu'' çerçevesinde işbirliği yapan bazı ülkelerden katkı sağlanıyor. 
     Rusya'nın bu operasyona 2 veya 3 gemi ile katılımına ilişkin bir kararın İstanbul zirvesi sırasında onaylanması bekleniyor. 
     Söz konusu operasyonlar, İtalya'nın Napoli kentinde bulunan NATO Güney Müttefikler Deniz Komutanlığı NAVSOUTH tarafından yönetiliyor. 
     Yaklaşık 2700 askerin görev üstlendiği Akdeniz birimlerinin katılımcıları arasında Türkiye, Yunanistan, İtalya, Almanya, Norveç, Danimarka, Hollanda, İspanya, Portekiz, ABD ve İngiltere bulunuyor. 
     NATO yetkilileri, Balkanlar'da barışı koruma görevi yapan İttifak birimlerinin terörist oluşumlara karşı operasyonlar düzenlediğini, silah ve uyuşturucu kaçakçılarını izlediğini belirtiyorlar. 
     
     AWACS DESTEĞİ 

     NATO, terörizme karşı mücadele kapsamında AWACS erken uyarı radar uçaklarını, ihtiyaç duyan müttefik ülkelerin hizmetine sunuyor. Bu çerçevede İstanbul zirvesi sırasında da 3 AWACS uçağı Türkiye'de görevlendirildi. 
     NATO Avrupa Kuvvetleri Komutanı SACEUR General James Jones tarafından alınan ve müttefikler tarafından onaylanan karara göre, AWACS uçakları, zirve boyunca Türkiye hava sahasını kontrol edecek ve güvenlik desteği sağlayacak. 
     AWACS uçakları, 12 Haziran'dan 4 Temmuz'a kadar Portekiz'deki Avrupa Futbol Şampiyonası nedeniyle alınacak güvenlik önlemlerine de katkıda bulunuyor. 
     NATO, 13-29 Ağustos tarihleri arasında Atina'da yapılacak Olimpiyat Oyunları sırasında da AWACS uçaklarını ve deniz birimlerini, olası terör saldırılarına karşı korunmak amacıyla hizmete sunacak. 
     NATO'nun, Almanya'nın Geilenkirchen bölgesinde konuşlandırılmış 17 adet AWACS uçağı bulunuyor. Bu birimlerde, aralarında Türklerin de bulunduğu 13 ülkenin uzmanları görev yapıyor. 
     NATO kaynakları, İttifak'ın Kimyasal, Biyolojik, Radyolojik ve Nükleer Taburu'nun CBRN da zirve güvenlik önlemlerine katkı amacıyla İstanbul'a ekip göndereceğini, bu ekibin 30 ila 40 uzmandan oluşacağını bildirdiler. 
     
     EL KAİDE 

     NATO müttefikleri, ABD'nin talebi üzerine Afganistan'daki Taliban ve El Kaide unsurlarına karşı mücadele için işbirliği yapıyor. 
     Bu çerçevede istihbarat alışverişi, Afganistan'da rol üstlendikleri gerekçesiyle terör tehdidi altında bulunan müttefiklere destek, hava sahalarının ve havaalanlarının bu müttefiklere açık tutulması, ABD hava sahasının NATO birimleri tarafından korunması gibi uygulamalar sürüyor. 
     NATO, 21-22 Kasım 2002'de düzenlenen Prag zirvesinde askeri savunma sistemlerini terörizme karşı uyarlamayı kararlaştırmıştı. 
     İttifak, işbirliği yaptığı tüm ülkelerle ve diğer uluslararası kurumlarla terörizme karşı ortak mücadele unsuruna öncelik veriyor. 
     Teröristlerin araçları arasında yer alması olasılığı bulunan kitle imha silahlarının yayılmasına karşı ortak önlemler geliştiriliyor ve CBRN, bu çerçevede faaliyetlerini hızlandırıyor. 
     NATO, olası nükleer, biyolojik, radyolojik ve kimyasal silah saldırısına karşı aşı, teçhizat ve sivil savunma gereçleri stokluyor. 
     
     İSTANBUL'DA YENİ ÖNLEMLER 

     NATO üyesi ülkelerin dışişleri bakanlarından oluşan NATO Konseyi, 2 Nisan 2004'te Brüksel'de yaptığı toplantıda, İstanbul zirvesinde terörizme karşı mücadele alanında yeni önlemler belirlemeyi kararlaştırdı. 
     Bu çerçevede istihbarat ve veri paylaşımının artırılması, NATO'dan terörizme karşı mücadele desteği isteyen müttefiklere daha somut katkılar sağlanması, Akdeniz'deki operasyona katılımın ve etki alanının genişletilmesi, işbirliği ortaklarıyla bu alanda çalışmalara daha fazla ağırlık verilmesi öngörülüyor. 
     NATO'nun 11 Eylül'den sonra geçici olarak oluşturduğu ve geçen yıl sonunda kalıcı hale getirdiği ''Terörizme Karşı İstihbarat Birimi''nin çalışmaları ve bu birimin kuvvetlendirilmesi de gündemde bulunuyor. 

     
</TEXT>
</DOC>
