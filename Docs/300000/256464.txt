<DOC>
<DOCNO> 256464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun24.html </URL>
<DATE> 2004/07/19/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Irak, 43 yeni büyükelçi atadı... 
</HEADLINE>
<TEXT>

     Irak'taki geçici hükümet, yurtdışında görev yapacak 43 büyükelçiyi atadı. 
     Dışişleri Bakanı Hoşyar Zebari, düzenlediği basın toplantısında 43 büyükelçinin atandığını belirtti ve büyükelçilerin atanmasına ilişkin teyidin görev yapacakları ülkelerden beklendiğini açıkladı. 
     Zebari, 17 AB ülkesi, Vatikan ve Cenevre'deki BM misyonu, 12 Arap ülkesi ve Arap Birliği üyesi, biri İran olmak üzere 5 Müslüman ülke, 3 Asya ülkesi, Avustralya, Güney Afrika ve Kanada'ya atanan toplam 43 büyükelçinin arasında, şu anda Irak'ın bir misyon şefiyle temsil edildiği ABD'ye bir büyükelçi atanmasına ilişkin hiçbir kararın henüz alınmadığını söyledi. 
     Büyükelçilerin yetkinlik ölçütünün dışında başka bir ölçüte göre seçilmediğinin altını çizen Zebari, ''Bu Irak'ın egemenliğini doğrulayan bir aşamadır ve hükümetin dış politikasını tamamen ele aldığını göstermektedir'' dedi. 
     Irak Dışişleri Bakanı Zebari, Irak'ın iki önemli komşusu Suudi Arabistan ve Kuveyt ile Körfez Krizi sırasında kesilen diplomatik ilişkilerin henüz yeniden tesis edilmediğini de kaydetti. 
     Zebari, ''Bu iki ülkeyle ilişkilerin yeniden tesisi konusunda olumlu sinyaller alıyoruz ve Mısır'ın başkenti Kahire'deki Irak'a komşu ülkeler toplantısına gittiğimde bu meseleyi ele alacağım'' ifadesini kullandı. 
     Türkiye'nin de aralarında bulunduğu, yeni büyükelçi atanan ülkelerin listesi bölgelere göre şöyle Cezayir, Mısır, BAE, Ürdün, Lübnan, Arap Birliği, Fas, Umman, Katar, Tunus, Sudan, Suriye, Yemen, Azerbaycan, İran, Malezya, Pakistan, Almanya, Avusturya, Belçika, Bulgaristan, İspanya, Finlandiya, Fransa, Yunanistan, İtalya, BM, Hollanda, Polonya, Portekiz, Çek Cumhuriyeti, Romanya, İngiltere, Rusya, İsveç, Vatikan, Güney Afrika, Avustralya, Kanada, Çin, Hindistan ve Japonya. 
     
</TEXT>
</DOC>
