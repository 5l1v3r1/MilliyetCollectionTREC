<DOC>
<DOCNO> 275799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/spor/aspo.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum mars oldu 6-2 
</HEADLINE>
<TEXT>


Sistemi ve tercihleriyle yine şaşırtan Alman hocanın sihirbazlığı Ada'da prim yapmadı. Sarı - Lacivertliler ikinci yarı biraz canlandı, ancak tarihi farktan kaçamadı 


90 dakika 

MEHMET DEMİRKOL 

Maç Giggs'in golüyle açıldı. Doğrusu ve önemlisi Giggs'in kafa golüyle. Daha doğrusu ve daha önemlisi Giggs'in bir kontratağın sonucunda 7. dakikada bulduğu kafa golüyle. 
Fenerbahçe 8 yıl önce Old Trafford'da bir tarih yazmış, bir rekoru yok etmişti. Bu kez yine tarih yazdı, rekor kırdı. Hayır 6 gol yediği için değil, Giggs'ten kafa golü yediği için. Daha önemlisi bu golü, evinde Manchester United'a daha 7. dakikada verdiği "kontratak"ın sonucu yiyerek. 
Daum, ligin en formsuz takımı Gençlerbirliği'ne karşı hiç tutmamış bir taktik, diziliş ve stratejiyi Old Trafford'a taşıdı. Ferdinand'ı yeniden kazanmış, Liverpool ve Tottenham'ı ardı ardına devirip yüreklenmiş Manchester United'ın karşısına böyle dikildi. Daha önemlisi Rooney'in galasında, Servet'in yokluğunda bu kadar önde ve light bir savunma kurdu. İki ön liberodan teke dönme ısrarını sürdürdü ve üçlü forvetle orta saha kanatlarını zayıflattı. Daum acaba ne düşündü Keşke rüyalarını bizimle paylaşsa. 
Golden sonra 14'de Rooney gole çok yaklaştığında ve üç dakika sonra kendi adına açılışı yaptığında da sorun tüm açıklığıyla devam ediyordu. 3 hafta önce Akçaabat'ta savunma 4'lüsünü ileri çıkarmaktan imtina eden Fenerbahçe, Old Trafford'da baskı altındaki savunmacılarına rakip sahada oyun kurduruyordu. Hem de Servet sigortasının yokluğunda. 
İki gol de orta sahada yapılan hatalar sonucunda, savunmanın eksik yakalanmasıyla oluştu. 
28'de yine dengesiz yakalandılar. Rooney uzaktan çaprazdan vurdu. Rüştü yetişemedi 3 - 0 
Bu sonuca üzüldüm zannetmiştim. Tüm yanlışlara rağmen, Fenerbahçe'nin potansiyelini ikinci yarıda görünce, asıl o zaman üzüldüm. 
Kornerden ilk yarıda bulduğu gol, top dışarıdan geldiği için sayılmayan Nobre, 48'de Şampiyonlar Ligi'ndeki ilk resmi golünü buldu. Biz biliyorduk ki, Fenerbahçe sadece bunlarla maçı alıp götürebilirdi. Zaten Rooney'in hatalı barajdan hat - trick'i yakalamasından gariptir barajı bozan Hooijdonk'tu 5 dakika sonra, 59'da Tuncay'ın bulduğu sayı da yine bir kornerin devamındaydı. Sadece bunlarla ve çok değil üç hafta öncesinin kurgusu ve defansif stratejiyle, Fenerbahçe'nin Old Trafford'dan 1 değil 3 puanla çıkması mümkündü. Ama Fenerbahçe'nin putlarının kutsadığı bu oyunla 5 tane atsa da yetmeyecekti. Hataları telafisiz kılan bu sigortasız oyunu Akçaabat deplasmanında uygulayamayan Daum'un, Old Trafford'daki deli cesaretinin sonucu sürekli Rüştü'yle bire bir kalan oyuncular oldu. 78'de Nistelrooy ve 81'de Bellion kervana katıldı. Kuşkusuz ki, bu tarihi fark oyuncuların da çok ciddi hatalarının sonucu. Ama bunu mümkün, hatta çok yüksek ihtimalli kılan Daum'dur. 
Bir kez olsun ne yapmak istediğini anlatsan. Rüyalarını bizimle paylaşsan, ne güzel olur. 

'Önümüze bakalım' 

'Şansımız sürüyor' 
MANCHESTER United karşısında elde edilen 6 - 2'lik yenilgiye rağmen futbolcular inancını yitirmedi. Alex, bu karşılaşmayı unutmak zorunda olduklarını belirterek, "Manchester çok kaliteli bir ekip. Bu kalitedeki takımlara pozisyon vermemek gerekir. Bundan sonraki maçlarımıza iyi konsantre olmalıyız. Şansımız halen devam ediyor" yorumunu yaptı. 

'Ders çıkarmalıyız' 
Hooijdonk, bu kadar farklı yenilgi beklemediklerini açıkladı. Hollandalı yıldız, "İlk yarıda üç savunma oyuncusuyla oynadık. Takım halinde hatalar yapınca goller yedik. Bu maçtan ders çıkarmazsak, iyi olmaz. Bu tür maçlarda oyunu kontrol altına almak gerekir. Bunu yapamadığımız gibi tüm topları rakibe verdik. Bundan sonrasını düşünmeliyiz" dedi. 

'Oyundan koptuk' 
KAPTAN Ümit ise erken goller nedeniyle ilk yarıda büyük sıkıntı yaşadıklarını belirtti. Tecrübeli futbolcu, "Oyundan çabuk koptuk. Basit hatalar beraberinde golleri getirdi. Önümüzde dört maçımız var. Evimizde kaybetmemek zorundayız. Ayrıca Lyon'dan galibiyetle dönersek, bu işi bitiririz. Farklı yenilgi nedeniyle çok üzgünüz" ifadelerini kullandı. 

Maçtan notlar 
Sahayı ıslattılar 
MAÇTAN önce Manchester'da gün boyu aralıklarla yağmur yağdı. İngiliz yetkililer, buna rağmen karşılaşmanın başlamasına bir saat kala ilginç bir uygulama yaparak, sahayı bir kez daha ıslattı. 

Fatih tercihi 
TEKNİK Direktör Daum, kart cezalısı Servet'in yerine Fatih Akyel'i sahaya sürdü. Bu sezon sadece 6 dakika forma şansı bulabilen tecrübeli futbolcu, basit hatalar yapınca 61. dakikada oyundan çıkarıldı. 

Saran locada 
FENERBAHÇE'NİN eski yöneticilerinden Sadettin Saran, Old Trafford Stadı'ndaki kritik karşılaşmayı özel loca kiralayarak izledi. Her türlü konforun düşünüldüğü locada Saran, heyecan dolu bir 90 dakika yaşadı. 

Keane iddiası 
İNGİLTERE'NİN The Sun Gazetesi, Manchester United'ın İrlandalı kaptanı Roy Keane'in evine patlayıcı madde atıldığını iddia etti. Ünlü futbolcu, patlamadan hemen sonra İrlanda karşıtı sloganlar duyduğunu açıkladı. 

D GRUBU TAKIMLAR O G B M A Y P Manchester U. 2 1 1 0 8 4 4 O.Lyon 2 1 1 0 4 3 4 Fenerbahçe 2 1 0 1 3 6 3 S.Prag 2 0 0 2 1 3 0 
SONUÇLAR Manchester U.-Fenerbahçe 6 - 2, S.Prag-O.Lyon 1 - 2 
19 EKİM Fenerbahçe-Lyon, S.Prag-Manchester United 


</TEXT>
</DOC>
