<DOC>
<DOCNO> 270747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur13.html </URL>
<DATE> 2004/09/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Üniversiteli kıza tecavüz girişimine 3 yıl hapis 
</HEADLINE>
<TEXT>

     Hakan TÜRKTAN DHA 
ESKİŞEHİR'de 18 yaşındaki üniversite öğrencisi Gülben Akaner'e tecavüze kalkışan 24 yaşındaki Nurullah Erten, yargılandığı Ağır Ceza Mahkemesi tarafından 3 yıl hapis cezasına çarptırıldı. 
     Geçtiğimiz Haziran ayında Hava Müzesi önünde meydana gelen olayda, Osmangazi Üniversitesi birinci sınıf öğrencisi Gülben Akaner, gece yolda yürürken yanına bisikletle gelen Nurullah Erten'in saldırısına uğramıştı. Üniversiteli kızı yol kenarındaki çimlerin üzerine yatırıp tecavüze kalkışan Nurullah Erten polis otosunun geldiğini görünce bisikletine binip kaçmış ancak kısa süre sonra yakalanmıştı. Sanık, çıkarıldığı mahkemece tutuklanarak cezaevine gönderilmişti. 
     Eskişehir Ağır Ceza Mahkemesi'nde "tecavüze kalkışma suçundan'' tutuklu olarak yargılanan Nurullah Erten suçlamaları kabul etmedi. Erten, "olay gecesi bisikletimle evden çalıştığım fabrikaya gidiyordum. Yolda polisler beni gözaltına aldı. Benim olayla bir ilgim yok'' dedi. 
     Sanıktan davacı olan üniversite öğrencisi Gülben Akaner ise ifadesinde, Eskişehir'den memleketi Aydın'a gitmek üzere Anadolu Üniversitesinin önündeki yolcu otobüslerine doğru yürüdüğü sırada sanığın yanına yaklaştığını ve kendisine "bu saatte güzel bir kızın sokakta ne işi var. Benimle beraber ol'' dediğini söyledi. 
     Şikayetçi Akaner sanığa nişanlı olduğunu söylediğini fakat sanığın bisikletinden inerek kendisine saldırdığını ifade etti. "Bisikletinden inip beni yol kenarındaki çimlerin üzerine yatırdı. Boğuşmaya başladık. O sırada cebindeki güneş gözlüğünü düşürdü. Çimlerin üzerinde güneş gözlüğünü ararken ben de cep telefonumla 155'i arayıp yardım istedim '' dedi ve sanığın kendisine güneş gözlüğünü bulduktan sonra tekrar saldırdığını anlattı. 
     Akaner ayrıca " Üzerimdeki kot pantolonumu çıkarmaya çalıştı. Ancak pantolonum dar olduğu için çıkaramadı. Kısa süre sonra uzaktan polis otosu göründü. Sanık polisleri görünce bisikletine binip kaçtı. Kot pantolonum sayesinde sanığın tecavüzden kurtuldum.'' diye konuştu. 
     Ağır Ceza Mahkemesi heyeti Nurullah Erten'i tecavüze yeltenme suçundan 3 yıl hapis cezasına çarptırdı. 
     
</TEXT>
</DOC>
