<DOC>
<DOCNO> 254823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy23.html </URL>
<DATE> 2004/07/12/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Gürel "DSP, İl genel seçimlerinde iktidarın büyük adayı olacaktır." 
</HEADLINE>
<TEXT>

     DSP Genel Başkan Adayı Şükrü Sina Gürel, ''DSP, ilk genel seçimlerde iktidarın büyük adayı olacaktır'' dedi. 
     Gürel, Bartın Belediye Başkanı Rıza Yalçınkaya'yı makamında ziyaret etti. 
     Partisinin il ve ilçe teşkilatında partililerle bir araya gelen Gürel, yaptığı konuşmalarda, 25 Temmuz'daki kurultayın, hem partisi, hem de ülkenin geleceği bakımından bir dönüm noktası olacağını söyledi. 
     DSP'nin kurultay sürecini olgunluk içerisinde geçirdiğini ve bunun sonunda da kalıcı, kurumsallaşmış bir siyasi parti olduğunu kanıtlayarak Türkiye'de iktidarın büyük adayı olacağını ifade eden Gürel, şunları kaydetti 
     ''Türk solunun asıl çatısı haline hızla gelecek olan DSP, bundan sonra ülkenin önünü de açacaktır. Ama öncelikle partimiz bu kurultayıyla üyelerinin, delegelerinin, partililerinin, rüştünü ispat etmiş bir siyasi partide kendi iradelerine ve haklarına sahip çıkan olgun bireyler olduklarını göstermelidir. Ben bunu yapabileceğimize inanıyorum. Bunun sonunda DSP, ilk genel seçimlerde iktidarın büyük adayı olacaktır. Ben de DSP'nin bu görevi yerine getirebilmesi için, kalıcı kurum haline gelmiş bir siyasal parti olduğunun kanıtlanması gerektiğinden genel başkanlığa aday oldum.'' 
     
</TEXT>
</DOC>
