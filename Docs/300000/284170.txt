<DOC>
<DOCNO> 284170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur44.html </URL>
<DATE> 2004/10/28/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Atatürk Havalimanı'nda hırsızlık .. 
</HEADLINE>
<TEXT>

     Atatürk Havalimanı iç hatlar terminalindeki Fly Air bilet satış ofisinden bazı monitör ve bilgisayar kasaları çalındı. 
     Olaya ilişkin basın mensuplarının sorularını yanıtlayan Fly Air Yer İşletme Müdür Yardımcısı Şemseddin Işık, dün ve önceki gece iki kez bilet satış ofisine giren hırsızların, yaklaşık 5 bin ABD doları değerindeki 3 adet LCD monitörü ve 3 adet bilgisayar kasasını yerinden sökerek çaldıklarını söyledi. 
     ''Güvenliğin üst seviyede olduğu havalimanı içinde böyle bir hırsızlığın şaşırtıcı olduğunu'' kaydeden Işık, çalınan bilgisayarlarda günlük bilet işlemleri için kullandıkları kendileri için önemli bilgiler bulunduğunu bildirdi. 
     İlk hırsızlığın ardından olayın polise bildirildiğini anlatan Işık, dün ise ikinci olayın meydana geldiğini belirtti. 
     Işık, geçtiğimiz cumartesi günü ofisin kapısının sabah gelen görevlilerce açık olarak bulunduğunu da sözlerine ekledi. 
     Bu arada inceleme yapan polis, hırsızların sandalyeden atlayarak ofise girdiğini tespit etti. 
     Olayla ilgili soruşturma sürüyor. 
     
</TEXT>
</DOC>
