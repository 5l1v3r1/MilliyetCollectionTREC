<DOC>
<DOCNO> 297002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun24.html </URL>
<DATE> 2004/12/12/ </DATE>
<TIME> 17.56 </TIME>
<AUTHOR>  </AUTHOR>
<HEADLINE>
Türkiye'nin AB'ye üyeliği 25 ila 30 Milyar Euro'ya mal olacakmış 
</HEADLINE>
<TEXT>

     Avusturya Başbakanı Wolfgang Schüssel, Türkiye'nin üyeliğinin AB'ye yılda 25 ila 30 milyar euro'ya mal olacağını öne sürdü. 
     Trend adlı ekonomi dergisine demeç veren Schüssel, Türkiye'nin AB'ye tam üyeliğine ilişkin ''şüpheleri'' olduğunu söyledi. Türkiye'de hala insan hakları ihlalleri olduğunu öne süren Schüssel, ''Geçen yıl Avusturya ve Almanya Türkiye'den gelen 10 bin mülteci adayının başvurusunu kabul etti. AB sınırları içinde insanların iltica etme nedenlerinin tümüyle ortadan kaldırılmış olması gerekir'' diye konuştu. 
     ''Türkiye'nin üyeliğinin AB'ye yılda 25 ila 30 milyar euro'ya mal olacağını'' savunan Avusturya Başbakanı, bu paranın kimler tarafından ve nasıl karşılanacağının müzakere sürecinde açıklığa kavuşturulması gerektiğini söyledi. 
     Schüssel, bir soru üzerine, ''Tüm bunlara rağmen Türkiye'yi kapı önünde açlığa terk edemeyiz. Türkiye'ye kapıyı açmak zorundayız'' dedi. 
     Bu arada, aynı konuda görüşlerini açıklayan Avusturya İşçi Odaları Başkanı Herbert Tumpel ise AB'nin bundan böyle yeni hiçbir üyeyi kabul etmemesini savundu. 
     AB'nin yeni üye kabul edecek konumda olmadığını belirten Tumpel, ''Bu kural sadece Türkiye için değil, Hırvatistan, Romanya ve Bulgaristan için de geçerlidir. Bu ülkeler de tam üye olabilmek için beklemek zorundadırlar''dedi. 
     
</TEXT>
</DOC>
