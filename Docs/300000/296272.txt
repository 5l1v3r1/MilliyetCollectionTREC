<DOC>
<DOCNO> 296272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy11.html </URL>
<DATE> 2004/12/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Fransa'nın Ankara Büyükelçisi Türkiye'ye tarih verilmesini destekliyoruz 
</HEADLINE>
<TEXT>

     Fransa'nın Ankara Büyükelçisi Paul Poudade, 17 Aralık'ta Türkiye'ye müzakere tarihinin verilmesini desteklediklerini söyledi. 
     Poudade, İstanbul Başkonsolosu Jean Christophe Peaucelle ile İzmir Valisi Yusuf Ziya Göksu ve Büyükşehir Belediye Başkanı Aziz Kocaoğlu'na nezaket ziyaretinde bulundu. 
     Vali Göksu, Poudade'nin ziyaretinden duyduğu memnuniyeti dile getirerek, Türkiye ile Fransa arasında özellikle son zamanlarda artan samimi ilişkilerin hızla ilerlemesi gerektiğini kaydetti. 
     İzmir'in sanayi, ekonomik ve tarım açısından geliştiğini, kentin turizmde istikbal vaat ettiğini ifade eden Göksu, ''Sayın Büyükelçiye zengin tarihe sahip olduğumuzu söyledim. Fransa'nın Cannes kentini özlediğinde Çeşme İlçesi'ne gelebilirsiniz dedim'' diye konuştu. 
     İstanbul'dan sonra İzmir'i görmeden geçemeyeceğini belirten Paul Poudade de kenti çok beğendiğini söyledi. 
     İzmir Limanı'nı, ''kentin dünyaya açılmasını sağlayan bir kapı'' olarak niteleyen Büyükelçi Poudade, ''Tarihi ve turistik geçmişiyle İzmir'i çok beğendim. İzmir çok önemli bir şehir. Küçüklüğümden beri annemden İzmir'in incirini duyarım. Bu ziyaretten büyük mutluluk duydum'' dedi. 
     
     17 ARALIK ÖNCESİ 
     Türkiye'nin AB'ye girmesini desteklediklerini bildiren Büyükelçi Poudade, ''Umut ediyorum ki Türkiye için 17 Aralık'ta çok iyi şeyler olacak. Bunun sonucunda da Türkiye ile Fransa arasındaki ilişkileri daha çok geliştireceğiz. 17 Aralık'ta Türkiye'ye müzakere tarihi verilmesini destekliyoruz. Cumhurbaşkanımızın ve benim en içten arzum, bir tarihin verilmesidir. Bundan sonra kültürel açıdan yapılacak festivallerde ve turizm bakımından da Fransızları göreceksiniz.'' dedi. 
     Konuşmaların ardından Vali Göksu, Poudade'ye plaket ve İzmir'i anlatan bir kitap takdim etti. 
     
     POUDADE, BÜYÜKŞEHİR BELEDİYESİ'NDE 
     Vali Göksu'nun ardından Büyükşehir Belediye Başkanı Aziz Kocaoğlu, Poudade'yi makamında kabul etti. 
     Ziyaretin kendisini onurlandırdığını ifade eden Kocaoğlu, iki ülke arasındaki sosyal, kültürel, sportif faaliyetlerin artırılmasının AB süreci öncesinde Türkiye'nin adaptasyonuna büyük katkı sağlayacağını bildirdi. 
     İzmir'de uzun yıllardan bu yana ''Levanten'' diye adlandırılan yabancı uyruklu vatandaşların arasında Fransızların da yaşadığını ve kentin ekonomik gelişiminde katkıda bulunduklarını sözlerine ekleyen Kocaoğlu, bunun ülkeler arasındaki ilişkinin somut örneği olduğunu kaydetti. 
     Kocaoğlu, ilişkilerin gelişerek sürmesi dileğinde bulundu. 
     Ziyaretlerde Fransa'nın İzmir Fahri Konsolosu Zeliha Toprak da hazır bulundu. 
     
</TEXT>
</DOC>
