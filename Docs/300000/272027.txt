<DOC>
<DOCNO> 272027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy11.html </URL>
<DATE> 2004/09/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Türkiye'nin girişimleri sonuç verdi... 
</HEADLINE>
<TEXT>

     İsrail, daha önce çıkışını engellediği bildirilen Filistin-Türkiye Parlamentolararası Dostluk Grubu Başkanı Şeref Maşal'a Türkiye'nin girişimleri sonucu izin verdi. Maşal, akşam saatlerinde Türkiye'de olacak. 
     Alınan bilgiye göre, Filistin-Türkiye Parlamentolararası Dostluk Grubu Başkanı Maşal, 9 kişilik bir hayetle TBMM Türkiye-Filistin Dostluk Grubu Başkanı Hüseyin Tanrıverdi'nin davetlisi olarak Türkiye'ye gelecekti. Ancak İsrail, 9 kişilik heyette yer alan başkan Maşal ile bir milletvekiline geçiş izni vermedi. Dışişleri Bakanlığı ve Meclis Başkanlığı'nın yakın takibi, Kudüs Başkonsolosluğu'nun girişimleri ile Şerif Maşal'ın Ürdün sınırından geçişine olanak sağlandı. 
     Şerif Maşal'ın saat 15.00'de Ürdün'den hareket etmesi ve akşam saatlerinde Ankara'da olması bekleniyor. 
     TBMM Türkiye-Filistin Dostluk Grubu Başkanı Başkanı Hüseyin Tanrıverdi, A.A'ya yaptığı değerlendirmede, ''Bu konuda İsrail'i aklı selim davranmaya davet ettim. Barış yolunda atılacak adımları dostluk ilişkilerinin gelişmesini sağlayacak seyahatleri engellemenin kimseye bir yararı olmadığını ifade ettim. Bu çerçevede İsrail Hükümeti'nin, Türkiye Dışişleri'nin girişimi sonucunda sayın Şerif Maşal'ın Türkiye'ye geçişine izin vermesi heyet mensuplarını ve dostluk grubumuzu memnun etmiştir'' dedi. 

     
</TEXT>
</DOC>
