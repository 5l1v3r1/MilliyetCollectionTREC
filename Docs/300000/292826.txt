<DOC>
<DOCNO> 292826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/soneko04.html </URL>
<DATE> 2004/11/28/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
ATO Başkanı Tarifeler makul seviyeye inmezse müzik susar... 
</HEADLINE>
<TEXT>

     Ankara Ticaret Odası ATO Başkanı Sinan Aygün, Müzik Meslek Birlikleri'nin umuma açık yerlerde müzik yayınlarına ilişkin telif hakları tarifelerine tepki gösterdi. Aygün, yaptığı yazılı açıklamada, yasaya göre 50 metrekareyi aşan hangi işyeri, radyo, CD, kaset çalıyor, müzik yayını yapıyorsa, aralarında MESAM, MSG, MÜYAP, MÜYORBİR ve RATEM'in bulunduğu 5 müzik birliğine ayrı ayrı ve değişen oranlarda yıllık telif ücreti ödeyeceğini hatırlattı. 
     Yeni tarifelerin yüksek belirlendiğini kaydeden Aygün, ''Bu tarifeler İntikam tarifeleridir. Geçmiş dönem hesaplaşmasıdır. Tüccar ve esnaf 5 meslek hanedanlığının dayatmasıyla karşı karşıyadır. Tarifeler inmezse müzik susar. Bu yüksek telif hakkı, tüccarı da esnafı da telef eder'' dedi. Telif hakları meselesinin Türkiye'nin kanayan bir yarası olduğunu, eser sahiplerinin haklarının korunması gerektiğini ifade eden Aygün, kendilerinin her şeyi kayıt altına almak için mücadele verdiklerini, Müzik Meslek Birliklerinin ise yüksek tarifelerle kaçak kullanımı teşvik ettiğini iddia etti. 
     Aygün, açıklamasında şu görüşlere yer verdi 
     ''Beş yıldızlı bir otelden, yıllık oda başına, MESAM 40 milyon 698 bin, MSG 18 milyon 600 bin, MÜYOBİR 8 milyon 840 bin, MÜ-YAP 17 milyon 680 bin, RATEM 12 milyon olmak üzere toplam 98 milyon lira para istiyor. 67 dolara tekabül eden bu rakamın 300 oda ile çarpılması durumunda bir otelden talep edilen para yıllık 20 bin doları aşıyor. Buna otele bağlı restoranlar, diskolar, açık alanlar, toplantı salonları dahil değil. Onlardan da ayrıca ücret talep ediyorlar. 
     Böyle tarife olur mu Konaklama tesisindeki odalar umuma açık mahal olarak kabul edilebilir mi En hafif ifadeyle bu bir telif terörüdür.'' Beyaz eşya ve müzik metaryelleri, enstrümanları satan mağazalarda açık tutulan cihazlardaki müzik eserleri, radyo televizyon yayınları sebebiyle de telif ücreti istendiğine işaret eden Aygün, buradaki amacın müzik dinletmek değil, tüketiciye cihaz hakkında fikir vermek olduğunu dikkat çekti. 
     Türkiye'de metrekareye ödenecek ücretin 1 cent'i aşmaması gerektiğini, buna karşılık sadece MESAM'ın metrekare başına 1 dolar 2 cent telif ücreti istediğini belirten Aygün, ''Korsanı önleyelim. Telif meselesini çözelim, ama bunu yaparken ticaretin önünü tıkamayalım'' diye konuştu. 
     
     KAPATIRIZ 
     Az sayıda da olsa meslek birliklerinin bugüne kadar hukuk ve ceza davası dayatmasıyla sözleşme imzalattığını savunan Aygün, bu sözleşmeleri imzalamayan çok sayıda işletmelerin de müzik yayınlarına tamamen son verdiklerini kaydetti. Telefonda bekleme süresince çalan müziklerden de telif ücreti istendiğini ifade eden Aygün, umuma açık alanda müzik çalmak suçundan binlerce işyerinin mahkemelik olduğunu belirtti. Aygün, ''Çok yakın zamanda Türk adaleti davalardan kilitlenecek'' değerlendirmesinde bulundu. Bunun turizme ve ülke ekonomisine zarar verdiğini dile getiren Aygün, ''Kontak kapatır gibi, radyonun, televizyonun, müzik aletinin düğmesine basar kapatırız'' dedi. 
     
     SEZEN'İN HAKKI SEZEN'E 
     Tarifelerde kullanım sıklığına hiç yer verilmediği gibi kullanılan eser başına birim fiyat üzerinden tarife yapılmadığını, tüm tarifelerin götürü olarak hazırlandığını kaydeden Aygün, açıklamasında şu görüşlere yer verdi 
     ''Tarife, ister kullan, ister kullanma bu parayı ödeyeceksin diyor. Üstelik tüm dünya müziği üzerinden para isteniyor. Beethoven'ın, Mozart'ın, Nirvana'nın, Lois Armstrong'un, Hintli sanatçı Mc Panjabi'nin, Çinli sanatçı Yo Yo Ma'nın, Jennifer Lopez'in telif hakkını da istiyorlar. İstiyorlar da Sezen'in hakkını Sezen' e, Lopez'in hakkını Lopez'e verecekler mi, ben nereden bileyim . Müzik birlikleri bu sanatçılarının temsilcisi olduklarını dahi kanıtlayamıyorlar.'' Müzik meslek birliklerinin, kimi ne oranda temsil ettiği konusunda da belirsizlik olduğu iddiasında bulunan Aygün, telif haklarının paylaşımı konusunda kendi aralarında anlaşamadıkları için beşi bir yerde gibi tüccar ve esnafın karşısına dizildiklerini, birliklerin sayısının yarın yediye, sonraki gün 12'ye çıkmayacağının da garantisi olmadığını belirtti. 
     Aygün, ''Bugün beşi biryerde, yarın yedi kocalı Hürmüz. Bunun nerede biteceği belli değil'' dedi. 
     
</TEXT>
</DOC>
