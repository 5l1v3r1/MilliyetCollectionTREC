<DOC>
<DOCNO> 262463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo20.html </URL>
<DATE> 2004/08/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Fatih Tekke Dinamo Kiev'i eze eze yendik... 
</HEADLINE>
<TEXT>

     Trabzonspor Basın Sözcüsü İbrahim Şahin, taraftarlarının desteği ile turu atlayacaklarını söyledi. 
     Şahin, AA muhabirine yaptığı açıklamada, bordo-mavili takımın dün gece Dinamo Kiev karşısında çok iyi bir oyun ortaya koyduğunu ifade ederek, ''Takımımız deplasmanda oynamasına rağmen sayısız gol fırsatı kaçırdı. Ama ikinci maç için çok iyi bir skor elde ettik. Taraftarımızın desteği ile turu atlayacağız'' dedi. 
     Şahin, Dinamo Kiev maçının geride kaldığını ve önlerindeki lig maçına baktıklarını vurgulayarak, ''Maçları tek tek düşünüyoruz. Önce önümüzdeki Akçaabat Sebatspor maçını kazanmak istiyoruz. Daha sonra ise Dinamo Kiev maçının rövanşını düşüneceğiz'' diye konuştu. 
     Bordo-mavili takımın kaptanı Fatih Tekke ise Dinamo Kiev maçının zor geçtiğini vurgulayarak, ''Çok iyi oynadık. 5-6 fark ile galip gelebileceğimiz maçtan 2-1 galip geldik. Dinamo Kiev'i deplasmanda eze eze yendik. Avantajımız var, ancak tur garanti değil. Böyle mücadele edersek, inşallah kendi seyircimiz önünde tur atlarız'' dedi. 
     
</TEXT>
</DOC>
