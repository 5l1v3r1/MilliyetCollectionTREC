<DOC>
<DOCNO> 288821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur23.html </URL>
<DATE> 2004/11/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Emniyet'te 'çekişme' var mı 
</HEADLINE>
<TEXT>

     İstanbul Emniyet Müdürlüğü'nden yapılan açıklamada, Emniyet Genel Müdürlüğü ile aralarında ''çekişme olduğu'' yolunda basında çıkan haberlerin doğru olmadığını bildirildi. 
     İstanbul Emniyet Müdürlüğü Basın Protokol ve Halkla İlişkiler Şubesi'nden yapılan yazılı açıklamada, Emniyet Genel Müdür Yardımcısı ve Emniyet Genel Müdürlüğü Sözcüsü Ramazan Er'in, 12 Kasım 2004 tarihli haftalık basın toplantısında İstanbul ilindeki 2003 ve 2004 yılları istatistiki verileri ile ilgili verdiği bilgilerin, çeşitli yazılı basın organlarında farklı yorumlarla yer aldığı belirtildi. 
     Er'in, İstanbul için verdiği mukayeseli verilerin, kapkaç ve yankesicilik olaylarını içerdiği ifade edilen açıklamada, şöyle denildi 
     ''2003 yılı ilk 10 ay içerisinde 2 bin 267 kapkaç olayı ve 2 bin 465 yankesicilik olayı olmak üzere toplam 4 bin 732 yankesicilik kapkaç olayı meydana gelmiştir. 2004 yılı ilk 10 ay içerisinde ise 1898 kapkaç olayı ve 4 bin 804 yankesicilik olayı olmak üzere toplam 6 bin 702 kapkaç yankesicilik olayı meydana gelmiştir. İstatistiklerden de görüldüğü gibi kapkaç olaylarında 2003-2004 yıllarına ait 10 aylık verilerde yüzde 17 düşüş elde edilmiştir. Müdürlüğümüzün son zamanlarda organize kapkaç çetelerine yönelik yaptığı başarılı operasyonlar neticesinde ilimizde meydana gelen birçok kapkaç olayının failleri yakalanarak adli makamlara sevk edilmişlerdir.'' Bazı yazılı basın organları tarafından Emniyet Genel Müdürlüğü'nce açıklanan istatistiki bilgilerin yanlış yorumlanması neticesi İstanbul Emniyet Müdürlüğü ile Emniyet Genel Müdürlüğü arasında çekişme olduğunun iddia edildiği belirtilen açıklamada, ''İstanbul Emniyet Müdürlüğü, Emniyet Genel Müdürlüğü'ne bağlı bir taşra teşkilatı olarak görevlerini yürütmektedir. Bir disiplin mesleği olarak 1.5 asırdan daha fazla geçmişe sahip olan emniyet teşkilatında böyle bir çekişme olması mümkün değildir'' denildi. 
     
</TEXT>
</DOC>
