<DOC>
<DOCNO> 262500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur10.html </URL>
<DATE> 2004/08/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Görümcesinin kocasıyla kaçtı... 
</HEADLINE>
<TEXT>

     Erdoğan CANKUŞ - FETHİYE Muğla DHA 
MUĞLA'nın Fethiye İlçesi'ne bağlı Bozyer Köyü'nde bir evin gelini ve damadı birlikte kaçtı. İkişer çocuk sahibi aşıkları, geride bıraktıkları eşlerinin yanı sıra jandarma ve polis de arıyor. 
     Süleyman Çiftçi'yle evli olan 2 çocuk annesi Hediye Çiftçi ile görümcesi Cumaziye'yle evli iki çocuk babası Mehmet Çetinkaya ilişki kurdu. 5 Temmuz'da altın bozdurmak bahanesiyle birlikte Fethiye'ye gelen aşıklar geri dönmedi. Tüm aramalara rağmen evin damadı ile gelini bulunamayınca gizli aşk ortaya çıktı. Oğlunun ve kızının eşlerinin kaçtığını duyan baba Ali Çiftçi felç geçirerek Fethiye Devlet Hastanesi'ne kaldırıldı. 
     8 Temmuz'da Cumhuriyet Savcılığı'na başvuran aile Hediye Çiftçi ve Mehmet Çetinkaya'nın bulunmasını istedi. Jandarma ve polis, Hediye Çitfçi ve çatı ustası Mehmet Çetinkaya'yı aramaya başlarken, çocukları Tuğçe ve Selimiye Çetinkaya ile Remziye ve Berna Çiftçi, kaçak anne ve babalarını beklemeye başladı. 
     Terkedilen Süleyman Çiftçi, "Herkes hata yapabilir. İkisi de geri gelsin, hiçbir şey yapmayacağız. Bunu enişteden beklemezdim. Altın bozdurmak için Fethiye'ye gidiyor ve oradan da kaçıyorlar. Bu yüzden babam felç geçirdi. Çocuklar anne ve babasını bekliyor'' derken eşi, yengesiyle kaçan Cumaziye Çetinkaya ise "İkisi de anlaşıp kaçıp gitmiş. Çocuklarımla, babamın evinde kalıyorum. Babam bize çok destek olmuştu. İkisi de geri gelsin'' diye konuştu. 

     
</TEXT>
</DOC>
