<DOC>
<DOCNO> 281315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur16.html </URL>
<DATE> 2004/10/18/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Yaz gibi sonbahar, kuzey-doğu yağışlı... 
</HEADLINE>
<TEXT>

     Yeni haftada yağmur yalnızca Karadeniz ve Erzurum-Kars çevresinde etkili olacak, Cuma gününe kadar Türkiye'nin geneli açık ve güneşli. Hava sıcaklığı kuzey bölgelerde biraz azalacak ancak mevsim normallerinin altına düşmeyecek. Diğer kesimlerde ise yer yer mevsim normalleri üstüne çıkacak... 
     Hafta içi hava sıcaklığı İstanbul'da 24, İzmir'de 31, Antalya'da 29, Ankara'da 25, Adana'da 33, Samsun'da 25 ve Erzurum'da 19 dereceye kadar yükselecek. 
     Meteoroloji'den alınan bilgiye göre, bugün akşama kadar İstanbul, Marmara'nın doğusu ve Batı Karadeniz'in kıyı kesiminde öğle saatlerinden itibaren hafif sağanak yağış görülebilir. Kuzey bölgeler çok bulutlu, diğer bölgeler parçalı ve az bulutlu. Lodos Marmara ve Karadeniz'de kuvvetli esecek. 
     Salı günü Karadeniz'in kıyı kesiminde yağış var, bölgenin iç kesimleri ise çok bulutlu. Marmara, Ege ve Doğu Anadolu parçalı bulutlu, diğer yerler açık ve güneşli bir gün geçirecek. 
     Çarşamba Orta ve Doğu Karadeniz'de yağış görülürken, diğer bölgelerimizde herhangi bir değişiklik yaşanmayacak. 
     Perşembe ise Doğu Karadeniz ile Doğu Anadolu'nun büyük bölümü yağış alırken, yağışlar Cuma günü Doğu Karadeniz'de etkili olduktan sonra yurdu terkedecek. Marmara, Karadeniz ve Ege parçalı bulutlu, Akdeniz, İç Anadolu ve Güneydoğu Anadolu ise az bulutlu ve açık olacak... 

     
</TEXT>
</DOC>
