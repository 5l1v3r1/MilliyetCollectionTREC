<DOC>
<DOCNO> 276358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/guncel/agun.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kundakçı Çatlı'yla fotoğrafım olabilir 
</HEADLINE>
<TEXT>


Emekli Korgeneral Kundakçı, Bucak'ın mahkemeye verdiği, Çatlı ile bazı komutanların yer aldığı fotoğrafta olabileceğini söyledi 

AYDIN HASAN Ankara 

Emekli Korgeneral Hasan Kundakçı, eski milletvekili Sedat Bucak'ın İstanbul 2. Ağır Ceza Mahkemesi'ne verdiği zarfta yer alan, "Abdullah Çatlı ile bazı komutanları bir arada gösteren" fotoğrafta kendisinin de olabileceğini söyledi. 
Terörle mücadelenin yoğunlaştığı 1991 - 1995 yılları arasında, Jandarma Bölge Asayiş Kolordusu Komutanı olarak görev yapan ve Kuzey Irak'a yönelik sınır ötesi operasyonlara katılan Kundakçı, çok sayıda insanla fotoğraf çektirdiğini söyledi. Mahkemeye verilen fotoğrafta kendisinin olup olmadığı konusunda bilgisi olmadığını ifade eden Kundakçı, şunları kaydetti "O dönemde yüzlerce, binlerce insanla fotoğraf çektirdim. Çatlı ile çektirmiş olabiliriz. Ben Çatlı'yı doğrudan tanımazdım. Ermeni terör örgütü ASALA ile mücadelesi konusunda bilgim vardı. Elime geçen raporlardan okurdum. ASALA ile mücadele edenlerin bazılarını böyle ismen tanırdım." 



</TEXT>
</DOC>
