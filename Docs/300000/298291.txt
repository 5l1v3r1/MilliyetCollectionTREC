<DOC>
<DOCNO> 298291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur29.html </URL>
<DATE> 2004/12/16/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gaspçıyı telefondaki fotoğraf yakalattı 
</HEADLINE>
<TEXT>

     Ziyaret için geldiği Samsun'da bir genç kızın cep telefonunu gasp eden zanlı, telefonu satmak istediği işyeri sahibinin durumdan şüphelenerek çalıntı telefonla çektiği fotoğrafından teşhis edilerek Sakarya'da yakalandı. 
     Edinilen bilgiye göre, yaklaşık bir hafta önce yakınını ziyaret için Samsun'a gelen Erkan Şenel 23 , Doğu Park'ta Y.B'yi 22 kurusıkı tabanca ile tehdit ederek cep telefonunu gasp etti. 
     Daha sonra çalıntı telefonu 100. Yıl Bulvarı'nda ikinci el telefon alım satımı yapan Jale Temel'in işyerine götüren zanlı, telefonunu satmak istediğini söyledi. 
     Durumdan şüphelenen işyeri sahibi, çalıntı olabileceğini tahmin ettiği telefonu satın alırken, telefonun kamerası ile zanlının fotoğrafı çekerek kimlik bilgilerini edindi. Daha sonra da olayı araştıran Samsun Emniyet Müdürlüğü Cinayet ve Gasp Bürosu ekiplerine telefonu teslim etti. 
     Telefonun hafızasındaki resimden zanlıyı teşhis eden mağdurun ifadesi üzerine Şenel'in peşine düşen ekipler, birkaç günlük çalışma sonrasında, zanlıyı olayda kullandığı kurusıkı tabanca ile Sakarya'nın Sapanca İlçesi'nde yakaladı. 
     Samsun'a getirilerek sorguya alınan zanlının, olaydan pişman olduğunu söylediği öğrenildi. 
     
</TEXT>
</DOC>
