<DOC>
<DOCNO> 287360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yazar/uras.html </URL>
<DATE> 2004/11/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Coca Cola borsaya 'tat' getiremedi 
</HEADLINE>
<TEXT>


Coca Cola İçecek'in toplam sermayesinin yüzde 30'luk bölümünü teşkil eden 75 trilyon lira değerindeki hisse senetlerinin halka arzı nedeniyle düzenlenen tanıtım kokteyline İMKB Başkanı da katıldı. "Coca Cola reklamlarındaki Coca Cola, hayatın gerçek tadı sloganında olduğu gibi, bu tadı aynen borsaya getirmesini diliyorum" dedi. 
Ne yazık ki, İMK Başkanı'nın dileği gerçekleşemedi. Coca Cola borsaya tat getirecek yerde borsanın tadını kaçırdı. Coca Cola İçecek'in halka arzı ertelendi. Yapılan açıklamada "yurtiçi ve yurtdışından gelen talebin, halka arzdan sonra borsada fiyat istikrarını sağlayacak miktarda olmadığı" belirtildi. 
Coca Cola dünyanın en önemli markalarından biridir. Kurumsal yatırımcı da sokaktaki insan da, en küçük yatırımcı da Coca Cola'nın ne olduğunu biliyor... Ama önem başka, değer başkadır... 
Coca Cola'nın 250 mg'lik şişesi Tansaş mağazalarında 620 bin liraya satılıyor... Halkımız da gidip satın alıyor... Şirket daha fazla kazanç sağlamak için, neden bu bir şişe Coca Cola'yı 2 milyon liradan satmıyor... Şirketin sahipleri daha yüksek fiyatla satıp daha çok parayı ceplerine koymak istemiyor mu İstiyor ama, pazarlamacılar onları uyarıyor "Bir şişe Coca Cola'yı daha yüksek fiyattan satmaya kalkarsak satın alan olmaz." 
Hisse senedinde de durum aynı. Hisse senetlerini halka arz edenlerin en yüksek fiyata halka hisse satın almak istemelerinden doğal bir şey olamaz. Ama halka arza aracılık eden "uzman kuruluşların" onları uyarmaları gerekir. "Bu fiyattan hisse senedi satılamaz" demeleri gerekir. Coca Cola İçecek A.Ş. hisse senetlerinin halka arzına 2 büyük bankanın 2 büyük kurumu aracılık etti. Fiyat tespitinde bu aracı kurumların hataları tartışılmalıdır. 
Bu yıl Coca Cola'dan önce halka hisse senedi arz eden şirketlerde de benzer hatalar yapıldı. Halka arzdan hisse alan saf ve bakir Türk yatırımcısı, hisseler borsada işlem görmeye başlayınca, yüksek fiyat ödediğini gördü. Üzüldü. Halka arza güven yok oldu. 
SPK, İMKB gibi sermaye piyasasından sorumlu tepe kuruluşların olan bitene seyirci kalmasının hatta olan bitenin içinde yer almasının, piyasayı ve borsayı zarara uğrattığı yazıldı. Aldıran olmadı. Sonuç ortada. Halk, halka arza güvenini yitirmiş durumda... Buna sevinemeyiz. Sermaye piyasasına ve borsaya bu ekonominin ihtiyacı var. 
Coca Cola İçecek'in halka arzı nedeniyle çok büyük reklam tanıtım değil, reklam kampanyası yürütüldü. Ege Cansen devamlı uyarır. Reklamla hisse senedi satılmaz. Dünyanın hiçbir ülkesinde hisse senedi reklamı yapılmaz. Hisse senediyle ilgili olarak halka sadece bilgi verilir. Tanıtım yapılır. Coca Cola içeceğinin reklamını yapmak başkadır. Coca Cola hissesinin reklamını yapmak başkadır. Hisse senedi reklamlarına yurtdışındaki, yurtiçindeki saygın yöneticilerin, saygın işadamlarının, borsa başkanlarının çıkması yanlıştır. Hisseyi halka arz eden şirket halkın ilgisini çekmek istiyorsa, varlıkları, borçları, iş hacmi, k rlılığı ve k r dağıtım politikası hakkında halka doyurucu bilgi verir. O kadar... Olan biten sadece Coca Cola'nın sorunu değildir... Bizim sermaye piyasamızın ve borsamızın sorunudur... Bundan sonra halka açılmaya niyetlenen kuruluşlar epey zorlanacak. 

Ramazan ayının 27. gecesi Müslümanlar için kutsal bir gecedir. Bu geceye "Kadir Gecesi" adı verilir. Kuran'ın indirilmeye başlandığı gecedir. Okuyucularımın bu mübarek gecelerini tebrik ederim. 



</TEXT>
</DOC>
