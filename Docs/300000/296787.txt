<DOC>
<DOCNO> 296787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sondun11.html </URL>
<DATE> 2004/12/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Guardian Guantanamo'daki İngiliz esir işkencenin sürdüğünü öne sürüyor 
</HEADLINE>
<TEXT>

     İngiltere'de yayımlanan The Guardian gazetesi, ABD'nin Guantanamo'daki üssünde bulunan İngiliz tutsaklardan birinin ifadesinin yer aldığı İngiltere Dışişleri Bakanlığı belgesine ulaştığını açıkladı. 
     Belgede, İngiliz tutsağın işkence ve kötü muamelenin hala sürdüğünü belirttiğine işaret eden gazete, yakalanıp Guantanamo'ya götürülmeden önce Londra'de ikamet eden Martin Mubanga'nın uzun süre zincirli tutulduğu, hatta bu nedenle tuvaletini altına yapmak zorunda kaldığı yolundaki iddialarına yer verdi. 
     Daha sonra kendi pisliğini temizlemeye zorlandığını belirten Mubanga'nın sorgulandığı sırada tehdit edildiğini, sorgulama ortamındaki ısının hızla değiştirilerek bünyesinin rahatsız edilmeye çalışıldığını anlattığını belirten Guardian, İngiliz yetkililerin kendisini ziyareti sırasında da tutuklunun zincirli şekilde bir saatten fazla ayakta bekletilmekte olduğunun tespit edildiğini yazdı. 
     31 yaşındaki Martin Mubanga, halen Guantanamo'da bulunan 4 İngiliz tutsaktan biri olarak hakkında bir suçlamada bulunulmasını ya da yargılanmayı bekliyor. 
     
</TEXT>
</DOC>
