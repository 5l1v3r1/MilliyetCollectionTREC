<DOC>
<DOCNO> 285130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy24.html </URL>
<DATE> 2004/11/01/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Alman Yeşiller Türkiye'ye geliyor 
</HEADLINE>
<TEXT>

     Alman Birlik 90 Yeşiller Partisi yöneticileri, 5 Kasım Cuma gününe kadar çeşitli temaslarda bulunmak üzere Türkiye'ye geliyor. 
     Almanya'nın Ankara Büyükelçiliği'nden yapılan açıklamaya göre, partinin eşbaşkanı Claudia Roth'un başkanlık edeceği Alman heyeti, hafta içinde Ankara, İstanbul ve Diyarbakır'ı ziyaret edecek. 
     Temaslarına yarın Ankara'da başlayacak heyet, Başbakan Recep Tayyip Erdoğan ile Dışişleri Bakanı ve Başbakan Yardımcısı Abdullah Gül tarafından kabul edilecek. 
     Heyet yarın ayrıca, AB Genel Sekreteri Murat Sungar, TBMM İnsan Hakları Komisyonu Başkanı Mehmet Elkatmış, TBMM Dış İlişkiler Komisyonu Başkanı Mehmet Dülger, TBMM-AB Uyum Komisyonu Başkanı Yaşar Yakış, CHP milletvekilleri ve insan hakları kuruluşlarıyla görüşecek. 
     Ankara'daki temaslarının ardından İstanbul'a geçecek olan Alman heyeti, burada iş çevrelerinin temsilcileri, Fener Rum ve Ermeni patrikhane temsilcileriyle biraraya gelecek. 
     Heyetin bir bölümü bu görüşmelerin ardından Türkiye'den ayrılacak, Claudia Roth ile heyetteki milletvekillerinden Winfried Nachtwei ise akşam saatlerinde Diyarbakır'a geçecek. Heyet, perşembe günü Şırnak Valisi Osman Güneş ve Belediye Başkanı Ahmet Ertak ile görüşmelerden sonra Diyarbakır Valisi Efkan Ala ve Belediye Başkanı Osman Baydemir ile akşam yemeğinde biraraya gelecek. 
     Roth ve Nachtwei'nin yanı sıra partinin eşbaşkanı Reinhard Bütikofer ile grup başkanları Krista Sager, Katrin Göring-Eckhard, Almanya Federal hükümeti entegrasyon sorumlusu Marieluise Beck ve diğer milletvekilleri Ekin Deligöz ile Rainder Steenblock'dan oluşan heyet, 5 Kasım Cuma günü İstanbul üzerinden Almanya'ya dönecek. 
     
</TEXT>
</DOC>
