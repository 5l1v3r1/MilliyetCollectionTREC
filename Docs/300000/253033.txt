<DOC>
<DOCNO> 253033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy05.html </URL>
<DATE> 2004/07/05/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İstanbul'da özelleştirme rafa kaldırıldı 
</HEADLINE>
<TEXT>

     İstanbul Büyükşehir Belediyesi Kaynak Geliştirme ve İştirakler Daire Başkanı Mihmail Mangan, ''aktif çalışan 18 belediye şirketini özelleştirmeyi şimdilik düşünmediklerini'' bildirdi. 
     Mangan, ''Biz diyoruz ki şirketlerimizi özelleştirmeden önce ıslah edelim, düzeltelim, değerlerini artıralım, herkesin peşinden koşacağı değer haline getirelim, ondan sonra özelleştirme kolay olur'' dedi. 
     Belediye şirketlerinin özelleştirilmesine konusunda A.A muhabirine açıklama yapan Mangan, İstanbul Büyükşehir Belediyesi'nin 25 şirketinden 18'inin aktif olarak çalıştığını ve bunlardan 6'sının 2003 yılı itibariyle 31 trilyon 497 milyar 62 milyon lira zarar, 12'sinin de 80 trilyon 282 milyar 516 milyon lira kar ettiğini söyledi. 
     ''Belediye şirketlerinin bugüne kadar 400 milyon dolar tutarında sermayeden yediğini'' kaydeden Mangan, ''Dolayısıyla bu gidişe 'dur' demenin, iyileştirmeyi hızlandırmanın, şirketlerin istihdam kaynağı olarak görülmesinin, belediyeye yük olarak bindirilmesine son verilmesinin ve performansa dayalı yönetim anlayışının zamanı gelmiştir. Biz de, çalışmalarımıza bu ana prensibe bağlı olarak başladık'' diye konuştu. 
     
     ''AMAÇ İNSANSIZ YÖNETİM'' 
     Mangan, bundan sonraki çalışmalarını kurumsal kimlik oluşturma bazında yürüteceklerini ve bu çerçevede insansız yönetimi amaçladıklarını dile getirerek, ''Uçaklar bile insansız uçabiliyor. Biz de yönetimlerimizi 'insansız yönetimler' haline getirmek istiyoruz. Çalışmanın esası, siz bir kurumsunuz, hep kurumlarla muhatap olacaksınız... Dolayısıyla insanların yerini kurumlar almış olacak ve bir nevi insansız yönetim gerçekleştirilmiş olacak'' dedi. 
     Performans yönetimine ilişkin de bilgi veren Mangan, 2005 yılı içinde tamamen performansa dayalı yönetime geçmiş olacaklarını anlatarak, şunları kaydetti 
     ''Her şirket hangi performans kriterlerini tayin edebileceğini, bu kriterleri hangi süreçler ya da periyotlarda kontrol edebileceğini, yıllık ve 5 yıllık hedeflerini tespit ederek o hedeflere varmadaki başarılarını tayin edecek. Biz de o şirketleri, belirlenen bu hedefler doğrultusunda bilgisayarla takip edeceğiz. Bu süreçte kötü performans gösterenler, eğitim yoluyla daha iyi noktaya getirilecek. Büyük atılımlar yapacağız. 2005 yılı sonu itibariyle şirketlerimizi bu durumdan kurtarabileceğimize inanıyorum. Ondan sonra şirketlerin hepsi, değer üreten, kendileri de değerlenen şirketler haline gelecek. Zaten şirketlerin birçoğu kendi alanlarında tek. Bilgi birikimi, iş yapabilme kapasitesi ve yeteneği var. Artık deniz bitti. Bundan sonra daha rasyonel çalışmak zorundayız.'' 
     
     ÖZELLEŞTİRME 
     Mihmail Mangan, şirketlerin özelleştirilmesiyle ilgili olarak da, ''Biz özelleştirmeyi şimdi düşünmüyoruz. Biz diyoruz ki şirketlerimizi özelleştirmeden önce ıslah edelim, düzeltelim, değerlerini artıralım, herkesin peşinden koşacağı değer haline getirelim, ondan sonra özelleştirme kolay olur, alıcısı bol olur. Bu haliyle talep de olmaz'' diye konuştu. 
     İstanbul'daki belediye şirketlerini, tüm belediye şirketlerine örnek hale getirmek iddiasında olduklarını vurgulayan Mangan, ''Çöp, su, şehir mobilyacılığı, ağaçlandırma, sağlık ve bigisayar hizmetlerinde bütün Anadolu belediyelerine örnek olacağız. İnsana yönelik çalışmaları daha ön plana alacağız. Bu çalışmaların sonuçlarını, 1.5-2 yıl içinde bütün Türkiye görmüş olacak. 6 ay sonra da çok şeylerin değiştiğini göreceksiniz'' dedi. 
     
</TEXT>
</DOC>
