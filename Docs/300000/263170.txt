<DOC>
<DOCNO> 263170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo13.html </URL>
<DATE> 2004/08/13/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Fenerbahçe'nin Kadıköy hasreti bitiyor... 
</HEADLINE>
<TEXT>

     Ligde geçen sezonun şampiyonu Fenerbahçe, 2004-2005 sezonunda kendi sahasındaki ilk maçını yarın Samsunspor ile yapacak. 
     Kadıköy'deki son maçını geçen sezon 34. haftada Malatyaspor ile yapan sarı-lacivertliler, 91 gün aradan sonra Fenerbahçe Şükrü Saracoğlu Stadı'nda seyircisiyle buşulacak. 
     Çaykur Rizespor deplasmanında aldığı beraberlikle yeni sezona 1 puanla başlayan sarı-lacivertliler için yarınki maç oldukça önem taşıyor. Şampiyonluk hedefiyle sezona giren Fenerbahçe, ilk haftalarda rakipleriyle puan farkı açmamak için 3 puan mücadelesi yapacak. 
     
     ALEX SAHADA 
     Fenerbahçe'nin yıldız futbolcusu Alex de Souza, ilk kez bir maçta Fenerbahçe forması giyerek, taraftarların karşısına çıkacak. 
     Brezilya Milli Takımı'nın Copa America'daki maçları nedeniyle yeni sezon hazırlık kampına katılmayan Alex, hafif sakatlık ve hazır olmaması nedeniyle Çaykur Rizespor maçının kadrosunda yer almamıştı. 
     
     MUHTEMEL 11 
     Samsunspor maçı öncesi Kemal dışındaki sakatlığı bulunan diğer oyuncuların iyileşmesi teknik direktör Christoph Daum'u kadro kurma konusunda zorluyor. 
     Alex ve geçen hafta kadroda olmayan Serhat ile Deniz yarınki karşılaşmada forma giyebilecek durumda. 
     Teknik direktör Christoph Daum'un, bu akşamki çalışmanın ardından Samsunspor maçının kadrosunu belirleyeceği öğrenilirdi. 
     Sarı-lacivertlilerin Samsunspor maçına, Volkan, Serkan Önder , Luciano, Servet, Ümit, Serhat Mehmet , Aurelio, Alex, Tuncay, Murat Nobre , Van Hooijdonk muhtemel 11'iyle çıkması bekleniyor. 
     Futbolcular, bu akşam Samandıra Tesisleri'nde yapacakları antrenmandan sonra kampa girecek. 
     
     BİLETLERE YOĞUN İLGİ 
     Kadıköy'deki sezonun ilk maçına taraftarlar yoğun ilgi gösteriyor. 
     Dün satışa sunulan biletlere taraftarların büyük ilgi gösterdiği açıklanırken, maçta Fenerbahçe Şükrü Saracoğlu Stadı'nın dolması bekleniyor. 
     Alex'in forma giyecek olması taraftarın biletlere ilgisini artırdı. 
     
     YENİLERİN İLK HEYECANI 
     Fenerbahçe'nin yeni transferleri Samsunspor maçıyla birlikte Kadıköy'de ilk kez taraftar karşısına çıkacak. 
     Alex, Serkan, Deniz, Murat, Önder ve Fabiano, stadın atmosferine ilk kez tanık olacak. 
     Saat 20.00'de başlayacak ve Digitürk Lig TV'den naklen yayınlanacak karşılaşmayı, hakem M.Selçuk Dereli yönetecek. 
     
</TEXT>
</DOC>
