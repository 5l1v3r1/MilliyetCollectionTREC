<DOC>
<DOCNO> 253434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/ekonomi/aeko.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcıdan eleştiri yağmuru 
</HEADLINE>
<TEXT>


Yabancı şirket temsilcileri, Bakan Babacan'a, Yatırım Danışma Konseyi'nde verilen sözlerin tutulmadığı eleştirisini yöneltti 

SEÇKİN ÜREY Ankara 

Devlet Bakanı Ali Babacan ile bir araya gelen Türkiye'deki yabancı şirketlerin temsilcileri, kendilerine verilen sözlerin yerine getirilmesini istedi. Yabancılar, Yatırım Danışma Konseyi'nin sonuç bildirgesinin bir an önce hayata geçmesini isterken Bakan Babacan, sorunların hemen çözülemeyeceğini, yargı reformunun en az üç yıl süreceğini söyledi. 
Türkiye Odalar ve Borsalar Birliği'nin TOBB oluşturduğu Doğrudan Yabancı Yatırımlar Kurulu, ilk toplantısını dün gerçekleştirdi. Toplantıya Babacan'ın yanı sıra Türkiye'de yatırımları bulunan 30 yabancı şirketin temsilcileri katıldı. Mercedes Benz, Nestle, MAN, Normandy Madencilik, Metro, Ege Serbest Bölgesi AŞ ESBAŞ ve Türk Amerikan İşadamları Derneği TABA toplantının Babacan'ın katıldığı kısmında söz alarak eleştirilerini ve önerilerini gündeme getirdi. 

'Bir günde olmaz' 
Edinilen bilgiye göre, sorunların çözümünün hemen olamayacağını söylediği öğrenilen Babacan, yargı reformunun en az üç yıl süreceğini anlattı. Mercedes Benz Genel Müdürü Till Becker'in "Biz şirket olarak tanıtımı yapıyoruz, hükümetin de tanıtım yapması gerekiyor. Polonya'nın, Macaristan'ın başbakanları 'yatırım yapın' diye bize geliyor" şeklindeki sözleri üzerine Babacan, "AB'den alınacak müzakere tarihi ile birlikte, artık yollara düşme zamanı gelecek. Hep beraber çantayı alıp tanıtıma çıkacağız. Yatırım Promosyon Ajansı ile tasarı ise yeni dönemde Meclis'e sevkedilecek" açıklamasında bulunduğu öğrenildi. 
Yabancı yatırımcının önündeki engellerin kaldırıldığını belirten Babacan, önümüzdeki günlerde toplanacak Yatırım Ortamının İyileştirilmesi Koordinasyon Kurulu'nda ise sektörel lisansların ele alınacağını katılımcılara aktardı. Babacan, üst düzey bürokratların yabancı sermayeyi istediklerini ancak bazı genel müdürlükler ile daire başkanlıklarının imza yetkisini vermek istemediğini söyledi. 

'Patlama beklemeyin' 
Babacan, basına açık kısımda soruları yanıtlarken bu yıl Türkiye'ye gelecek yabancı sermayenin önceki yıllara göre çok yüksek olacağını ancak bir patlama beklenmemesi gerektiğini söyledi. Haziran itibariyle son bir yılda 900 milyon dolarlık yabancı sermaye gelmesinin ümitlerini artırdığını kaydeden Babacan, "Ama birden bire bir patlama olacak mı 2004'te 5 milyar doları görecek miyiz Hayır" dedi. 
Yabancı sermaye girişinin 5 milyar doları bulmasının zaman içinde mümkün olacağını belirten Babacan, "Bu iş fidana benziyor" dedi. Babacan, meyvelerin 3 - 5 yıl sonra yavaş yavaş alınacağını ifade etti. 

Sıkıntılarını Bakan Babacan'la paylaştılar Nurdan Tümbek Metro A.G 
Haller aradan çıksın 
Meyve ve sebzeyi doğrudan üreticiden almak istiyoruz. Hali aradan çıkarın. Hal Yasası, Ticaret Yasası ile uyumlu hale gelsin. Marketler Yasası rafa kalktı ama iki gün sonra 'büyük marketler şehir dışına' denilmeyeceğinden emin değiliz. 

Till Becker Mercedes Benz 
Aşağıda tıkanma var 
Sivil toplum örgütleri ve bakanlıklar sürekli yabancı sermaye ile ilgili raporlar hazırlıyor. Ancak uygulamada birşey yok. Biz hızlı uygulama istiyoruz. Tepelerde iyi planlar hazırlanıyor ama aşağılara indikçe tıkanma yaşanıyor. 

Sabri Karahan Normandy Madencilik 
Özel mahkeme olsun 
Madenlerde tek mercii ve tek izin istiyoruz. Bir madenin faaliyete geçebilmesi için en az 5 yıl gerekiyor. En büyük sorun yargı süreci. İsviçre ve Avustralya'daki gibi tek bir özel mahkeme olmalı. Yatırım başlamadan önce davalar görülmeli. 

Ahter Kutadgu Nestle 
Taahhütlere uyulsun 
15 Mart'ta yapılan Yatırım Danışma Konseyi'nde yatırım önündeki engellerin kalkması için 15 maddelik bildirge yayımlanmıştı. Bu 15 madde taahhüt yerine geçiyor. Öncelik bu taahhütlerin yerine getirilmesine verilmeli. 

İrfan Güral MAN 
Aylarca izin bekliyoruz 
Çalışma Bakanlığı, yabancı mühendislerin Türkiye'de çalışmaları için işlemlerin tamamlanmasında yavaş davranıyor. Bir mühendis için izin almak altı ay sürdü. Bu durum işlerin aksamına neden olabilir. Bakanlık, mühendisler konusunda daha hızlı çalışmalı. 

Adnan Nas TABA 
Ekipmana da kolaylık 
Sadece sıfırdan yatırım değil, kullanılmış ekipmanın da getirtilmesinde kolaylık sağlanmalı. Bu nedenle fabrikasını söküp, Türkiye'ye taşımak isteyenler vazgeçiyor. Bir fabrikanın İtalya'dan sökülüp getirilmesi için aylardır izin alınmaya çalışılıyor. 

Kaya Tuncer ESBAŞ 
Mevzuat güven sarstı 
Serbest bölgeler mevzuatında yapılan değişiklikler yurtdışında Türkiye'ye duyulan güveni zedeledi. Şimdi 2008'den sonra serbest bölgelerde çalışanlardan Gelir Vergisi alınacak. Güven sarsılıyor. Mevzuatın eski haline getirilmesini istiyoruz. 


</TEXT>
</DOC>
