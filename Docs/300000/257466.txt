<DOC>
<DOCNO> 257466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonyas05.html </URL>
<DATE> 2004/07/22/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
"Yiyemeyen" oyuncu süt reklamından kovuldu .. 
</HEADLINE>
<TEXT>

     Bir kampanya için reklam panolarında iştahla süt içerken görülen 18 yaşındaki ünlü yıldız Mary-Kate Olsen, yeme bozukluğu yüzünden hastaneye yatınca işinden oldu. Oyuncunun anoreksiya rahatsızlığı nedeniyle ikizi Ashley ile süt reklamındaki işlerine son verildi. 
     Internetteki ''imdb'' sitesinin haberine göre, yeme bozukluğu anoreksiya nevroza sorunu nedeniyle Utah'taki bir sağlık merkezinde tedavi altına alınan Mary-Kate Olsen, ikiziyle beraber Sütü Sevdirme Eğitim Programı'nın kampanyasından çıkarıldı. 
     ''Sütünüzü İçtiniz Mi '' ibaresi ve içtikleri sütten dudaklarının üzerinde oluşan ''bembeyaz bıyıklarıyla'' küçüklere süt içmeyi aşılayan Olsen ikizlerinin reklamları panolardan kaldırıldı. 
     Kampanyanın sözcüsü, ikilinin bir daha kampanya çerçevesinde yapılacak hiçbir reklamda yer almayacağını ifade ederek, reklamla ikizlerin bağdaşmadığını kaydetti. Sözcü, ikizlerin yaşadıkları sorunlar yüzünden üzerlerinde yer alan ilginin de reklamın kaldırılmasına sebep olduğunu belirtti. 
     
     BİR SÜRE DAHA TEDAVİ GÖRECEK... 
     Bu arada, ikizler cephesinden gelen son haber de Mary-Kate'in Utah'taki bir sağlık merkezinde gördüğü tedavinin uzatıldığı yönünde. 
     Bir türlü eski kilosuna gelemeyen Olsen'ın en az 2 hafta daha merkezde kalacağı kaydedildi. 
     Üniversiteye gitme planları yapan Olsen'ın eski gücüne kavuşmasının zaman alacağını vurgulayan doktorları, bununla birlikte iyileşme görüldüğünü ve hastanın giderek aldığı besinlerle daha iyiye gittiğini bildirdi. 
     Henüz 9 aylıkken Türkiye'de de ekranlara konuk olan ''Full House'' isimli televizyon dizisinde rol alan Olsen kardeşlerin yıldızı, Mary-Kate'in hastaneye kaldırılmasından kısa bir süre önce Hollywood Bulvarı'na törenle çakılmıştı. 
     
</TEXT>
</DOC>
