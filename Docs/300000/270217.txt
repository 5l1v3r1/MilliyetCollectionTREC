<DOC>
<DOCNO> 270217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas23.html </URL>
<DATE> 2004/09/08/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
ABD'de büyükanne ve dedelerin hakları tartışılıyor 
</HEADLINE>
<TEXT>

     ABD'de bir taraftan boşanmaların artmasıyla büyükanne ve dedelerin torunlarını görme ve onlarla birlikte olma şansları azalırken, bir taraftan da çok sayıda dede ve büyükannenin beklemedikleri şekilde torunlarının tüm sorumluluğunu üstlenir hale geldikleri bildirildi. 
     Fox News televizyonunun haberinde, her yıl 12 Eylül'ün ''Ulusal Büyükanne-Büyükbaba Günü'' olarak kutlandığı ABD'de 2000 yılı nüfus verilerine göre, 933 bin 408 büyükanne ve dedenin torunlarının bütün sorumluluklarını üstlenmek durumunda kaldıkları belirtildi. 
     Özellikle boşanan çiftlerin eski eşlerinin anne ve babalarıyla ilişkilerini kesmesi yüzünden pek çok büyükanne ve büyükbaba torunlarını göremezken, uyuşturucu bağımlılığı ve bir suçtan dolayı hapis yatan ya da ölen insanların çocuklarının tüm sorumluluğunun büyükanne ve büyükbabalara kalabildiğine dikkat çekildi. 
     Aile bağlarının zayıflaması sonucunda büyükanne ve büyükbabaların torunlarıyla ilişkilerini düzenlemek üzere pek çok eyalette büyükanne ve büyükbaba haklarına dair ciddi tartışma yürütüldüğü ve bazı eyaletlerde bu hakların koruma altına alınması için yasal düzenlemeler yapıldığı ifade ediliyor. 
     
</TEXT>
</DOC>
