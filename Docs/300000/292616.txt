<DOC>
<DOCNO> 292616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko12.html </URL>
<DATE> 2004/11/27/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geçen hafta, ABD Doları, başta euro olmak üzere önemli paralar karşısında rekor değer kaybı yaşarken, altın fiyatları değer kazandı. 
     Tokyo döviz piyasasında ABD Doları, Japon Yeni karşısında haftaya düşüş trendi içinde 103.03 yenden girdi. Japon ekonomi yönetiminin ''spekülatif hareketler olduğunda müdahale edileceği'' uyarılarına ve ihracatçıların ''değerli yen satışlarımızı olumsuz etkiler'' yakınmalarına rağmen hafta içinde bir ara 102.14 yene kadar gerileyen dolar, 102. yen düzeyinden haftayı tamamladı. 
     Çin'in dolara karşı sabitlediği para birimi yuanda değer artışı revalüasyon yapılacağına yönelik haberler yanında yüksek seyreden petrol fiyatlarını nedeniyle gelirleri artan Ortadoğu ülkelerinin Japon piyasalarına yatırımlarını artırdığı söylentileri, yenin değer kazanmasında etkili oldu. 
     Geçen hafta sonu Berlin'de toplanan gelişmiş ve gelişmekte olan ülkelerin oluşturduğu G-20 grubunun ABD'ye, ''doların önemli para birimleri karşısında değer kaybetmesinde önemli unsurlardan biri olarak görülen bütçe açıklarının kapatılması yönünde çalışması'' önerisi haricinde somut adım atamaması, Avrupa ülkelerinin şikayetine neden olan ortak para euronun değerlenişinin bu hafta içinde de yeni rekorlarla sürmesine imkan sağladı. 
     Haftaya 1.3031 dolar seviyesinden başlangıç yapan euro, Almanya ve Fransa başta olmak üzere ekonomi yetkililerinden gelen uyarılara rağmen hafta içinde 1.3329 dolara kadar yükselerek kullanıma girdiği 1999 yılından itibaren en yüksek seviyesini görmüş oldu. Ortak para euro, 1.3288 dolar ile haftayı rekor seviyesine çok yakın bir noktadan tamamladı. 
     100 milyar dolar döviz rezervi içindeki euro payını artırmayı planladığını açıklayan Rusya, euronun rekor yükselişinde etkili oldu. Bazı döviz analistleri ise doların bu denli gerilemesinde piyasada genel kabul gören ''doların düşüşünü açıkların kapatılmasına yarayacağı için ABD yönetimi istiyor'' görüşünün önemli rol oynadığını kaydederek insanların ekonomik göstergelerle ilgilenmeden sürü psikolojisi içinde dolar satımına yöneldiğini belirtti. 
     Öte yandan, ABD Merkez Bankası Başkanı Alan Greenspan'in 19 Kasım'da yaptığı açıklamada, yabancıların şimdiye dek ABD'yi borç vererek cari açığını finanse ettiklerini kaydederek ''yabancı yatırımcıların ansızın dolar cinsi yatırımlardan cayması durumunda sorun yaşanacağı'' uyarısında bulunması, hafta içinde ortaya çıkan somut örneklerin daha dikkatli takip edilmesine neden oldu. 
     ABD Hazine Bakanlığı'nın açıkladığı veriler, yabancı yatırımcıların bu ülkedeki varlıklarında son aylarda milyarlarca dolarlık satış gerçekleştirdiğini ortaya koydu. Ayrıca ABD'ye giren yabancı sermaye miktarında da gerileme gözlendi. 
     George Bush'un tekrar başkan seçilmesiyle ABD'nin saldırgan politikasının sürdürüleceği görüşünün ağırlık kazanması, güçlü dolar politikası bekleyenlerin umutlarını söndürdü. 
     ABD Doları'nın uluslararası döviz piyasalarında önemli para birimleri karşısında haftaya başlangıç ve hafta sonu kapanış değerleri şöyle oldu 
     

PARA BİRİMİ CUMA PAZARTESİ Japon Yeni 102.53 103.03 İsviçre Frangı 1.1390 1.1590 Kanada Doları 1.1781 1.1985      Haftaya 1.8570 dolardan başlayan İngiliz Sterlini ise hafta içinde bir ara 1.90 sınırını da geçmesine rağmen cuma kapanışta 1.8925 dolardan satıldı. 
     
     ALTIN FİYATLARI 

     Uluslararası borsalarda altın fiyatları ise dolar karşısında değerlenmeyi sürdürerek son 16 yılın zirvesi 455 dolara kadar yükseldi. Fiyatlar, cuma kapanışta bu seviyeden biraz gerilese de hafta içinde hızlı artış gerçekleştirmiş oldu. 
     Altının ons fiyatı bazı borsalarda haftaya başlangıç ve cuma kapanış saatleri itibariyle şöyle 
     

BORSA CUMA PAZARTESİ Londra 452.40 446.70 Zürih 451.13 446.23 Hong Kong 452.45 443.55      Londra Borsası'nda pazartesi 7.59 dolardan satılan gümüşün onsu, cuma 7.67 dolardan kapandı. 
     
     MENKUL KIYMET PİYASALARI 

     İşlem hacmi bakımından dünyanın en büyük borsası konumunda olan New York'ta doların gerilemesiyle panikleyen yatırımcılar haftaya satış ağırlıklı işlemlerle başladı. Borsa, özellikle ihracat ağırlıklı şirket hisselerine gelen taleple hafta içinde biraz toparlandı. 
     Borsada geleneksel ekonomi şirketlerinin işlem gördüğü Dow Jones Endeksi 10,456.91 puandan, yeni ekonomi teknoloji şirketlerinin endeksi Nasdaq ise 2,070.63 puandan haftaya başladı. 
     Cuma günü 10,522.23 puandan kapanan Dow Jones endeksinde haftalık değer artışı yüzde 0.6, 2,101.97 puandan kapanan Nasdaq endeksinde haftalık değer artışı yüzde 1.51 oldu. 
     Japon Yeni'nin dolar karşısında değer kazanmayı sürdürmesiyle haftaya sert düşüşle başlangıç yapan Tokyo Borsası'nda, özellikle ihracat ağırlıklı çalışan şirket hisselerinde yoğun satışlar gözlendi. 
     11,082.84 puandan haftaya başlayan Nikkei endeksi, 249.09 puan gerileyerek cuma gününü 10,833.75 puandan kapattı. 
     Avrupa'nın önemli borsaları arasında yer alan Londra Borsası'nda FTSE 100 endeksi, 19.3 puan kaybettiği haftayı 4,741.5 puandan tamamladı. 
     Hafta içinde 19.38 puan gerileyen Frankfurt Borsası'nın DAX endeksi 4,154.27 puandan, 16.58 puan gerileyen Paris Borsası'nın CAC-40 endeksi 3,782.2 puandan cuma gününü tamamladı. 
     
     PETROL FİYATLARI 

     Kuzey Yarımküre'de kışın yüzünü göstermesiyle haftaya yükselişle giren petrol fiyatları, önemli bir gelişme olmaması nedeniyle haftayı sakin tamamladı. 
     New York Borsası'nda haftaya 48.89 dolar seviyesinden başlayan ABD hafif petrolünün varili, 55 sentlik artışla çarşamba gününü 49.44 dolardan tamamladı. ABD'de şükran günü nedeniyle perşembe ve cuma günleri borsada işlem yapılmadı. 
     Londra Borsası'nda işlem gören Brent petrolünün varili ise 44.89 dolar seviyesinden haftaya girdi. Cuma kapanışta 44.60 dolara inen Brent petrolünün haftalık kaybı 29 sent oldu. 
     
</TEXT>
</DOC>
