<DOC>
<DOCNO> 270334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun14.html </URL>
<DATE> 2004/09/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Die Tageszeitung Türkiye'nin üyeliği AB'nin çıkarına 
</HEADLINE>
<TEXT>

     Türkiye'nin Avrupa Birliği üyeliği Avrupa gazetelerinde geniş şekilde yer almaya devam ediyor. Alman Die Tageszeitung, Türkiye'ye müzakare tarihi vermenin hem Avrupa Birliği'nin hem de Türklerin çıkarına doğru bir karar olacağını savunuyor. 
     Gazeteye göre, Türkiye'nin müzakerelere başlamak için gerekli koşulları yerine getirmediğini söyleyenler, zaten hiçbir zaman ikna olmaya razı değiller. 
     Die Tageszeitung, Türkiye'nin kalan problemlerini en çabuk, Avrupa Birliği'ne yakınlaşarak çözeceği kanısında. 'Şu an ne kadar ciddi pazarlık yapılırsa', diyor, 'Türkiye'deki değişim de o kadar geniş kapsamlı olur'. 
     Alman gazetesi, Türkiye'nin üyeliğinin Avrupa Birliği'nde siyasi bütünleşmeye ket vuracağı görüşüne katılmıyor. 'Türkiye istese dahi, böyle bir süreci engelleyemez' diye yazmış. Ve ekliyor 'Aralık ayındaki zirvede Türkiye'ye müzakere tarihi verilmesi, duyguların karşısında aklın bir zaferi olacak'. 
     Die Tageszeitung'a göre, Türkiye'ye yeşil ışık yakmanın kendilerine oy kaybettireceğini düşünen Avrupalı siyasetçiler, bu korkularını yenmeli. 
     
</TEXT>
</DOC>
