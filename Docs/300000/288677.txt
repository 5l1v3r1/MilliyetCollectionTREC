<DOC>
<DOCNO> 288677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/spor/spo04.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet için ümit ışığı 
</HEADLINE>
<TEXT>



Koşulara başladı 
A 2 Milli Takımı'nın antrenmanlarında sakatlanan Mehmet Yılmaz, Trabzon'a döndükten sonra düz koşulara başladı. Fenerbahçe maçına yetişebilmesi için yoğun bir tedavi programı uygulanan başarılı forvet, bu zorlu karşılaşmada görev almayı çok istediğini belirtti. Teknik Direktör Ziya Doğan da, sağlık ekibinden Mehmet'in bir an önce iyileştirilmesini istedi. 

Salı günü takımla 
AYAK bileğinde ödem oluştuğunu belirten Mehmet Yılmaz, bu ödemin dağılması için zamana ihtiyacı bulunduğunu söyledi. Takımla birlikte salı gününden itibaren çalışabileceğini vurgulayan Trabzonsporlu golcü, Fenerbahçe karşısında forma giymeyi çok istediğini belirterek, "Sakatlık nedeniyle milli formadan yoksun kaldım. Ligde de takımımı yalnız bırakmak istemiyorum" dedi. 

Doğan'dan bayram izni 

TRABZONSPOR Teknik Direktörü Ziya Doğan, Ramazan Bayramı nedeniyle Fenerbahçe maçının hazırlıklarına bir gün ara verdi. Bordo - Mavili ekibe dün tek çalıştırma yaptıran Doğan, oyuncularına pazartesi gününe kadar izin verdi. Karadeniz ekibi yarını çift çalışmayla geçirecek. 


</TEXT>
</DOC>
