<DOC>
<DOCNO> 283516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo36.html </URL>
<DATE> 2004/10/26/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Naklen yayınlar hariç maçlar öğle saatlerinde oynanacak 
</HEADLINE>
<TEXT>

     Birinci Süper Futbol Ligi Kulüpler Birliği Vakfı toplantısı İstanbul'da yapıldı. 
     Fenerbahçe Faruk Ilgaz Tesisleri'nde gerçekleşen toplantıya, Futbol Federasyonu Başkanı Levent Bıçakcı, kulüp başkanları ve yöneticileri katıldı. Yaklaşık 1.5 saat süren toplantının ardından açıklamada bulunan Vakıf ve Gençlerbirliği Kulübü Başkanı İlhan Cavcav, toplantının çok olumlu geçtiğini, kulüplerin sıkıntılarını federasyonu başkanına ilettiğini, başkan Bıçakcı'nın da bunları olgunlukla karşıladığını söyledi. 
     Cavcav, naklen yayın dışındaki maçların, ramazan ayında öğle saatlerinde oynanması yönünde taleplerini yetkililere ilettiklerini belirterek, ''Başkan, bu yönde bir karar aldıklarını, bundan böyle naklen yayın dışında kalan maçların, öğle saatleri dışında oynanacağını söyledi'' dedi. 
     Cavcav, UEFA'dan, genç takımlara yönelik gelecek 4 milyon 60 bin İsviçre Frangı'nın 2001-2002, 2002-2003 sezonlarında 12-14 ve 14-16 yaş arasındaki takımlarına yaptıkları yatırımları yazılı olarak bildirmeleri halinde, Futbol Federasyonu tarafından kulüplere verileceğini açıkladı. 
     Futbol Federasyonu'nun, liglerin isim hakkıyla ilgili Turkcell ile yaptığı görüşmelerin olumlu geçtiğini de kaydeden Cavcav, şöyle konuştu 
     ''Federasyon, buradan gelecek parayı da kulüplere dağıtacak. Ayrıca eski yayıncı kuruluş Teleon'dan kalan 4 milyon dolara yakın alacağımızın kulüplere dağıtılmasını talep ettik. Daha önceki federasyon yönetimi, bu parayı federasyona irat kabul etmiş. Futbol Federasyonu Yönetim Kurulu, konuyu yeniden görüşüp, paranın kulüplere ödenmesi için zemin hazırlayacak. 
     PAF Ligi'nin, bölgesel lige dönüştürülmesi talebimiz de olumlu karşılandı. Adidas ve bazı sponsor firmaların, lig maçlarının kendi toplarıyla oynanması talepleri vardı. Bu konuda federasyona yetki verdik. Sponsorlarla görüşüp, bize bilgi verecekler.'' Bu arada, Fenerbahçe Kulübü Başkanı Aziz Yıldırım'ın ev sahipliği yaptığı toplantıya Beşiktaş Kulübü'nden ikinci başkan Murat Aksu ve Galatasaray Kulübü'nden genel sekreter Cengiz Özyalçın katılırken, öteki kulüpler, başkan düzeyinde temsil edildi. Denizlispor, Çaykur Rizespor ve Sakaryaspor'dan ise temsilci yer almadı. 
     Öte yandan, başkan Bıçakcı, toplantıya girerken, şike iddialarıyla ilgili sorulara, ''Bu konuda Hukuk Kurulu'nu görevlendirdik. Kurul Ali Aydın'ı çağıracak, gerekli bilgileri alacak ve vereceği rapor doğrultusunda çalışmalarımıza devam edeceğiz'' şeklinde cevap verdi. 
     
</TEXT>
</DOC>
