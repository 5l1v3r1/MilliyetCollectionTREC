<DOC>
<DOCNO> 279595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/guncel/gun03.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
2.5 trilyonluk alın teri 
</HEADLINE>
<TEXT>


İLKSAN'a alacak davası açan AKP Milletvekili Yılmazcan, 2.5 trilyon tazminat hakkı kazandı ve karar için " O bizim alın terimiz" dedi 


İlkokul Öğretmenleri Sağlık ve Sosyal Yardım Sandığı İLKSAN Davası'nda avukatlık ücretinin eksik ödendiği gerekçesiyle 20 trilyon liralık vek let ücreti alacağı davası açan AKP Kahramanmaraş Milletvekili Mehmet Yılmazcan, 2 trilyon 523 milyar 375 milyon 600 bin lirayı 6 yıllık yasal faiziyle birlikte almaya hak kazandı. 

Faizi de tahsil edilecek 
Pendik 2. Asliye Hukuk Mahkemesi'ndeki duruşmaya, Mehmet Yılmazcan'ın oğlu ve avukatı Ahmet Yılmazcan ile İLKSAN'ın avukatları Kamil Barutçuoğlu ve Salih Kocakaya katıldı. İLKSAN'ın İstanbul ve Kocaeli temsilcileri ile Eğitim-Sen yöneticileri de duruşmayı izledi. Davayı karara bağlayan hakim, davanın kısmen kabulü ile kesinleşme tarihine göre belirlenen değer üzerinden hesaplanan 2 trilyon 523 milyar 375 milyon 600 bin lira vek let ücreti alacağının 17 Kasım 1998 tarihinden itibaren yasal faiziyle davalıdan tahsil edilerek, davacı tarafa verilmesini kararlaştırdı. 
Kararı, duruşma salonunun dışında beklerken öğrenen Mehmet Yılmazcan, basın mensuplarının karara ilişkin sorularına, "O bizim alın terimiz" diye karşılık verdi. 

"Ek yasa maddesi çıkarttı" 
İLKSAN İstanbul İl Temsilcisi Hasan Özkan, Yılmazcan'ın, o dönemin parasıyla 38 milyar lira bedel aldığı halde aradan 7 yıl geçtikten sonra avukatlık ücretinin eksik ödendiği gerekçesiyle İLKSAN aleyhine dava açtığını savundu. 
Bu tür davalarda zamanaşımı süresinin 5 yıl olduğunu ve söz konusu davanın 5 yılın dolmasına 2 ay kala açıldığını ifade eden Özkan, "Yılmazcan, aynı günlerde arkadaşlarıyla TBMM'de Avukatlık Kanunu'nun çıktığı sırada teklif vererek geçici madde eklenmesini sağlamıştır. Maddede, 'Bu kanun yürürlüğe girdiği tarihte hükme bağlanmamış bütün ihtilaflarda bu kanunun değişik hükümleri uygulanır' denilmektedir. Bu teklif geçici maddeyle kanuna ekleniyor ve bu davayı açıyor" dedi. 


</TEXT>
</DOC>
