<DOC>
<DOCNO> 297549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko16.html </URL>
<DATE> 2004/12/14/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
TL koleksiyonu, 1 katrilyon lira kazandıracak... 
</HEADLINE>
<TEXT>

     Yeni Türk Lirası'nın YTL kullanılmaya başlayacağı 1 Ocak 2005'ten itibaren bol sıfırlı banknotların tarih olacağı Türkiye'de, hatıra ve koleksiyon amaçlı toplanacak eski Türk liralarının ise Merkez Bankası'na yaklaşık 1 katrilyon liranın üzerinde kazanç sağlaması bekleniyor. 
     Ankara Sanayi Odası ASO Ekonomi Danışmanı ve Hacettepe Üniversitesi İktisadi İdari Bilimler Fakültesi Öğretim Görevlisi Dr. Naci Canpolat, Konya Sanayi Odası tarafından düzenlenen bir programa katılmak üzere geldiği Konya'da, kurumların, şirketlerin, bankaların, esnafın ve halkın YTL konusundaki son hazırlıklarını yaptığını söyledi. 
     YTL ile 6 sıfırın ortadan kalkmasının, parasal işlemleri daha da kolaylaştıracağını ifade eden Canpolat, bu uygulamanın enflasyonla mücadele programının başarı şansını da artıracağını bildirdi. 
     Bugüne kadar pek çok ülkenin parasından sıfır attığını dile getiren Canpolat, ''Paradan sıfır atmak kolaydır. Ancak, asıl önemli olan sıfır atıldıktan sonra yürürlükte olan paranın değerini koruyabilmektir'' dedi. 
     Canpolat, YTL'nin kullanıma geçmesi ile Türkiye'de bol sıfırlı banknotların tarihe karışacağını kaydederek, şunları kaydetti 
     ''Bugün en büyük ve bol sıfırlı para 20 milyon lira. Koleksiyoncular 20, 10, 5 ve 1 milyon liranın yanı sıra 500 ve 250 bin liralık banknotları bugünden saklamaya başladı. Bunun yanı sıra çok sayıda kişi 20 milyon lirayı özellikle torunlarına göstermek için hatıra amaçlı saklayacak. Birçok kişiyi, torunlarıma göstermek için birkaç tane 20 milyon lira sakladım şeklinde konuşurken duyuyorum. Pek çok kişinin de böyle düşündüğünü biliyoruz.'' Hatıra ve koleksiyon amaçlı toplanacak eski Türk liraları ile Merkez Bankası'nın önemli oranda kar elde edebileceğini belirten Canpolat, ''Bugün tedavülde 13.7 katrilyon değerinde para bulunuyor. Bunun 11,5 katrilyon liralık bölümünü 20 milyon liralar oluşturuyor. Tedavüldeki 11,5 katrilyon lira değerindeki 20 milyon liranın sadece yüzde 5'i saklansa kazanç 575 trilyon lirayı bulur. Merkez Bankası, yenisiyle değiştirip imha edeceği parayı, bir anlamda koleksiyonculara satmış olacak'' dedi. 
     Canpolat, sadece 20 milyon lira değil, 10, 5 ve 1 milyon liralık banknotların da saklanacağını ifade ederek, ''Bu durumda Merkez Bankası'nın koleksiyoncular ve torunlarına bol sıfırları göstermek isteyenlerden yaklaşık 1 katrilyon lira kazanç elde etmesi bekleniyor. YTL'nin henüz kullanıma geçmeden sağlayacağı kar sevindirici'' diye konuştu. 
     
</TEXT>
</DOC>
