<DOC>
<DOCNO> 250127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/siyaset/axsiy01.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Talabani Osman Öcalan Musul'da 
</HEADLINE>
<TEXT>


Gül'le görüşen IKYB lideri Talabani, "PKK'da, aralarında Musul'da bulunan Osman Öcalan'ın da yer aldığı barış yanlılarının sayısı çatışma isteyenlerden daha fazla" dedi 

UTKU ÇAKIRÖZER Ankara 


Irak Kürdistan Yurtseverler Birliği İKYB lideri Celal Talabani, Dışişleri Bakanı Abdullah Gül'e PKK içinde görüş ayrılığı bulunduğunu ve örgüt içinde barış yanlılarının sayısının çatışma taraftarlarından daha fazla olduğunu belirterek, "Osman Öcalan da Türkiye'yle çatışmaya karşı, barış yanlısı. Şu anda Musul'da. Benimle görüşmek istedi. Ama ben Türkiye'yi rahatsız etmemek için kabul etmedim" dedi. 
Gül, dün Ankara'da 2 saat görüştüğü Talabani'ye, Kuzey Irak'taki PKK varlığının Türkiye'ye yönelmesine kayıtsız kalınmayacağı uyarısında bulundu. Örgütün yeniden silaha sarılmasının "Kürt davasına ihanet etmek" olacağını vurgulayan Talabani de, "Türkiye'ye savaş açmak Kürt halkına savaş açmaktır. Tüm akıllı ve mantıklı Kürtler savaşa karşı. Türkiye, AB üyesi olursa Avrupa'ya komşu olacağız. O nedenle bu bölgede savaşa yer yok" diye konuştu. 

Kerkük uyarısı 
Talabani'ye Türkiye'nin Kerkük'ün "Kürtleştirilmesine" karşı olduğunu da ileten Gül, "Böyle bir adım atılırsa kayıtsız kalmayız. Sakın yanlış hesap yapmayın" dedi. Kerkük'ün geleceğine ilişkin kararın bu bölgede yaşayan insanların uzlaşmasıyla belirleneceğini belirten Talabani de Kerkük'ün etnik yapısının tespiti için Osmanlı ve Saddam öncesi döneme ilişkin nüfus ve tapu kayıtlarına bakılacağı sözü verdi. 
Kuzey Irak'taki Süleymaniye havaalanının tamamlandığını da kaydeden Talabani'nin "Tamamlanan Kuzey Irak'taki Süleymaniye Havaalanı'nın işler hale gelmesi için Türkiye havasını açsın" talebine ise Gül, Uluslararası Havacılık Teşkiatı'nın Süleymaniye ile ilgili tescil işlemlerini bitirmesinden sonra yanıt verilebileceğini söyledi. 


</TEXT>
</DOC>
