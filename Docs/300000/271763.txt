<DOC>
<DOCNO> 271763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonspo41.html </URL>
<DATE> 2004/09/14/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Galatasaray'da reklam filmi çekimi... 
</HEADLINE>
<TEXT>

     Galatasaraylı yöneticiler, teknik heyet ve futbolcular, sarı-kırmızılı kulübün Avrupa'daki taraftarları için hazırladığı ''Eurocard'' projesinin reklam filmi çekimlerine katıldılar. 
     Ataşehir Kardelen Blokları 4. Cadde'de trafiğe kapatılan bir sokakta gerçekleştirilen ve yönetmenliğini Sinan Çetin'in yaptığı film çekiminde tekrarlanan sahneler, yönetici ve futbolcuları bir hayli yordu. 
     Reklam filminde, tek tip takım elbise giyen yöneticiler, teknik heyet ve futbolcular toplu olarak sokakta yürüyerek, kendilerine sevgi gösterilerinde bulunan taraftarları selamlıyor. Sarı-kırmızılı topluluk çekimlerin son bölümünde taraftarları da aralarına alarak yürüyüşlerini tamamlıyorlar. 
     Yönetmen Çetin'in çekimlerin sona erdiğini açıklaması sıcak havada bunalan topluluk arasında büyük bir coşkuyla karşılandı. 
     
</TEXT>
</DOC>
