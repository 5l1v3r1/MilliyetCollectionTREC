<DOC>
<DOCNO> 289241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko20.html </URL>
<DATE> 2004/11/16/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Gram altına talep artıyor 
</HEADLINE>
<TEXT>

     İstanbul Altın Rafinerisi İAR ve Goldaş Kuyumculuk tarafından yeni bir yatırım enstrümanı olarak piyasaya sunulan gram külçe altınlara ilgi artıyor. 
     İAR'ın 1.5 yıl önce üretimine başladığı 1, 5, 10, 50 ve 100 gramdan oluşan 995 ya da 999.9 saflıkta, standart ağırlık ve standart saflıktaki işlenmemiş altın külçeler ile Goldaş Kuyumculuk'un farklı alım güçlerine hitap etmek üzere geçtiğimiz Eylül ayında piyasaya sürdüğü 1, 2.5, 5, 10 ve 20 gramlık külçe altınlar, tasarruf yapanların yeni gözdesi oldu. 
     İAR Başkanı Ömer Halaç, AA muhabirine yaptığı açıklamada, gram altın satışlarının iyi gittiğini, aylık gram altın üretimlerinin 150-200 kilo civarında olduğunu bildirdi. 
     Halaç, Türkiye genelinde 150 satış bayileri olduğunu, bu bayilerden gram altın alan kuyumcular da bulunduğunu ifade ederek, ''Memur maaşlarının dağıtıldığı dönemde 5 ve 10 gram altın çok satıyor'' diye konuştu. 
     Gram altını piyasaya sunarken banka mevduatıyla birlikte andıkları için insanların faiz elde etmeyi beklediğini kaydeden Halaç, şöyle devam etti 
     ''Bankalarda gram altınlarla ilgili hesap açılabilmesinin önündeki tek eksik, Hazine Müsteşarlığı'nın İAR'ı dünyada kabul edilen altın rafinerileri listesine eklemesidir. 1 yıldır beklediğimiz Hazine tebliğinin çıkmasıyla birlikte listedeki rafinerilerden biri de biz olacağız. Tebliğ çıkmadan banka hesapları başlayamıyor. Banka hesapları başlayamadığı için de gram altın, şu anda tam olarak hedefine ulaşamıyor.'' Halaç, anlaşmaya vardıkları bankalarda hesap açılmasıyla birlikte yastık altında büyük miktarda bulunan altınların da ekonomiye kazandırılabileceğini fade etti. 
     
     GOLDAŞ'A YOĞUN İLGİ 
     Goldaş Kuyumculuk Genel Müdürü Sedat Yalınkaya da, kredi kartı şeklinde tasarlanan Goldaş ChipAltın'da beklenenin üzerinde yoğun bir ilgiyle karşılaştıklarını söyledi. 
     Yalınkaya, ''Giderek artan bir talep var. İnsanlar hem hediye, hem de birikimlerini değerlendirebilecekleri alternatif bir yatırım aracı olarak Goldaş'ın gram altınlarına yani ChipAltın'a ilgi gösteriyorlar'' dedi. 
     ChipAltın'ın satışa sunulmasının üzerinden kısa bir süre geçmesine karşın satış hedeflerine ulaşma sinyallerini aldıklarını belirten Yalınkaya, şirketin 2004 sonu bilanço rakamlarında bu olumlu etkiyi görebileceklerini ifade etti. 
     Yalınkaya, en çok 2.5 ve 1 gramlık ChipAltın'ların tercih edildiğini bildirdi. 
     ChipAltın'ın bankalar aracılığıyla satışı için yürüttükleri görüşmelerin devam ettiğini bildiren Yalınkaya, ChipAltın'ın, İstanbul Altın Borsası'nın yanı sıra, dünyanın önde gelen piyasalarında da işlem görmesi için girişimlerde bulunduklarını kaydetti. 
     Goldaş'ın gram altınlarını daha fazla noktada tüketiciyle buluşturmak için çalışmalarının devam ettiğini belirten Yalınkaya, Bayram sonrası yurtdışı mağazalarında satışa başlayacaklarını ve kısa süre içinde de internet üzerinden online satışın mümkün hale geleceğini bildirdi. 
     Yalınkaya, ChipAltın'ın önümüzdeki 3 yıl içinde artan bir ivmeyle 300 milyon dolar ilave ciro yaratmasını hedeflediklerini kaydederek, ''Ürüne yönelik ilgi ve talebin çokluğu hedeflediğimiz rakamın üzerine çıkabileceğimiz konusunda bizi cesaretlendiriyor'' dedi. 
     
</TEXT>
</DOC>
