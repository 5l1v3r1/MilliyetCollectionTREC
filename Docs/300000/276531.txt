<DOC>
<DOCNO> 276531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy18.html </URL>
<DATE> 2004/10/01/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Sağlık Bakanı Kan ürünleriyle bulaşmış bir deli dana vakası bilinmiyor 
</HEADLINE>
<TEXT>

     Sağlık Bakanı Recep Akdağ, dünyada işlenmiş kan ürünleriyle bulaşmış herhangi bir deli dana vakasının bilinmediğini ifade ederek, ''Şu anda kullanılan kan ürünleri açısından da herhangi bir risk mevcut bilgilerimize göre yok'' dedi. 
     MEDIST'2004 ''3. Uluslararası Medikal Ürünler ve Hastane Ekipmanları Fuarı'', Yeşilköy'deki CNR EXPO Fuar Merkezi'nde açıldı. 
     Sağlık Bakanı Akdağ, açılışta yaptığı konuşmada, Türkiye'nin son 2 yılda başta sağlık alanında olmak üzere çok büyük bir değişim geçirdiğini söyledi. 
     Göreve geldikleri ilk günden itibaren ''Sağlıkta Dönüşüm Programı''nı orijinal bir Türkiye modeli olarak geliştirilmek üzere ortaya koyduklarını kaydeden Akdağ, şöyle dedi 
     ''Geçirdiğimiz iki yıla yakın süre, bu modelin oluşturulması için ciddi çabalar gerektiren bir süreç olmuştur. Biz artık ülkemiz için tamamen orijinal olduğunu düşündüğümüz, inandığımız bir sağlık dönüşüm modeli oluşturmuş durumdayız. Bu aslında zihniyet değişim modelidir. Tamamen insana odaklı, kişinin, hastanın ihtiyaçlarına odaklı bir sistem oluşturmalıyız diye düşündük ve böyle yolumuza devam ediyoruz. 
     Bunu yaparken kamunun ve özel sektörün kaynaklarını en güzel biçimde kullanmamız gerekiyor. Geçmiş yıllarda ülkemiz belki çok gereksiz ideolojik tartışma ortamı içersindeydi. Artık bu dönem kapanmıştır. Ülkenin kaynaklarını kamu veya özel sektör kaynakları diye ayırmanın hiçbir pratik değeri olmadığını biliyoruz. Bir yandan sağlık konusundaki özel sektörümüzü geliştirerek, önündeki engelleri kaldırarak, kamunun özel sağlık kuruluşlarından hizmet almasının önünü açarak, kamuyu yer yer özel sektörle ortaklık şeklinde çalıştırarak bir kamu-özel ortaklığı modeliyle kalitesini yükseltmeye çalıştığımız bir sağlık modeli geliştiriyoruz.'' Türkiye'de çok iyi yetişmiş hekim ve sağlık personeli bulunduğunu vurgulayan Akdağ, ''Ülkemizde tıbbi birikim ve tıp eğitimi çağını yakalamış durumdadır. Bu konuda hiçbir Avrupa ülkesinden, hiçbir gelişmiş ülkeden geri değiliz'' diye konuştu. 
     Sağlık sistemini de, sektördeki bu üst düzey gelişime ulaştırmak gerektiğini ifade eden Akdağ, ülkedeki sağlık sisteminin mutlaka çağdaş bir modelle geliştirilmesinin şart olduğunu söyledi. 
     Bakan Akdağ, önümüzdeki aylarda aile hekimliği pilot uygulamasına başlanacağını sözlerine ekledi. Sağlık Bakanı Akdağ, daha sonra fuar için Türkiye'ye gelen Makedonya Sağlık Bakanı Recep Selmani ile birlikte fuarın açılışını yaptı. 
     
     SORULARI YANITLADI 
     Fuarı gezerek, yetkililerden bilgi alan Akdağ, gazetecilerin sorularını da yanıtladı. 
     ''Romantizmal hastalıklarda kullanılan Vioxx adlı ilacın üretici firma tarafından kalp krizi ve felç riskini artırdığı ve ani ölümlere yol açtığı gerekçesiyle piyasadan çekilmesine'' ilişkin bir soru üzerine Akdağ, dün itibarıyla konuya ilişkin bilgilerin kendisine ulaştığını ve süratle bütün eczanelerin bilgilendirildiğini söyledi. 
     Bu gibi durumlarda yapılması gereken işlemlerin yapıldığını ifade eden Akdağ, konunun Bilimsel Kurul'a da incelettirildiğini söyledi. 
     
     KAN ÜRÜNLERİNDE DELİ DANA RİSKİ YOK 
     ''Ankara Tabip Odası'nın 'Deli Dana hastalığının kan yoluyla da bulaştığı' yönündeki açıklamasının'' hatırlatılması üzerine Akdağ, ''Bu iş Ankara Tabip Odası'nın ya da Sağlık Bakanlığı'nın işi değil. Bu bilimadamlarının işi'' diye konuştu. 
     Konunun kamuoyuna mal olmasından sonra Bilimsel Kurul'u topladıklarını ve sonuçlarını duyurduklarını ifade eden Akdağ, şunları söyledi 
     ''Dünyada işlenmiş kan ürünleriyle bulaşmış herhangi bir vaka bilinmiyor. Sadece İngiltere'de iki vakada hastalığın doğrudan kan ile bulaştığına dair bilimsel yayınlar var. 1995 ve 1997 yıllarında Türkiye'ye İngiltere'den ithal edilmiş bazı ürünler var. Bunlar ilk olarak tereddüde yol açmıştır. Bu ürünlerle bilimsel olarak hastalığın bulaştığına dair şu anda kesin bir delil yok. Buna rağmen bu ürünlerin geçmiş kullanımıyla ilgili olarak ciddi bir araştırma başlattık. 
     Bu ürünleri kullanan vatandaşlarımız açısından bir risk olduğunu bilim adamlarımız düşünmediler. Ama bütün bunlara rağmen biz tedbiri elden bırakmıyoruz. Günümüzde, şu anda kullanılan kan ürünleri açısından da herhangi bir risk mevcut bilgilerimize göre yok.'' Bakan Akdağ, gerek duyulması halinde Bilimsel Kurul'u yeniden toplayıp bu konuda kamuoyunun yeniden bilgilendirilebileceğini sözlerine ekledi. 
     
</TEXT>
</DOC>
