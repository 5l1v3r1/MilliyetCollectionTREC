<DOC>
<DOCNO> 267091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/akyol.html </URL>
<DATE> 2004/08/28/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Başsavcı hukuku savunuyor 
</HEADLINE>
<TEXT>


YARGITAY Başsavcısı Sayın Nuri Ok'un dünkü açıklamasına, bir tek 'çekince' koyarak, aynen katılıyorum, hatta alkışlıyorum. 
Yargıtay'da yapılan başsavcı seçiminde Ergun Güryel birinci, Nuri Ok ikinci çıkmış, Cumhurbaşkanı Sezer ise bu yüksek makama Nuri Ok'u atamıştı. 
Sezer'in birçok atamasını 'politik' buluyorum ama Nuri Ok'u atamakla son derece isabetli davrandığı görülüyor. 
Ya seçimde birinci çıkan Ergun Güryel'i atasaydı Yargıtay'ın başkanı tartışılırken, Yargıtay'ın başsavcısı da "İkinci Neşter" soruşturmasının kahramanlarından biri olacaktı 
Nuri Ok'la Yargıtay, ahlakıyla ve felsefesiyle hukuku savunan, kibar ve saygın bir Başsavcı'ya sahip olmuştur. 

MAFYA - MİT - Yargıtay tartışması sadece Başkan Sayın Eraslan Özkaya'ya indirgenemez. Bu noktada olayı kişiselliğe indirgeyen ve basını eleştiren Sayın Sezer'in açıklaması maalesef meselenin ağırlığı karşısında hafif kalmıştır. 
'Sistem' sorununu gözden kaçırmamalıyız. 
Bu skandalda sekiz Yargıtay üyesi itham altındadır Yargıtay 1. Başkanlar Kurulu ise meslektaşlarını sorgulanmaktan kurtaran bir karar vermiştir 
Sayın Ok, meselenin özüne inen açıklamasında, "kurum ve kuralların çalıştırılmadığı, koruma ve olayları örtme eğilimi olduğu kanaatinin toplamda yer ettiğini" belirtiyor Eleştirilerin "tamamen haklılık zemininde olduğunu" da söylüyor. 
Sayın Ok, "hakimlik kimlik ve etiğine baştan sahip olmayan veya sonradan kaybedenler"in yargıdan ayıklanmasını söylerken, "kanunilik ilkesi" gereği "hiç kimse ve hiçbir kurumun dokunulmaz olmadığını" belirtiyor. "Yargıtay üyeliğinin kurşun geçirmez zırh" olamayacağını vurguluyor. Delilleri Yargıtay Başkanlık Kurulu'nun değil, soruşturma açıldıktan sonra mahkemenin takdir edeceğini hatırlatıyor. 
Sayın Ok, "yargı bağımsızlığı" kavramıyla yetinmeyip "yargının tarafsızlığı" ilkesini de vurguluyor. 
Bütün bunlar derin bir hukuk felsefesinin ve hukuk ahlakının ifadesidir alkışlıyorum... 

ANCAK Sayın Ok'un saydığı bu sorunların sebebi Adalet Bakanlığı'nın anayasal yetkileri değildir. 
Türkiye'de hangi Adalet Bakanı bir hakime "Tedbir kararını kaldır" diyebilir Ama bu hukuksuzluğa yargı kendi içinde şahit olmuştur 
Hangi Adalet bakanı bir rüşvet soruşturmasını "Deliller yetersiz" diye engelleyebilir Bu da yargı içinde yaşanmıştır 
En son 28 Şubat'ın yargı uygulamalarını hep biliyoruz. 
Türkiye'de yargı bağımsızlığı ve tarafsızlığı konusundaki sorunların kaynağı Adalet Bakanlığı'nın anayasal yetki ve görevleri değildir. Sayın Ok'tan farklı düşündüğüm husus budur. 
Yargı 'yönetimini' yürütme veya yasamadan tamamen koparmak "kuvvetler ayrılığı" olmaz, "kuvvetler parçalanması" olur. 
Yargı her şeyden önce kendi içinde hukukun felsefesini ve ahlakını güçlendirerek, çapraz denetim mekanizmalarını geliştirerek, kendi dışındaki bütün kudret odaklarına karşı bağımsızlığına sahip çıkarak "mülkün temeli" olmaya devam edebilir. 
Ok'un tavrı ve adalet camiasının içinden yükselen diğer tepkiler yargının daha iyi bir yönde gelişeceğine olan inancımı son derecede güçlendirmiştir. 



</TEXT>
</DOC>
