<DOC>
<DOCNO> 263287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/guncel/axgun01.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Müteahhit MİT'çi değilim 
</HEADLINE>
<TEXT>


Yargıtay Başkanı'nın MİT'le "ilişkilendirdiği" müteahhit Şen, "Devletini seven, çıkarını düşünen bir insan" olduğunu söyledi 

YAŞAR ANTER BODRUM 

Yargıtay Başkanı Eraslan Özkaya'nın MİT'in işlerine yardımcı olduğu izlenimi edindiğini açıkladığı müteahhit Hakkı Süha Şen, "MİT mensubu değil, devletini seven, çıkarlarını düşünen bir insan olduğunu" söyledi. 
Özkaya dün CNN Türk'e yaptığı açıklamada, MİT Dış Operasyonlar Daire Başkan Yardımcısı Kaşif Kozinoğlu'yla konuşmasını anlatırken, "Ben 'Niye aracı kullanıyorsunuz ' dedim. O dedi ki, 'Süha bizim için görev yapıyor.' MİT'e Kaşif Bey aracılığıyla yardımcı olduğu anlaşılıyordu. Kaşif Bey onun için bir idol" diye konuştu. Özkaya, "Şimdi aracının MİT tarafından bazı şeylerde de kullanıldığı belli. Ama ben bilmiyordum. Bu havayı veriyordu o durum" dedi. 
MİT mensubu olmadığını belirten Şen ise, Kozinoğlu'nu uzun yıllardır tanıdığını ve hizmetlerini bildiğini anlattı. 

Şen şunları söyledi 
"Alaattin Çakıcı ile tanıştığımda Özkaya'nın evini zaten bitirmiştim. Çakıcı'nın Özkaya'nın villasıyla ilgili bir ricası olmadı. Zaten bu villa denilen yer de müstakil dubleks, mütevazı bir ev. Böyle bir teklif de Çakıcı'ya yakışmazdı. Kozinoğlu, Çakıcı kaçmadan önce onunla ilgili bilgi toplarken benden faydalanmak istemişti. Çünkü Çakıcı yurtdışına kaçmadan önce bana 'Ben 1.5 ay içinde bu davadan beraat edeceğim, niye kaçayım ki' diyordu, herhangi bir torpil veya çıkar arayışı içinde değildi. Birçok konuyu görüşmek için Kozinoğlu ile sık sık birlikte olurduk. Kozinoğlu'nun Özkaya ile randevusunu, kendisini takdir ettiğim ve devletin yararına olacağına inandığım için almıştım. Ancak konuşulanlardan detaylı bilgim yoktu. Ben devletini seven, çıkarlarını düşünen bir insanım. Ancak MİT'in elemanı değilim." 

Özkaya ile çelişti 
Şen'in, "Çakıcı ile tanıştığımda ev bitmişti" sözleri, Özkaya'nın açıklamasıyla çelişti. Özkaya, CNN Türk'ün sorularını yanıtlarken, Şen'in Çakıcı'nın durumu konusunda kendisine telefonda sorular yönelttiğini açıkladı. 


</TEXT>
</DOC>
