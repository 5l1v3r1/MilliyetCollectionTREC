<DOC>
<DOCNO> 275176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/guncel/gun01.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gazi' sumen altı oldu 
</HEADLINE>
<TEXT>


"Gazi Mahallesi olayları" davasına bakan Trabzon Ağır Ceza Mahkemesi'nin diğer faillerin bulunması için Gaziosmanpaşa Savcılığı'na yazdığı müzekkereyi, bir memur 2 yıl sakladı 

TEKİN ATAY Trabzon DHA 

İstanbul'da 1995'te yaşanan"Gazi Mahallesi olayları" davasında, Trabzon Ağır Ceza Mahkemesi'nin zamanaşımını önlemek amacıyla olaya karışan faillerin isminin bildirilmesi için, Gaziosmanpaşa Başsavcılığı'na yazdığı müzekkerenin, bir memur tarafından 2 yıl boyunca sumen altı edildiği ortaya çıktı. 
9 kişinin öldüğü dava, güvenlik gerekçesiyle sevk edildiği Trabzon Ağır Ceza Mahkemesi'nde 5 yıl içinde 31 duruşma yapılarak 2001'de karara bağlandı. Polislerden Adem Albayrak'ı, 4 kişiyi öldürmekten 3 yıl 4 ay, Mehmet Gündoğan'ı da 2 kişiyi öldürmekten 1 yıl 8 ay hapse mahk m eden, diğer 18 sanık polisin ise beraatine karar veren mahkeme, suça karışan diğer faillerin zamanaşımı haddine kadar araştırılması için, Gaziosmanpaşa Başsavcılığı'na müzekkere yazılmasını da hükme bağladı. Ölenlerin yakınlarının yaptığı başvuruyu kabul eden AİHM, Adalet Bakanlığı'ndan olayda ölen Dinçer Yılmaz, Sezgin Engin, Hasan Gürgen ve Hasan Sel'in ölümlerine ilişkin soruşturma başlatılıp başlatılmadığını sordu. Bakanlık da Trabzon Başsavcılığı'ndan, mahkemenin diğer faillerin zamanaşımı haddine kadar araştırılması için Gaziosmanpaşa Başsavcılığı'na yazılmasına hükmettiği müzekkerenin örneğini istedi. İnceleme sonucu, mahkemenin 17 Temmuz 2002'de Trabzon Başsavcılığı'na gönderdiği belirlenen müzekkereyi, Muhabere Bürosu'ndaki Yusuf Kandemir'in teslim aldığı, 2 yıldır göndermediği saptandı. Müzekkere bulunamazken, Kandemir hakkında, "adli görevi ihmal" suçlamasıyla, 6 aydan 3 yıla kadar hapis ve memuriyetten men cezası istemiyle dava açıldı. 





</TEXT>
</DOC>
