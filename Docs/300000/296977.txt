<DOC>
<DOCNO> 296977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/yazar/uras.html </URL>
<DATE> 2004/12/12/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kalkınmanın temeli "insan beyninin geliştirilmesi" 
</HEADLINE>
<TEXT>


Prof. Dr. Tuncer Bulutay diyor ki, "Kalkınmanın temeli insan beyninin geliştirilmesidir. İnsana verilen eğitim, beyninin gelişmesine imkan verir. Genetik üstünlük diye bir şey yoktur. Dünyanın her yerinde insanlar aynı beyne sahiptir. Fakat başka ülkelerdeki insanlar beyinlerinin yüzde 60 - 80 kapasitesini kullanırken, bizim insanımız sadece yüzde 10 - 20'sini kullanabiliyor ise bu insanımıza beynini kullanmaya öğretemeyenlerin suçudur. Beynini kullanamayan insanların üretken, verimli olması, beynini kullanamayan insanların yaşadığı ülkelerin kalkınması imkansızdır." 
Geçen cuma ve cumartesi günler Ankara'da Türkiye Ekonomi Kurumu tarafından düzenlenen "Ulusal İktisat Eğitimi Sempozyumu"nda üniversitelerimizde ekonomi eğitiminin nasıl daha iyi hale getirileceği tartışıldı. Türkiye Ekonomi Kurumu Başkanı Prof. Dr. Ercan Uygur, "daha iyi ekonomi eğitimi"ni tartışmak için 54 üniversitenin ekonomi bölümü başkanlarına davetiye gönderildiğini, 33 üniversitenin ekonomi bölümünün sempozyuma bir bildiriyle katıldığını söylüyor. 
İki gün süren sempozyumda üniversitelerin ekonomi bölümlerinin ekonomi eğitimini iyileştirmeye dönük çalışmaları açıklandı, tartışıldı. "İktisatta yeni gelişmelerin ışığında iktisat eğitimi", "İktisat eğitiminde AB, ABD ve Türkiye", "İktisada giriş dersinde öğrencilerin öğrenme güçlüklerinin belirlenmesi", "Bilgisayar destekli mikro iktisat eğitimi" sempozyumda tartışılan konuların bazılarıydı. 
1929 yılında Atatürk'ün direktifi doğrultusunda "Milli İktisat ve Tasarruf Cemiyeti" adıyla kurulan ve şimdilerde "Türkiye Ekonomi Kurumu" adını taşıyan kurum 75 yaşında. Ülkemizde ekonomi bilincinin yerleşmesine katkıda bulunmak amacıyla yayın, seminer, sempozyum ve konferans düzenlemekte, ekonomi öğrenimi gören başarılı öğrencilere karşılıksız burs vermekte, Türkiye ekonomisi üzerine tez çalışması yapan genç iktisatçılar arasında ödüllü yarışma açmakta. Ben kırk yılı aşkın süredir Türkiye Ekonomi Kurumu'nun çalışmalarının içinde oldum. 
Türkiye'de ekonomi biliminin gelişmesine katkıda bulunanlara ödül dağıtarak yüreklendiren kurumun yetkili kurulları bu yıl kurumun eski başkanlarından ekonomi hocası Prof. Dr. Erdinç Tokgöz ile benim ödüllendirilmemi uygun görmüş. Kendi aldığım ödülü yazmak belki yanlış ama... Ne yapayım pek sevindim. Onurlandım. Gururlandım. Her şeyin maddiyatla ölçüldüğü günümüzde "aferin" almak insanı mutlu ediyor. 



</TEXT>
</DOC>
