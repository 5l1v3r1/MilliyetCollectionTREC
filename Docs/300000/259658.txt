<DOC>
<DOCNO> 259658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/magazin/mag00.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Şoför' olacak ama ehliyeti yok 
</HEADLINE>
<TEXT>


'Sular Durulmuyor' dizisinde taksi şoförünü oynayacak Hülya Koçyiğit'in otomobil kullanması 'yasaklanmış ' 

Abdullah Malkoç 

Hülya Koçyiğit, eylülde TRT 1'de yayımlanacak 'Sular Durulmuyor' isimli dizide 'Dilşad' isimli bir taksi şoförünü canlandıracak. Yönetmenliğini ve senaristliğini Hüseyin Karakaş'ın yaptığı dizinin çekimleri, önceki gün Anadoluhisarı'nda başladı. 
Diziye başlamadan önce bir kadın taksi şoföründen bilgi aldığını belirten Koçyiğit, "Kadın şoförler İstanbul'da da, İzmir'de de çok var. Ama bilinmiyor. Bunların içinde bakımlısı da, türbanlısı da var. Bu diziden sonra kadınların şoförlüğe ilgisinin artacağını düşünüyorum" dedi. 

'Nebahat'la karıştırmayın' 
Taksi şoförünü canlandırdığı halde ehliyeti olmadığını ifade eden Koçyiğit, hızlı otomobil kullanmayı sevdiği için eşinin kendisine otomobil kullandırmadığını kaydetti. Koçyiğit, "Ben de kullanmaya kullanmaya unuttum ve şimdi ehliyet alabilmek için tekrar başvuruda bulundum" diye konuştu. 
Canlandırdığı rolün Yeşilçam'ın unutulmaz oyuncusu Sezer Sezin'in 'Şoför Nebahat'ıyla karıştırılmamasını da isteyen Koçyiğit, "Sezin o rolü çok iyi oynamıştı. Ama canlandırdığı karakterde erkeksiydi. Ben ise kadın halimle taksicilik yapıyorum" şeklinde konuştu.. 


</TEXT>
</DOC>
