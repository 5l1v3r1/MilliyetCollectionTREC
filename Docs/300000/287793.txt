<DOC>
<DOCNO> 287793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo12.html </URL>
<DATE> 2004/11/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Kıvanç Oktay Emre'ye ceza veriliyorsa, Hooijdonk'a da verilmelidir 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Emre Aşık'a Fenerbahçe maçında rakibine yaptığı hareket nedeniyle, televizyon görüntüleri sonucu Futbol Federasyonu Profesyonel Futbol Disiplin Kurulu PFDK tarafından verilen 2 maç oynamama cezasına tepki gösterdi. 
     Kıvanç Oktay, AA muhabirine yaptığı açıklamada, Emre'ye verilen cezanın indirimi için Futbol Federasyonu Tahkim Kurulu'na başvuracaklarını belirterek, ''Bir ceza veriliyorsa, herkese eşit verilmeli. Sadece bazı takımlara uygulanması haksızlığa yol açıyor. Emre'ye böyle bir ceza veriliyorsa, aynı maçta Van Hooijdonk'un yaptığı harekete de ceza verilmeli'' diye konuştu. 
     Van Hooijdonk'un, derbi maçta, eski futbolcuları Pascal Nouma'nın daha önce yaptığı ve 7 ay ceza aldığı hareketi gerçekleştirdiğini savunan Oktay, şunları söyledi 
     ''Aradaki tek fark, birinin şortun içinden, diğerinin ise şortunun dışından bu hareketi yapmasıydı. Türk örf ve adetleri, sadece Beşiktaşlı futbolcular yapınca gündeme gelip, birinci sayfalara taşınmamalı. Nouma'nın hareketi sonrası yer yerinden oynadı, bütün herkes ayağa kalktı. Günlerce gazetelerin birinci sayfalarında yer aldı. Türk örf ve adetlerine uymadığı söylendi ve 7 ay ceza aldı. Van Hooijdonk da benzer bir hareket yaptı ve biz de cezanın herkese eşit şekilde uygulanmasını istiyoruz. Ben Profesyonel Futbol Disiplin Kurulu'nun hassasiyet göstereceğine inanıyorum.'' Oktay, eski teknik direktörleri Mircea Lucescu'nun takımı Shakhtar Donetks takımının Rumen futbolcu Daniel Gabriel Pancu'yu istediği yolundaki haberleri gazetelerden okuduğunu, kendilerine bu konuda hiçbir teklifin gelmediğini de sözlerine ekledi. 
     
</TEXT>
</DOC>
