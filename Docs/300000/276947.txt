<DOC>
<DOCNO> 276947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko08.html </URL>
<DATE> 2004/10/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Kara liste kabarıyor... Kredi borçluları listesine 80 bin isim girdi... 
</HEADLINE>
<TEXT>

     Bankaların "kara listesi"ne yılın ilk sekiz ayında 80 bine yakın kişi alındı. Bunların büyük bölümünü kredi kartı borçluları oluşturdu. Listedekilerin toplam sayısı ise 450.9 bin oldu. 
     ANKA'nın Merkez Bankası'ndan edindiği verilere göre, bankaların Merkez Bankası'na, Merkez Bankası'nın da tüm bankalara bildirdiği negatif nitelikli tüketici kredisi ve kredi kartı adetlerine ilişkin listeye, ilk sekiz ayda 77 bin 691 kişi alındı. Bunların 8 bin 417'si ocak ayında, 9 bin 461'i şubatta, 11 bin 28'i martta, 9 bin 683'ü nisanda, 8 bin 770'i mayısta, 9 bin 244'ü haziranda, 10 bin 943'ü 
     temmuzda, 10 bin 145'i ise ağustosta listeye girdi. 
     
     BÜYÜK BÖLÜMÜ KREDİ KARTI BORÇLULARI 
     "Kara liste"ye alınanların büyük bölümünü kredi kartı borçluları oluşturuyor. Sekiz aylık dönemde kredi kartı borçları nedeniyle 64 bin 716 kişi "kara liste"ye alındı. 
     Bunların 54 bin 747'sinin borcunu ödemediği, 9 bin 969'unun ise gecikmeli ödediği belirlendi. 
     Kredi kartı borçlularının sayısının yüksek olmasında bankaların kredi kartı faizlerinin yüksek düzeylerde seyretmesi ve kart kullanımının giderek gelire orantısız biçimde yaygınlaşması önemli bir rol oynadı. 
     
     TÜKETİCİ KREDİSİ BORÇLULARI 
     Ocak-ağustos döneminde tüketici kredisi borçları nedeniyle 12 bin 975 kişi listeye alındı. Bunların 8 bin 440'ı bireysel kredi borcunu ödemedi 4 bin 5'i ise 
     gecikmeli olarak ödeme yaptı. 
     
     LİSTEDEKİLERİN SAYISI 
     "Kara liste"dekilerin toplam sayısı, geçmişe yönelik olarak yapılan düzeltmelerle ağustos ayı sonunda 450 bin 877 olarak gerçekleşti. 
     Listedeki toplam kredi kartı borçlularının sayısı 366 bin 488 oldu. Bunların 336 bin 416'sının borcunu ödemediği, 30 bin 72'sinin ise gecikmeli ödediği belirlendi. 
     Tüketici kredisi borçlularının toplam sayısı ise 77 bin 742'si borcunu ödemeyenler, 6 bin 647'si gecikmeli olarak 
     ödeyenler olmak üzere 84 bin 389 olarak gerçekleşti. 
     
     BÜYÜK BÖLÜMÜ AFLA SİLİNMİŞTİ 
     Geçen yılın son gününde Resmi Gazete'de yayımlanarak yürürlüğe giren "Karşılıksız Çek ve Protestolu Senetler ile Kredi ve Kredi Kartları Borçlarına İlişkin Kayıtların Dikkate Alınmaması Hakkında Kanun" uyarınca, ödenmesi gereken tarihi 23 Aralık 2003'ten öncesine ait olan ve "kara listede" yer alan kayıtlardan, bankalar tarafından tahsil edildiği bildirilenlerin tümü silinmişti. Sicil affının kara listeye ilk yansıdığı Aralık 2003 sonunda, listedeki kayıt sayısı 324 bin 316 azalarak 500 bin 486'ya inmişti. 
     Ayrıca, yine son ödeme tarihi 23 Aralık 2003'ten önce olan ve bankalar tarafından ödeme planına bağlananlar da borcun tümünü ödendiği banka tarafından bildirildiğinde Merkez Bankası tarafından listeden çıkarılıyor. 
     Merkez Bankası, sicil affından yararlananlar dışındakileri de borcunu ödemişlerse üç yıl sonra, borcunu ödeyip ödemediğine ilişkin bilgi bulunmayanları ise 5 yıl sonra listeden çıkarıyor. 
     
     BÜYÜK BÖLÜMÜ 2001'DEN KALMA 
     Listedekilerin büyük bölümünü 2001 yılından kalanlar oluşturuyor. Listede 1999'dan kalma 18 bin 54, 2000'den kalma 67 bin 205, kriz yılı olan 2001'den kalma 162 bin 74, 2002'den kalma 56 bin 367, 2003'ten kalma ise 69 bin 486 
     kişi bulunuyor. 
     
</TEXT>
</DOC>
