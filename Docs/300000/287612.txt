<DOC>
<DOCNO> 287612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/guncel/axgun01.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Makinistler hız limitini aşmış 
</HEADLINE>
<TEXT>


Bağımsız Bilim Kurulu'nun açıkladığı nihai rapora göre, Pamukova'da yaşanan kazanın ilk nedeni, hız limitinin aşılması. Ancak, TCDD'nin eksikleri de saymakla bitmiyor 

İSTANBUL Milliyet 

Başbakanlık tarafından Pamukova'da 39 kişinin hayatına mal olan tren kazasını incelemek için oluşturulan Bağımsız Bilim Kurulu, dün nihai raporunu açıkladı. Kurula göre, kazada makinistin saatte 80 kilometre hızla gireceği viraja 132 kilometre hızla girmesi ilk neden, ancak TCDD'nin de eksiklikleri saymakla bitmiyor. 
Kurulun 400 sayfalık raporunu, Başkan Prof. Dr. Sıddık Yarman, TCDD'nin Fenerbahçe Tesisleri'nde açıkladı. Yarman, kazanın oluşumunda ilk etkenin, livrede belirtilen saatte 80 kilometre hız sınırına düşülmemesi olduğunu belirtti. Raporda ayrıca, kazadan önce fren yaptıklarını ileri süren makinistlerin verdiği ifadenin aksine, hız bandı incelemelerinde fren belirtisine rastlanmadığı belirtiliyor. 
Raporda dikkat çeken diğer bir tespit ise şöyle "Sistemin işletme öğelerindeki yetersizliklere ilave olarak, dalgınlık, yorgunluk, ani hastalık gibi geçici özellikler de, beklenmedik sistem hatalarına neden olabilir. Kanaatimize göre, Pamukova tren kazası, böylesi bir talihsiz kazadır." 

TCDD'ye ağır eleştiriler 
Raporda, TCDD'ye yönelik ağır eleştiriler de yer aldı. İşletmenin son 50 yılda ihmal edildiği için modern yapıya kavuşamadığını ve teknolojinin h kim olması gereken sistemin insan faktörüyle yürütüldüğünü belirten Kurul, sistemin güvenilirliğinin makinistlere bağlı kaldığını belirtti. 

5 saat 15 dakika hayal 
Kurul, son olarak, hızlandırılmış tren seferlerinin yararlı olacağını ancak bu projenin devam edebilmesi için güvenliğe dönük tüm teknik ve işletme tedbirlerinin alınması gerektiğini belirtti. Raporda, livrede yazılı olan azami hız uygulamalarının yaşama geçirilmesi sonucu belirtilen 5 saat 15 dakika sürede İstanbul - Ankara seferinin yapılmasının mümkün olmadığı, ancak 6 saatte tamamlanabileceği de yer aldı. 


</TEXT>
</DOC>
