<DOC>
<DOCNO> 261951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/spor/spo02.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Trilyonluk operasyon 
</HEADLINE>
<TEXT>


Fenerbahçe Yönetimi, Avrupa'da kulübün ismini kullanarak enerji içecekleri ve trikolar satarak yasal olmayan müthiş bir gelir kapısı yaratan şirketlere savaş açtı, konuyu mahkemelere taşıdı 

CÜNEYT KARAKAYA 


Göz hapsine alındı 
FENERBAHÇE'NİN marka haklarını korumak için Avrupa'da büyük bir operasyon başlatıldı. Sarı - Lacivertli kulübün ismini kullanarak inanılmaz bir kazanç kapısı yaratan şirketler göz hapsine alındı. Depolarda tespit edilen enerji içecekleri ve sahte trikolar için hemen harekete geçildi. Fenerbahçe markasına zarar gelmemesi için yürütülen operasyon sonrası düzgün bir planlama ile kulübün yıllık 2 - 3 milyon Euro gelir hedeflediği iddia edildi. 

Diğer kulüplere çağrı 
AVUKAT Oryal Ertan aracılığıyla açılan davalarda, triko ve enerji içeceklerine Fenerbahçe logosu koyarak tanesini 1 Euro'dan piyasaya sürenler köşeye sıkıştırıldı. Üretimlerin durdurulması için gerekli ihtarların yapıldığı, buna uyulmadığının tespiti halinde "yasaklama" davalarının da açılacağı bildirildi. Davaların bir ay içinde çözüme kavuşacağı, diğer kulüplerin de haklarını araması halinde konunun daha kısa zamanda sonuçlanabileceği açıklandı. 

Bir milyon adet bulundu 
ALMANYA'DA sadece bir depoda 1 milyon adet Fenerbahçe enerji içeceği yakalanırken, bu depolardan 5 - 6 tane daha bulunduğu, yaklaşık 6 milyon Euro'luk bir cironun söz konusu olduğu öğrenildi. Avukat Ertan, sadece Fenerbahçe'nin haklarını korumaya çalışmasının yeterli olmayacağını, Galatasaray, Beşiktaş ve Trabzonspor kulüplerinin de devreye girmesi gerektiğini belirtti, "Rant çok büyük" diye konuştu. 

Deniz müjdesi 

TEKNİK Direktör Daum iki günlük iznin ardından dün futbolcuların adeta pestilini çıkardı. İki saat süren sabah çalışmasına Hooijdonk katılmadı. Serhat'ın tedavisine devam edilirken, Deniz de fizyoterapist eşliğinde önce koşu yaptı, ardından deparlar attı. Bu futbolcunun Samsunspor maçına yetişebileceği belirtildi. Akşam antrenmanı ise basına kapatıldı. 
GEÇTİĞİMİZ sezon futbolcularını tüm gün Samandıra'da tutan ve adeta nefes aldırmayan Daum bu uygulamaya nokta koydu. Alman hoca, oyuncularının fazla mesaiden bunaldığını düşünerek sadece idmanlara bir saat önce tesislere gelinmesini istedi. Daum iki antrenman arasına koyduğu teorik dersleri de kaldırdı. Bu arada Alman hoca, Ankaragücü kalecisi Zafer'i veto etti. 

Ortega pazarlığı 

MEHMET ÇİFTÇİ 

FENERBAHÇE ile Arjantin kulübü Newells'in Ariel Ortega için dün İsviçre'nin Zürih kentinde yaptığı ilk görüşmede anlaşma sağlanamadı. İki kulübün başkanının bir araya geldiği pazarlık tarafların bonservis bedeli konusunda anlaşma sağlayamaması üzerine sonuçsuz kaldı. Newells'in Arjantinli yıldız için Fenerbahçe'ye önce 3 milyon dolar önerdiği ancak Sarı - Lacivertliler'in bu teklifi geri çevirdiği belirtildi. 
ARJANTİN kulübünden Ortega için 6 milyon dolar isteyen Fenerbahçe'nin bu fiyatta diretmesi üzerine Newells yeni bir teklif sundu. Newells yöneticileri Sarı - Lacivertliler'e üç milyon dolar artı Arjantin Milli Takımı'nda yer alan Mauro Rosalles'i önerdi. Bu gelişme üzerine Fenerbahçeli yöneticiler Arjantin kulübünden süre istedi. Tarafların bugün bir kez daha biraraya geleceği ve transfere son noktayı koyacakları kaydedildi. 



</TEXT>
</DOC>
