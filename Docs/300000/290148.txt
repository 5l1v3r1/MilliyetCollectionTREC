<DOC>
<DOCNO> 290148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko22.html </URL>
<DATE> 2004/11/19/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
ASO Başkanı Doların düşüşü birkaç ay daha devam edebilir 
</HEADLINE>
<TEXT>

     ABD dolarında değer kaybı sürerken, Ankara Sanayi Odası ASO ile Ankara Ticaret Odası ATO başkanları, dolardaki düşüşün olası etkilerini değerlendirdi. 
     ASO Başkanı Zafer Çağlayan, dolardaki düşüşün bir kaç ay daha devam edebileceğini belirtirken, ATO Başkanı Aygün Türkiye'de bir siyasi risk ortaya çıkmadığı sürece, doların bu seviyeyi koruyacağını söyledi. 
     ASO Başkanı Çağlayan, dolardaki düşüşün tamamen dünya konjoktüründen kaynaklandığını bildirdi. 
     Doların değerinin düşük olmasının ABD'nin işine geldiğini, bu yolla ABD'nin ihracatını arttırabileceğini anlatan Çağlayan, önümüzdeki dönemde turistlerin bile ABD'ye yöneleceğini bildirdi. Euro'nun bu kadar yüksek olduğu bir dönemde, eskisi gibi insanların Avrupaya gitmeyeceğini anlatan Çağlayan, dolardaki düşüşün birkaç ay daha devam edebileceğini kaydetti. 
     Türkiye'deki gelişmeler konusunda da görüşlerini dile getiren Çağlayan, ''Türkiye'de ihracatını dolar cinsinden yapanların Allah yardımcısı olsun'' dedi. 
     Çağlayan, ancak Euro cinsinden ihracat yapanlar için bunun iyi bir gelişme olduğunu ve Türkiye'nin ihracattaki dolar-euro oranının da şu anda pozitife döndüğünü, yani ihracatın ağırlıklı olarak euro üzerinden yapıldığını söyledi. Bunun da olumlu bir gelişme olduğunu ifade eden Çağlayan, şöyle dedi 
     
     ''DOLARDAKİ DÜŞÜŞ, DEVLET OLARAK İŞİMİZE GELİYOR'' 
     ''Dolardaki gelişmeleri üç şekilde değerlendirmek lazım. Bir öncelikle Doların değerinin düşmesi devlet olarak işimize geliyor. Devlet açısından Türk Lirası'nın değer kazanması pozitif bir gelişme. Çünkü GSMH yüksek çıkacak, ikinciside devletin borçları dolar cinsinden olduğu için bu bir avantaj yaratıyor. İhracatçı açısından bakıldığında ise dolar cinsinden ihracat yapanlara Allah yardım etsin. İşleri çok zor. Çünkü nerdeyse iki sene öncesinin kuru ile şimdi ihracat yapmak zorunda kalacaklar. Ama Euro cinsinden ihracat yapanlar için bu iyi bir gelişme.'' Euro'nun değerinin yükselmesinin ise Avrupa ülkelerini her açıdan olumsuz etkileyeceğini belirten Çağlayan, Avrupanın ihracat ve turizm gelirleri açısından çok ciddi sıkıntıya gireceğini, yine istihdam, büyüme ve cari açıkla ilgilide ciddi sorunlar yaşayabileceğine dikkati çekti. 
     Avrupa ülkelerinin ihracatlarını arttırmak için Euro'nun değerinin düşürülmesine yönelik piyasaya müdahale imkanlarının ise bulunmadığını anlatan Çağlayan, çünkü dünyada serbest piyasa ekonomisinin hakim olduğunu ve dövizde dalgalı kur rejiminin işlediğini kaydetti. Bu yüzden Avrupa'nın buna müdahale gücü ve imkanı bulunmadığını söyleyen Çağlayan, Avrupanın doların değerinin düşmesi nedeniyle ciddi anlamda sıkıntılar yaşayacağını bildirdi. 
     
     ATO BAŞKANI AYGÜN 
     Ankara Ticaret Odası ATO Başkanı Sinan Aygün de, dünyada doların değerinin düşük seyretmesinde, ''ABD'nin Irak'taki savaşının devam etmesi ve orada batağa saplanmasının'' etkili olduğunu bildirdi. 
     Aygün, dolar değerindeki azalmanın, ABD mallarına olan ilginin artmasına neden olduğunu vurgularken, bu konuda Avrupa'da da büyük sıkıntılar yaşandığını ifade etti. Aygün, Avrupanın ihracatını arttırmak istediğini, bunun için Euro'nun değerini düşürmek için bazı önlemler alabileceğini söyledi. 
     
     SICAK PARANIN ETKİSİ 
     Aygün, Türkiye'de doların değerinin düşmesinde ise Türkiye'deki sıcak paranın etkili olduğu görüşünü savundu. 
     Türkiye'ye şu anda çok büyük miktarda sıcak para girişi bulunduğunu, bu paranın 22 milyar dolar civarında olduğunu anlatan Aygün, bunun 12 milyar dolarının borsada, 10 milyar dolarının da hazine bonosu ve devlet tahvillerinde olduğunu kaydetti. 
     Bu sıcak paradan dolayı doların değerinin düşük seyrettiğini belirten Aygün, şunları kaydetti. 
     ''Türkiye'de bir siyasi risk olmadığı sürece, dolar bu seviyede gider. Yani bir çatışma, kavga ortamı olmadığı sürece bu böyle gider. Şu anda AB'ye giriş sürecinde, 17 Aralık'ta müzakere tarihini kesin alacağız. Bize müzakere tarihi verecekler. O zaman bu durum da böyle devam eder. 
     Ama bunun böyle devam etmesi Türkiye için iyi midir Bu Türkiye için çok kötüdür. Çünkü bu sefer de Türkiye sıcak para olgusu ile büyüyecek. Türkiye'ye giren bin dolar, giderken bin 500 dolar olarak çıkıyor. Bu çok tehlikeli bir rakam. Bu da gün geliyor patlıyor.'' ''Dalgalı kurdan dolayı doların fiyatı artmıyor, ancak gün gelecek doların fiyatı artacak'' diyen Aygün, bunun da herhangi bir siyasi istikrarsızlık ortaya çıktığı zaman gerçekleşeceğini kaydetti. 
     
</TEXT>
</DOC>
