<DOC>
<DOCNO> 277709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun34.html </URL>
<DATE> 2004/10/06/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Merkel, Türkiye'ye engel çıkartmakta pes etmiyor 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, ''Türkiye ile imtiyazlı bir ortaklığın üyelik müzakereleri stratejisine dahil edilmesi için Aralık ayında yapılacak AB zirvesine kadar çaba harcayacaklarını'' söyledi. 
     Merkel, AB Komisyonu'nun Türkiye hakkındaki raporuyla ilgili olarak düzenlediği basın toplantısında, Almanya'da 2006'da yapılacak seçimlerden sonra iktidara gelmeleri halinde, gerçekler ve mevcut durumlar temelinde bu yöndeki çabalarını sürdüreceklerini ifade etti. 
     Merkel, bu konuyu müzakerelere dahil etmeye çalışacaklarını, bu seçenek konusunda ayrıntılı şekilde düşündüklerini belirtti. 
     Türkiye'nin büyük jeostratejik öneme sahip olduğunu ve Avrupa'nın Türkiye ile özel ilişkiler sürdürmesi gerektiğini kaydeden Merkel, AB Komisyonu'nun, müzakerelerin sonucunun açık olduğunu belirterek, tereddütlerini de dile getirdiğini savundu. 
     Birlik partilerinin CDU CSU federal meclis grubu Başkan Yardımcısı Wolfgang Schaeuble de AB Komisyonu'nun sonucu açık görüşmelerden yana olduğunu ifade ettiğini, bu nedenle Türkiye ile ''imtiyazlı ortaklığa'' gidilmesi olasılığının da hala mevcut olduğunu iddia etti. 
     Birlik partilerinin federal meclis grubu Avrupa politikası sözcüsü Peter Hintze, AB Komisyonu'nun Türkiye ile üyelik müzakerelerine başlanması yönünde verdiği tavsiye kararının erken olduğunu ileri sürerek, AB'nin İran, Irak ve Suriye'ye sınırı olmasının tehlikeli olacağını savundu. 
     Komisyonu, Türkiye-AB ilişkilerini tam üyelik dışında somutlaştırmaya ve bunları somut seçenekler olarak üyelik müzakerelerine dahil etmeye çağıran Hintze, Türkiye'deki reform çabalarını büyük takdirle karşıladıklarını, bu nedenle ilişkilerin ''imtiyazlı ortaklık'' çerçevesinde geliştirilmesini istediklerini kaydetti. 
     
</TEXT>
</DOC>
