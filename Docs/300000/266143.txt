<DOC>
<DOCNO> 266143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/guncel/axgun02.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aileleri ikna ettiler 
</HEADLINE>
<TEXT>


Milli Eğitim Bakanlığı ile UNICEF'in yürüttüğü Haydi Kızlar Okula Kampanyası kapsamında, İstanbul'da tespit edilen 9865 kız öğrencinin aileleri, kızlarını okula gönderme konusunda ikna edilmeye başlandı 

Pınar Aktaş İstanbul 

Milli Eğitim Bakanlığı MEB ile UNICEF'in İstanbul'da yürüttüğü Haydi Kızlar Okula Kampanyası hız kazandı. Kentte tespit edilen 9865 kız öğrencinin aileleri tek tek ikna edilmeye başlandı. MEB ve UNICEF yetkilileri, Bağcılar'da evine gittikleri bir aileyi, çalıştırdıkları 2 kızını okula göndermeye ikna etti. Başka bir evde bir anne "Kızımı çalıştırıyorum. Para yardımı yapmazlarsa gönderemem" diyordu. 
Dün UNICEF, MEB ve diğer yetkililerin katılımıyla kampanyaya ilişkin değerlendirme toplantısı yapıldı. Toplantıda UNICEF Türkiye Temsilcisi Edmond Mc Loughney, "Kızların okula gönderilmeme gerekçesi olan ekonomik sıkıntı, ortak sorun" dedi. 
İstanbul'da kayıtlı devamsız kız öğrencilerin sayısının 9865, erkek öğrencilerin sayısının da 5304 olduğu bildirildi. Toplantının ardından İlköğretim Genel Müdürü Kamil Zengin, UNICEF Temsilcisi Karin Sham Poo, Türkiye Direktörü Edmond Mc Loughney ve diğer yetkililer, kızlarını okula göndermeyen aileleri ziyaret etti. 

Bütün aile ağladı 
İlk durak, Erzurum Aşkale'den 2 yıl önce gelerek Bağcılar'a yerleşen Abdullah ve Nadiye Derse'nin evi oldu. 2 evliliğinden 13 çocuğu olan Abdullah Derse'nin kalp yetmezliği var. Kendisi çalışamadığı için ikisi kız, 3 çocuğunu çalıştırıyor. İlköğretim 3. sınıfa kadar okuyan Aysun 13 ve 1. sınıftan sonra okumayan Neslihan 10 , konfeksiyon işçisi olarak çalışıyor. Kazançları aylık 400 milyon lira. Heyet, ailenin maddi yetersizlik nedeniyle okula gönderemediği kızları yatılı okula göndermeyi teklif ediyor. Ancak baba, "Kazancım onlardan geliyor. Yatılı gönderemem" diyor. Zengin, çocukların okumak için giderini karşılamayı öneriyor, Bağcılar Kaymakam Vekili Turhan Ayvaz da, Sosyal Yardımlaşma Vakfı aracılığıyla yardım önerisinde bulunuyor ve aile ikna oluyor. 


</TEXT>
</DOC>
