<DOC>
<DOCNO> 298640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/siyaset/siy03.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal 2. sınıf üyeliği Meclis kabul edemez 
</HEADLINE>
<TEXT>


"Erdoğan'ın masadan kalkması halinde sorumluluğu paylaşırız" diyen Baykal Kıbrıs konusunda aldatıldık 

ANKARA Milliyet 


CHP Genel Başkanı Deniz Baykal, Brüksel'de Kıbrıs konusunda yoğun pazarlıkların yaşandığı saatlerde düzenlediği basın toplantısıyla Başbakan Erdoğan'a destek verdi. Erdoğan'a, masadan kalkması halinde sorumluluğu paylaşacakları mesajını ileten Baykal, "müzakereleri dondurun" çağrısında bulundu. Bazı AB uzmanları, ana muhalefet liderinin bu çıkışının Türk heyetinin elini güçlendirdiği yorumunu yaptı. 
CHP Genel Merkezi'nde basın toplantısı düzenleyen Baykal, Kıbrıs ve 2. sınıf üyelikle ilgili koşulların CHP'nin yanı sıra Meclis tarafından da kabul edilemeyeceğini belirtti. Bu sırada bazı gazetecilere, "Kıbrıs krizi nedeniyle başbakanın Türkiye'ye dönme kararı verdiği" yolunda mesajlar geldi. "Son durumu bilmiyorum ama Başbakan gerekirse dönebilir. Bunun sorumluluğunu paylaşırız" diyen Baykal, Erdoğan'dan yana tavır aldı. "Müzakereleri dondurmanın" her şeyin bittiği anlamına gelmeyeceğini ifade eden Baykal, "AB hazır olunca yeniden başlanır. Dünya şartları, Türkiye ile AB'yi birbirine zorluyor. AB, Türkiye'yi ekseninde tutmak istiyor ama tam üyeliğe sokmamak için direnç gösteriyor" dedi. Baykal, 3 koşula ilişkin CHP'nin tepkisini de şöyle özetledi 
1- "Ucu açık" sözü onur kırıcıdır. İkinci sınıf üyeliği içimize sindiremeyiz. 
2- Türkiye, Kıbrıs konusunda aldatıldığı duygusunu yaşamaktadır. Kıbrıs'ın tanınması, Londra ve Zürih anlaşmalarını geçersiz hale getirir. KKTC'nin hukuki temeli ve siyasi dayanağı ortadan kalkar. Bu kabul edilemez. 
3- Kalıcı nitelikteki hak kısıtlamaları gündeme getirilmiştir. Bunların öngörülmesi, tam üyeliğin önünde engeldir. 


</TEXT>
</DOC>
