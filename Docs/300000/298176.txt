<DOC>
<DOCNO> 298176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/soneko03.html </URL>
<DATE> 2004/12/16/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Borsada geri sayım başladı 
</HEADLINE>
<TEXT>

     Dün Avrupa Parlamentosu’ndan Türkiye raporuna gelen onaya rağmen yükselmeyi başaramayan ve 23 bin 500 direncinden gelen satışlarla gerileyen borsada, 17 aralığa sadece bir gün kala tamamen AB’ye odaklı seyir sürecek. 
     Dün akşam Fransa Cumhurbaşkanı Chirac’ın Türkiye’nin üyeliği ile ilgili açıklamalarının bugün açılışta olumlu karşılanabileceğine dikkat çeken uzmanlar, ancak asıl görülmek istenenin yarın öğle saatlerinde açıklanması beklenen 17 aralık kararı olduğuna dikkat çekiyorlar. 
     
     Tüm haberler önemli 
     17 aralık öncesi zirveye dair her türlü duyum, açıklama, mesaj ve haberlerin borsanın yönünü etkileyeceğini belirten uzmanlar, bu nedenle dalgalı seanslar yaşanabileceğini belirtiyorlar. 
     Yukarı açılış halinde 23 bin 500 direncinin denenebileceğini ifade eden uzmanlar, bu seviyenin yüksek hacimle geçilmesi halinde ise 23 bin 700 ve 24 bin dirençlerine hareket yaşanabileceğini kaydediyorlar. 
     Ancak bu hareket için öncelikle yarın şartsız veya Türkiye’yi zorlamayacak şartlarla tarih alma beklentisinin kuvvetlenmesi gerektiğine işaret ediliyor. 
     
</TEXT>
</DOC>
