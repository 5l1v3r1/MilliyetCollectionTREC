<DOC>
<DOCNO> 291433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko25.html </URL>
<DATE> 2004/11/23/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
TMSF Başkanı Pamukova'daki çiftlik değerlendirilecek 
</HEADLINE>
<TEXT>

     Tasarruf Mevduatı Sigorta Fonu TMSF Satış Komisyonu Başkanı Fethi Çalık, bugün ihaleye çıkartılan ancak katılım olmadığı için satışı ertelenen Zeytin Adası'nda hiçbir hukuki problemin olmadığını söyledi. 
     16 trilyon lira muhammen bedelle satışa sunulan Göcek'teki Zeytin Adası konusunda gazetecilerin sorularını yanıtlayan Çalık, adanın İmar Bankası tarafından ihaleyle alındıktan sonra Uzan Grubu şirketine satıldığını, şirketin de amme borçlusu olduğu için adanın satışının kendileri tarafından yapılacağını bildirdi. 
     Çalık, ''Adada hiçbir hukuki problem yok. 7 tane bina var, 7'si de imarlı ve iskanlı'' dedi. 
     ''Fiyatı ucuz mu '' sorusu üzerine Çalık, ''Ucuz olsaydı, kesin alırlardı. Bence ucuz değil. Fiyatı gayrimenkul şirketi tarafından belirlendi'' yanıtını verdi. 
     ''TMSF Binasının kurşunlanması ve tehditlerin ihaleye katılım olmamasına neden olup olmayacağının'' sorulması üzerine da Çalık, ''Mümkün değil olmaz. Yatları biliyorsunuz. Yatlar için yurt dışından alıcılar geliyor. Ada ikinci satışta mutlaka satılacaktır. Satış her durumda gerçekleşecek. İkinci satışa da katılım olmazsa, 8 trilyon liraya biz alacağız'' dedi. 
     
     PAMUKOVA'DAKİ ÇİFTLİK 

     Fethi Çalık, TMSF Binası'nın kurşunlanması konusunda da ''Araştırılıyor, önemli bir şey değil'' yanıtını verdi. 
     Çalık, ''Şunu belirtmemiz gerek, bizim satılmayacak hiçbir malımız kalmayacak. Bütün malları satacağız. Şimdiye kadar 100 trilyon liranın üzerinde mal varlığı sattık. Satmaya devam edeceğiz. Satılmayan mal olursa, yüzde 50 bedelle fon alacak. Ondan sonra değerlendirilecek'' diye konuştu. 
     Pamukova'daki çiftliğe ilişkin bir soru üzerine de Çalık, şunları söyledi 
     ''Orada, çiftlikteki problem başka. Yer orman ve hazine arazisi, üzerine yapı yapmışlar. Yapılar bize hacizli. Yapıları kamu kurum ve kuruluşlarına satacağız. Eğer bunu organize edebilirsek, devlet de yeri tahsis edecek. Böylece, mümkünse doğuda savaşan askerler için rehabilitasyon merkezi, polis eğitim merkezi veya sağlık sanatoryumu şeklinde değerlendirilmeye çalışılacak. Orası bir milli servet, milli servete yazık olmasın.'' 

     
</TEXT>
</DOC>
