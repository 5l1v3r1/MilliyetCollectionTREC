<DOC>
<DOCNO> 299234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo48.html </URL>
<DATE> 2004/12/20/ </DATE>
<TIME> 20.37 </TIME>
<AUTHOR>  </AUTHOR>
<HEADLINE>
Beşiktaş, Göztepe maçı hazırlıklarına başladı 
</HEADLINE>
<TEXT>

     Birinci Süper Lig'in ilk yarısını 6-1'lik Akçaabat Sebatspor galibiyetiyle tamamlayan Beşiktaş'ta gözler, Göztepe ile yapılacak Türkiye Kupası maçına çevrildi. 
     Siyah-beyazlılar, 22 Aralık Çarşamba günü deplasmanda yapacakları Göztepe maçının hazırlıklarına bu akşam başladı. Teknik direktör Vicente Del Bosque yönetiminde, BJK Nevzat Demir Tesisleri'nde basına kapalı gerçekleştirilen antrenmanda futbolcuların, kondisyon ve pas çalışmasının ardından çift kale maç yaptıkları öğrenildi. 
     Antrenmana, izin alarak ülkelerine giden Cordoba ve Ronaldo, Akçaabat Sebatspor maçında burnu kırılan Ahmet Yıldırım ve ayağında ağrıları bulunan Tayfun katılmadı. Ahmet'in, ilerleyen günlerde burnundan ameliyat olacağı bildirildi. 
     Beşiktaş, yarın sabah yapacağı antrenmanın ardından, öğleden sonra Göztepe maçı için İzmir'e gidecek. 
     
     SÜLEYMAN SEBA ANJİYO OLDU 
     Beşiktaş Kulübü Onursal Başkanı Süleyman Seba da anjiyo oldu. 
     Özel Memorial Hastanesi'nde anjiyoplasti uygulanan Seba'nın kalp damarlarından 2'sine ve bacaklarına giden 2 damara stent konulduğu bildirildi. 
     Seba'nın doktoru Servet Öztürk, Süleyman Seba'nın sağlık durumunun iyi olduğunu ve yarın öğleden sonra taburcu edileceğini bildirdi. 
     
</TEXT>
</DOC>
