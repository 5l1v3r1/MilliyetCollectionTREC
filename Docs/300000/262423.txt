<DOC>
<DOCNO> 262423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy02.html </URL>
<DATE> 2004/08/11/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Çalışma Meclisi 12 yıl aradan sonra toplanıyor... 
</HEADLINE>
<TEXT>

     Çalışma Meclisi, 12 yıl aradan sonra yeniden toplanıyor. 
     Edinilen bilgiye göre, Çalışma ve Sosyal Güvenlik Bakanı Murat Başesgioğlu'nun toplantıya çağırdığı Çalışma Meclisi, 15-16 Eylül 2004 tarihlerinde Ankara'da biraraya gelecek. 
     Çalışma Meclisi'nde, istihdamın artırılması ve kayıtdışı istihdamla mücadele ile kıdem tazminatı fonu konuları ele alınacak. 
     3146 sayılı Çalışma ve Sosyal Güvenlik Bakanlığı'nın Teşkilat ve Görevleri Hakkında Kanun'un 26'ncı maddesine göre Çalışma Meclisi, Çalışma ve Sosyal Güvenlik Bakanı veya müsteşarın başkanlığında, Çalışma Genel Müdürü, İş Teftiş Kurulu Başkanı, İş Sağlığı ve Güvenliği Genel Müdürü, Sosyal Güvenlik Kurumu Başkanı, SSK Başkanı, Bağ-Kur Genel Müdürü, bakanlıklardan ve Devlet Planlama Teşkilatı'ndan birer temsilci, Yükseköğretim Kurulu'nca seçilecek beş öğretim üyesi, işveren sendikaları konfederasyonundan 3, en fazla üyeye sahip işçi sendikaları konfederasyonundan 2, diğer işçi ve kamu görevlileri sendikaları konfederasyonlarından birer, TESK'ten ve TOBB'dan 3'er temsilciden oluşuyor. Ancak, gündemdeki konularla ilgili olarak, diğer kamu ve özel sektör kurum ve kuruluşları, meslek odaları ve sivil toplum örgütü temsilcileri de meclise katılabiliyor. 
     Bu çerçevede, TÜSİAD, MÜSİAD, Ankara ve İstanbul Sanayi Odaları, Türkiye İhracatçılar Meclisi ve Turizm Yatırımcıları Derneği de Çalışma Meclisi'ne çağırılacak. Daha önce 8 defa toplanan Çalışma Meclisi, son olarak 27-28 Nisan 1992 tarihlerinde, ''İşsizlik Sigortası'' gündemi ile biraraya gelmişti. 
     
</TEXT>
</DOC>
