<DOC>
<DOCNO> 284774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/spor/ydemirkol.html </URL>
<DATE> 2004/10/31/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum'un damgası 
</HEADLINE>
<TEXT>



Maçın adamını yazmak niyetiyle ve de göreviyle İnönü'deyim. Birisini seçmem gerekiyor, Oyuna damgasını vuran bir futbolcu. 30'da Sergen'in bir metreden topunu çıkaran, 46'da Carew'in deparına yatıp kapan Rüştü olabilir mi 54'de Norveçli'den yediği gol onu bu unvandan uzaklaştırıyor. Beşiktaş bu sene ilk kez istediği gibi sahada. Ali Güneş'in oyuna girişiyle üç eski Fenerbahçeli'den oluşan Beşiktaş savunmasından kariyerinin üçüncü lig golünü eski takımına atan Mustafa Doğan olabilir mi Evet, işte bu isim maçın adamı olmaya gerçekten aday. Görevini iyi yapmış, bir de gol atmış. Fenerbahçe'nin tek hızlı silahı Serhat'a "dur" diyen İbrahim Üzülmez de kırmızı karta kadar oyunuyla sonrasında takımını yalnız bırakışıyla aday. 

Muhteşem Aydınus 
Maçı muhteşem yöneten top class Fırat Aydınus da öyle. Türk hakemlerde daha önce hiç görmediğim bir duruşla sahadaydı. Carew oyundan çıkarken, Aziz - bu maçta pek de öyle davranmasa da - Pierre'e yaptığı harekete kırmızı göstermeyişinde de haklıydı. Hata yapmadı mı, yaptı. Ama sahada adam gibi bir hakem vardı. Hiç itirazsız. Bu durum göz önüne alındığında maçın adamı olmaya aday birçok isim bulunabilir. Ancak bu maça damgasını en ağır şekilde vuran adam Daum'du. 4 - 2 - 3 - 1'i oluşturan elemanların seçimi konusunda gerçekten inanılmaz kararlar vermişti. Serhat dışında adam geçemeyen, hareketli olmayan 4 oyuncuyla oluşturduğu hücum hattı, bugüne kadar Beşiktaş'ı en az zorlayan yapıydı. Ev sahibi savunma maç 2 - 0'a gelene kadar o kadar rahattılar ki. Fenerbahçe'nin 4 hücumcusu minimum etkinlikle rakip sahada duruyor. Geri kalanlar geride top çeviriyordu. Daum ikinci yarıya başlarken de bu yapıya hiç müdahale etmedi. Ve Beşiktaş sezon başından bu yana en iyi top kullandığı 20 dakikayı oynadı. Daum bundan rahatsız görünmüyordu. Sonra takımını - her anlamda - isyankar Tuncay'la hareketlendirdi. Ardından Yozgatlı'yı Servet'in yerine alarak servisçilerini çoğalttı. Her türlü riski alıyordu. Ama Beşiktaş'ın da direnci artıyordu. Çok geçti. Deplasmanda yaralı rakibine bu kadar şans tanımanın ne kadar anlamlı olduğu tartışmalı. Daum beklendiği gibi yine başka bir maç oynadı, ve yine yanıldı. Bu aralar bu ne kadar sık oluyor 



</TEXT>
</DOC>
