<DOC>
<DOCNO> 250002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sonspo20.html </URL>
<DATE> 2004/06/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Euro 2004 manşetlerde... Avrupa medyası ne yazdı 
</HEADLINE>
<TEXT>

     Euro 2004, Avrupa medyasında manşetlerde... İngiliz gazeteleri Rooney için 'harika çocuk' diye yazarken, İspanya basını teknik direktör Saez'in istifasını istiyor. 
     Avrupa Futbol Şampiyonası'nda dün akşam Hırvatistan'a karşı alınan galibiyet İngiliz gazetelerinde birinci sayfalardan verildi... 
     Spor sayfaları boydan boya bu maçla dolarken, bazı gazeteler turnuvanın yıldızı Wayne Rooney'nin fotoğraflarını birinci sayfalarına da taşıdı. 
     Adalıların 4-2'lik galibiyet ile çeyrek finale çıkması ve 18 yaşındaki Rooney'nin İngiltere'nin gollerinden ikisini atması, birinin de pasını vermesi gazetelere 'harika çocuk' şeklinde yansıdı. 
     Basın, İngiliz süper liginin ortalarındaki takımlardan Everton'da oynayan Rooney'nin hızla Avrupa futbolunun en gözde isimlerinden biri haline geldiğini yazdı. 
     'Harika çocuk', Portekiz'deki performansıyla, şimdiden adını İngiliz futbolunun ölümsüzleri arasına yazdırdı yorumları yer aldı. 
     
     PORTEKİZ'DE COŞKU, İSPANYA'DA HÜZÜN 

     Çeyrek finalde İngiltere'yle karşılaşacak evsahibi Portekiz'de ise İspanya'yı yenerek çeyrek finale kalmanın gurur ve sevinci tüm gazetelerin ortak konusu. 
     Expresso gazetesi, pazar günü İspanya karşısında aldıkları galibiyetin, bütün ülke için iyi bir örnek olduğunu yazıyor. Gazete, "Milli takımın tavrı, komşumuz İspanya'ya iş bağlantıları için giden girişimcilere örnek olmalı" diyor. 
     Portekiz yenilgisi ile, büyük ümitlerle geldikleri turnuvadan elenen İspanya'da ise hüzünlü bir hava var... 
     El Pais "her zaman elimizden geleni yapıyoruz, milli takım her seferinde kaybediyor" diyor. Gazete milli takım antrenörüne istifa çağrısı yaparken, "belki futbolcularımız da, zannettiğimiz kadar iyi değil" diyor. 
     Antrenöre istifa çağrısı yapan diğer bir gazete olan El Periodico ise, "İspanyol futbolu kendini yenilemez, özeleştiri yapmaz ve sorumluluklarını kabul etmezse, hiç bir yere varamaz" diyor. 
     
     İSVİÇRE SERİN KANLI 

     Fransa karşısında aldıkları 3-1'lik yenilgi ile turnuvaya veda İsviçre'de ise medya durumu biraz daha serin kanlı değerlendirdi. 
     Elenmelerinin 'mantıki' olduğunu yazan Le Temps, milli takımın ülkeye gururları ezilmeden geri döndüklerini yazıyor. Gazeteye göre, "cesur ve savaşkan İsviçre takımı, Avrupa şampiyonu Fransa'yla maçın dörte üçlük kısmında başetmeyi bildi". 
     
</TEXT>
</DOC>
