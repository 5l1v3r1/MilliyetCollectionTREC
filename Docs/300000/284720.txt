<DOC>
<DOCNO> 284720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/ekonomi/eko01.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kalpazanların işi kolaylaştı' 
</HEADLINE>
<TEXT>


Mor renkli bin liralık banknotları tasarlayan Tuğa, 50 ve 100 YTL dışındaki paralardaki görüntünün değişmemesini eleştirdi ve bunun sahteciliği kolaylaştıracağını belirtti 

YILDIZ YAZICIOĞLU Ankara 

Türkiye'nin bol sıfırlı dönemine adım attığı günlerde mor renkli bin lirayı tasarlayan isim Selahattin Tuğa, Yeni Türk Lirası YTL dönemine geçişte 20, 10 ve 5 milyon liralar ile aynı desene sahip 20, 10 ve 5 YTL basılmasını yanlış bulduğunu söyledi. Tuğa, "Bütün paralar tümüyle yeni çizim olmalıydı. Kolaycılığa kaçınıldığını düşünüyorum" dedi. 
Türkiye'de ilk kez sadece bir Türk uzman eliyle hazırlanmış olan mor bin liraya attığı gizli imzayla dikkat çeken Tuğa, İngiltere, İsviçre ve İtalya'da Merkez Bankası'nca eğitime gönderilmiş bir para uzmanı. Bugün kullandığımız nüfus cüzdanlarımızı da tasarlayan Tuğa, Ocak 2005'ten itibaren her gün karşılacağımız yeni liralar ile kalpazanlık yapılmasına davetiye çıkarılacağını söyledi. 
Emekliliği öncesinde Merkez Bankası'nın isteğiyle polislere ve bankacılara sahte parayı ayırdetmeyi anlatan Tuğa, "Halkı panikletmemek amacıyla eski çizimleri kullanmalarını anlıyorum. Piyasada şu anda sahte para dolaşımı mutlaka vardır. Yeni liraya geçişle birlikte eski çizimler kullanıldığı için kalpazanlara kolaylık sağlanmış olacak. Sahteciliği kolaylaştıracak. Merkez Bankası, kabartma ve emniyet şeridi gibi önlemler almış olabilir ama Anadolu halkı, renklere bakacaktır" dedi. 


</TEXT>
</DOC>
