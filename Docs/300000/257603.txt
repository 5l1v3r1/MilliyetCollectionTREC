<DOC>
<DOCNO> 257603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/soneko13.html </URL>
<DATE> 2004/07/23/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Yunanistan'ın ödeme sistemlerine Türkiye yön verecek... 
</HEADLINE>
<TEXT>

     MasterCard Türkiye'nin sorumluluk alanına, Yunanistan, İsrail ve Kıbrıs da dahil edildi. 
     Türkiye'nin yanı sıra Azerbaycan, Gürcistan, Kazakistan, Kırgızistan, Özbekistan, Tacikistan ve Türkmenistan'ın bulunduğu sekiz ülkeden sorumlu olan MasterCard Türkiye, iş alanına eklenen ülkelerde de yeni ürünlerin sunulması ve yeni teknolojilerin yaratılması konusunda çalışmalar yapacak. 
     MasterCard Avrupa Başkanı Alexander Labak, AA muhabirine yaptığı açıklamada, Türkiye'de Haziran ayı itibariyle 11.8 milyon adet MasterCard kredi kartı ve 22.9 milyon adet Maestro banka kartıyla pazar liderliğini sürdürdüklerini belirterek, bu başarıya MasterCard'ın Türk takımının çalışması sayesinde ulaştıklarını söyledi. 
     Türkiye'nin dünyadaki birçok ülkeden daha gelişmiş pazar olduğunun altını çizen Labak, ''Şu anda Türkiye'nin AB'ye girmesi konusunda tartışmalar var ama kart pazarına baktığımız zaman zaten Avrupa'da ve hatta Avrupa'dan daha da gelişmiş bir pazar görüyoruz. Şirkete yeni katılmış olmama reğmen gelir gelmez ilk gözlemlediğim şey, pazarın gelişmişliği oldu. Dünyadaki birçok ülkeden çok daha gelişmiş bir pazarla karşılaştım'' diye konuştu. 
     1 Mayıs'ta MasterCard Avrupa Başkanlığı görevine başlayan Labak, şirkete katıldıktan sonra organizasyon yapısında değişiklik yaptığını belirterek, şunları kaydetti 
     ''Türkiye Ofisi ve buradaki takımın Avrupa'da daha etkin çalışır hale gelmesi için yeni bir düzenlemeye gittik. Artık, Türkiye'deki ekip yalnızca Türkiye ve Orta Asya cumhuriyetlerine bakmayacak, biraz daha gelişmiş bir pazara bakacak. Buna Yunanistan, İsrail ve Kıbrıs'ı dahil ettik. Buradaki ekip, Türkiye'de yaptıkları hizmet ve desteği ordaki bankalara da vermeye başlayacak.'' Alexander Labak, MasterCard Türkiye'ye güven duyduklarını vurgulayarak, ''Bu karar, MasterCard Türkiye'nin şu ana kadar yaptığı başarılar nedeniyle ve bu başarıların oralara da taşınması için verildi'' dedi. 
     
     ''TÜRKİYE, AB ÜYESİ OLMAYI HAK EDİYOR'' 

     Türkiye'nin, Almanya ve İngiltere'nin ardından Avrupa'nın 3. büyük kart pazarı olduğunu, gelişmesini sürdürmesi için bankaların ve tüketicilerin ihtiyaçlarına yönelik yeni ürün ve hizmetleri sunmaya devam edeceklerini anlatan Labak, ''Liderliği korumak için de pazara, zamanında, doğru ürünleri ve hizmetleri sunmamız lazım. Bu anlamda, buradaki takıma önemli rol düşüyor'' diye konuştu. 
     Alexander Labak, Türkiye ekonomisinde çok önemli büyük adımlar atıldığını, bunlardan birisinin enflasyonla mücadele olduğunu kaydederek, para biriminin kontrol altında tutulmasının yabancı sermayenin Türkiye'de yatırım yapması için önemli olduğunu söyledi. 
     Kart pazarının da pozitif etkileneceğini, insanlar paralarını daha fazla mevduat hesaplarında tutacağı için banka kartlarının gelişeceğini belirten Labak, ''Enflasyonun düşmesinin hem kartlı ödeme sistemlerine pozitif etkisi olacak, hem de kayıtlı ekonomiye geçilmesi, ekonominin iyileşmesi adına pozitif adımlar atılacaktır'' diye konuştu. 
     MasterCard Avrupa Başkanı Labak, Türkiye'nin AB üyeliğine ilişkin olarak da, ''Türkiye ev ödevini düzgün şekilde yaptı. Birçok alanda gelişme kaydetti, bunlardan en önemlisi ekonomik gelişme. Kesinlikle Türkiye, AB üyesi olmayı hak ediyor. Dolayısıyla, tarih konusunda bir problem olacağını düşünmüyorum'' dedi. 
     Labak, ayrıca, MasterCard Avrupa'nın 51 ülkede üye bankaları aracılığıyla tüketicilere ve işyerlerine hizmet verdiğini, 600 milyonun üzerinde kartları olduğunu anlatırken, ülkelerin değişik yapıdaki ödeme sistemlerini ''Tek Avrupa Ödeme Bölgesi SEPA '' altında toplamak üzere bir çalışma yaptıklarını bildirdi. 
     
     TÜRK TAKIMI, YUNANİSTAN BANKALARINA HİZMET VERECEK 

     MasterCard Avrasya Genel Müdürü Özlem Erçelen İmece de, Türkiye'de Haziran ayı itibariyle 11.8 milyon MasterCard kredi kartıyla yüzde 51.02 ve 22.9 milyon Maestro banka kartıyla yüzde 61.19 payla, pazarın lideri olduklarına dikkat çekti. 
     Türkiye ve Orta Asya'daki bütün bankalarla çalıştıklarını belirten İmece, şunları söyledi 
     ''Ülkelerin farklı ihtiyaçları var. Türkiye son derece gelişmiş bir pazar. Burada ekonominin, tüketicinin, kart hamilinin ihtiyaçları doğrultusunda ürün yaratılması gibi çalışmalarımız var. Orta Asya Cumhuriyetleri'nde bankacılık daha yeni gelişiyor. Dolayısıyla kart nedir, kart nasıl verilir, altyapılar ve sistemlerin nasıl olması gerektiği üzerinde çalışıyoruz. 
     Yunanistan ve İsrail, Türkiye'ye benzer pazarlar. Ama, henüz penetrasyonu olmamış pazarlar. Orada da, ihtiyaçları doğrultusunda yeni ürünlerin yapılması, yeni teknolojilerin yaratılması konusunda çalışmalar yapacağız. Türkiye'deki 10 kişilik takım, oradaki bankalara da, Türkiye ve Orta Asya cumhuriyetleri bankalarına verdikleri hizmeti verecek.'' 

     
</TEXT>
</DOC>
