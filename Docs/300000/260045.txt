<DOC>
<DOCNO> 260045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur34.html </URL>
<DATE> 2004/08/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Popstar'ın Bayhan'ı gözaltına alındı .. 
</HEADLINE>
<TEXT>

     Özel bir TV kanalınca düzenlenen Popstar Yarışması'nda 3. olan Bayhan Gürhan, yeğeninin çıplak fotoğraflarını çektiği öne sürülen tekstilciyi darp ettiği gerekçesiyle gözaltına alındıktan sonra savcılıkça serbest bırakıldı. 
     İddiaya göre, Gürhan'ın teyzesinin kızı olan ve tekstil sektöründe çalışan Petek K, daha önceden tanıdığı ve kendisine iş konusunda yardımcı olacağını söyleyen tekstilci Hüseyin Y'nin Küçükçekmece Sefaköy Yeşilova Caddesi Fatih Sokak'taki evine gitti. 
     Burada içki içen K, sabaha karşı Bayhan Gürhan'ı telefonla arayarak, içkisine ilaç konulup uyutulduğunu, bu sırada şantaj amacıyla çıplak fotoğraflarının çekildiğini ve evde alıkonulduğunu söyleyerek yardım istedi. 
     Bunun üzerine söz konusu eve giden Gürhan, iddiayı reddeden Y'yi, arabanın baston kilidiyle darp etti. 
     Olayın polise yansıması üzerine Gürhan gözaltına alınırken, yeğeni K. ve tekstilci Y. sağlık kontrolü için hastaneye gönderildi. 
     Yapılan muayene sonucu darptan dolayı Y'ye 7 günlük rapor verilirken, K'nın tecavüze uğramadığı belirlendi. 
     Polisteki işlemleri tamamlandıktan sonra Küçükçekmece Adliyesi'ne sevk edilen Gürhan ile K. ve Y, savcılık sorgularının ardından serbest bırakıldı. 
     

     
</TEXT>
</DOC>
