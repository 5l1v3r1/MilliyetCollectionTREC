<DOC>
<DOCNO> 262927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur71.html </URL>
<DATE> 2004/08/12/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Sıra beklemek istemeyen hastane memurunu dövdüler .. 
</HEADLINE>
<TEXT>

     Antalya Devlet Hastanesi'nde sıra beklemek istemeyen görevli bir memur, biri polis 3 kişi tarafından dövüldü. Olaya karışan polisin de burnunun kırıldığı bildirildi. 
     Alınan bilgiye göre, Antalya Devlet Hastanesi Hasta Kabul ve Sevk Bölümü Şefi Necati Sakar, ortopedi polikliniğindeki doktorun yanına oğluyla birlikte girmek istediği sırada bazı vatandaşların tepkisiyle karşılaştı. 
     Kendileri gibi sıra beklemesini isteyen vatandaşlarla hastanede görevli olduğunu söyleyen Necati Sakar arasında tartışma çıktı. Tartışmanın kavgaya dönüşmesi üzerine, Necati Sakar üç kişi tarafından darp edildi. 
     Olaya karışan kişilerden birinin Adana Emniyet Müdürlüğü'nde görevli polis memuru K.H. olduğu öğrenilirken, kavga sırasında polisin de burnunun kırıldığı bildirildi. 
     Polisin yanı sıra kavgaya karışan B.H. ve M.Ş. gözaltına alınırken, dövülen Necati Sakar, Beyin Cerrahi Servisi'nde tedavi altına alındı. 
     
</TEXT>
</DOC>
