<DOC>
<DOCNO> 276230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko46.html </URL>
<DATE> 2004/09/30/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Tüzmen İran Hükümeti, TAV ve Turkcell anlaşmalarını görüşecek 
</HEADLINE>
<TEXT>

     Selahattin Oğuz AA 
Devlet Bakanı Kürşad Tüzmen, İran'lı yetkililerin, TAV ve Turkcell anlaşmalarının üç hafta içinde meclise getireceğini ifade ettiğini bildirdi. 
     Tüzmen, Türkiye'nin Tahran Büyükelçiliği'nde Türk basın mensuplarına yaptığı açıklamada, İran-Türkiye Karma Ekonomik Konseyi KEK Eşbaşkanı ve Yol ve Ulaştırma Bakanı Ahmed Hürrem ile görüşmesinde, Hürrem'in, hükümetin bu anlaşmaları üç hafta içinde meclise taşıyacağını söylediğini belirtti. 
     Tüzmen, ''Hürrem, anlaşmalarla ilgili olarak, meclis ve hükümet arasındaki karar verme sürecinin iki üç ay içinde tamamlanacağını, bu sürecin sonunda sonucun olumlu olacağını, çünkü anlaşmaların hukuki altyapısını hazır olduğunu belirtti. Hürrem, Uluslararası İmam Humeyni Havaalanı projesinin TAV'a verilmesi konusunda her türlü yasal dayanağın mevcut olduğunu kaydetti'' diye konuştu. 
     Hürrem hakkında 3 Ekim'de mecliste görüşülecek gensorunun birinci gündem maddesinin TAV ile ilgili proje olduğunu belirten Tüzmen, şöyle konuştu 
     ''Türkiye, bu iki projeyle ilgili gelişmeleri hassasiyetle takip ediyor. Türkiye'nin İran'daki yatırımları açısından gösterge niteliği taşıyan bu konuyu, Türk firmaları da yakından izliyor. Bu iki projeye ilişkin süreci sonuna kadar takip edeceğiz, bu haklı olduğumuz bir işti. Verilen ihalelerin sonuçlarının alınması gerekir.'' 
     
     IRAK'TA TÜRK ŞOFÖRLERİNE SALDIRILAR 
     Tüzmen, basın toplantısında, Irak'ta Türkiye'nin ticaretinden ''haraç alarak zenginleşmeye çalışan'' gruplar olduğunu da söyledi. 
     Kuzey Irak'ta, yardım malzemesi götüren Türk şoförlerine saldırılar yapıldığını ve Türk şoförlerinin öldürüldüğünü söyleyen Tüzmen, ''Türk taşıma şirketlerine, Türk işadamlarına ve yatırımlarına yönelik kasıtlı hareketlerin düşündürücü olduğunu söylüyoruz. Çünkü başka ülkelere yönelik bu tip sıkıntıların yaşandığını görmüyorum, özellikle Türkiye dönük çalışmalar yapılıyor. Bunun arkasında çeşitli terör örgütlerinin olduğunu görüyoruz'' dedi. Tüzmen, şöyle konuştu 
     ''Kaos ortamında, birtakım örgütler boşluğu doldurmaya çalışıyor. Kendisine göre otorite kurmaya çalışan gruplar var. Tabii ki haraç almaya çalışan bir takım gruplar var ve sonuçta, Türkiye'nin ticaretinden haraç alma yoluyla zenginleşmeye çalışan gruplar var. 
     Dolayısıyla bu bölgeye bu şekilde bakmamız lazım. Bu olayların arkasında kimlerin olduğuna ilişkin bilgi toplamaya çalışıyoruz, Türkiye bu şartlara rağmen, savaş öncesi ve sonrası Irak halkının yanında oldu. Türkiye'nin gönderdiği yardım konvoylarına dahi insanlık dışı eylemlerde bulunulması çok düşündürücü.'' Türkiye'nin Irak'ın 13'üncü tedarikçisi konumundan 3'üncü tedarikçisi ülke konumuna geldiğini, pazar payını artırdığını söyleyen Tüzmen, Türkiye'nin Irak'a ihracatını iki üç yıl içinde 50 ila 100 milyon dolardan 1 milyar dolara çıkardığını, bu yıl bu ülkeye şimdiye kadar yapılan ihracatın ise 1.4 milyar civarında olduğunu belirtti. 
     Tüzmen yarın, 4. Uluslararası Tahran Sanayi Fuarı'nın açılışına katılacak ve fuarda Türk firmalarının pavyonlarını ziyaret edecek. 
     
</TEXT>
</DOC>
