<DOC>
<DOCNO> 294008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/siyaset/siy05.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sözlüğe göre 'laiklik, dinsizlik' 
</HEADLINE>
<TEXT>


ANKARA, İSTANBUL Milliyet 


Silivri Sosyal Yardımlaşma Derneği ve Dayanışma Vakfı'nın öğrencilere bedava dağıttığı sözlükte laiklik, "dini olmama hali, dinsizlik, dine karşı olan, din karşıtı" olarak tanımlandı. CHP, konuyu soru önergesiyle Meclis'e taşırken, Silivri Kaymakamı Ali Dursun, "Tek tek inceleyemeyiz. Bu kitapları piyasadan ihale yoluyla aldık. Sakıncalı, yasaklı değil" dedi. 
Konuya ilişkin dün Cumhuriyet gazetesinde çıkan haberde söz konusu sözlüğün 1533 öğrenciye dağıtıldığı ifade edildi. Trakya Hür Haber gazetesine dayandırılan haberde, sözlüğün 843. sayfasında yer alan laiklik tanımları aktarıldı. Sözlüğün yazarı Mehmet Doğan'ın Anadolu'da Vakit gazetesinde Asım Yenihaber adıyla yayımlanan ve 312 generalin dava açmasına neden olan yazının sahibi olduğu vurgulandı. 
CHP İzmir Milletvekili Yılmaz Kaya, konuyla ilgili soru önergesi verdi. 


</TEXT>
</DOC>
