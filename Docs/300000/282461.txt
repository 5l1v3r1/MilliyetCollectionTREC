<DOC>
<DOCNO> 282461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/soneko11.html </URL>
<DATE> 2004/10/22/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
KİT'ler 2005'te 2.9 milyar YTL yatırım yapacak... 
</HEADLINE>
<TEXT>

     KİT'ler, önümüzdeki yıl 2 milyar 916 milyon Yeni Türk Lirası YTL yatırım yapacak. Program hedefleri doğrultusunda 2005'de de mal ve hizmet fiyatlarını serbestçe belirleyecek. 
     KİT'ler ve bağlı ortaklıkların 2005 yılına ait genel yatırım ve finansman programı, bugünkü Resmi Gazete'de yayımlandı. 
     1 Ocak 2005 yılında yürürlüğe girecek Programa göre, kaynak toplamları 37 milyar 290 milyon YTL olacak KİT'ler, 36 milyar 579 milyon YTL de ödemede bulunacak. 
     Finansman ihtiyaçları 2 milyar 205 milyon YTL olan KİT'ler, yeni yılda 854 milyon YTL dış proje kredisi kullanacak. 
     
     EKONOMİK PROGRAMA UYUMLU DAVRANACAKLAR 
     Yatırım ve Finansman Programına göre, KİT'ler ve bağlı ortaklıklar, üretim faaliyetlerinde verimliliğin artırılması, maliyet düşürücü tasarruf önlemlerine uyulması, üretim dışında kalan personel giderlerinin en aza indirilmesi, atil personelin ihtiyaç duyulan diğer birimlere kaydırılması ve stok yönetimine gereken özenin gösterilmesi ile yükümlü olacak. 
     Tarımsal KİT'ler tarafından gerçekleştirilen ürün alımlarında ise, finansman durumu ve ilgili ürünlerdeki dünya fiyatları dikkate alınacak. Fiyat artış oranı hedeflenen 12 aylık TEFE değişim seviyesini aşmayacak şekilde belirlenecek, alım miktarları da programlanan miktarı aşmayacak. 
     
     HAZİNE ÖNLEM İSTEYEBİLECEK 
     KİT'ler ve bağlı ortaklıkları, maliyet azaltıcı önlemleri gözönüne alarak, uygulanan ekonomik programdaki ilke ve politikalara paralel olacak şekilde, ürettikleri mal ve hizmetlerin fiyat ve tarifelerini serbestçe saptayabilecek. 
     Fiyat ve tarifeler saptanırken, maliyet unsurlarındaki gelişmelerle genel yatırım ve finansman programı kapsamındaki kar-zarar, faiz dışı fazla ve diğer hedefler gözönünde bulundurulacak. Hazine Müsteşarlığı, uygulanmakta olan ekonomik programın ilke ve politikalarıyla tutarlılığı sağlamak için, ilgili kuruluşlardan gerekli önlemleri almalarını da isteyebilecek. 
     Kuruluşlar, üst kurullara yapacakları tarife ayarlama başvurularının bir örneğini de bilgi için Hazine ve DPT'ye bildirecek. Başvurular, mutlaka ekonomik programa uygun olacak. 
     Tüm kuruluşlar, ürettikleri mal ve hizmet fiyatlarında yapılan değişiklikleri ve bunun sonucu oluşacak ek hasılatları, 7 gün içinde Hazine ve DPT'ye bildirecek. 
     
     İSTİHDAM HÜKÜMLERİ 
     Söz konusu kuruluşlar, üretimde verimliliği artıracak şekilde, etkin ve rasyonel bir istihdam politikası izleyecek, memur, sözleşmeli personel, daimi ve geçici işçi dahil, toplam personel sayısının program hedefleri doğrultusunda azaltılmasına dönük önlemleri de alacak. 
     233 sayılı KHK'ye tabi olup, maaş ve ücret ödemeleri Hazine Müsteşarlığı'nca karşılanan KİT'lerde, 2005 yılında yeni personel istihdamı yapılmayacak. 
     Kuruluş içi eleman nakli yoluyla personel ihtiyacının karşılanmasının mümkün olmadığı zorunlu hallerde, 2004'de ayrılan eleman sayısının en fazla yüzde 10'u kadar nitelikli personel, açıktan ve naklen atama yoluyla Hazine ya da Özelleştirme İdaresi Başkanlığı'nın onayına istinaden Devlet Personel Başkanlığı'nın izniyle alınabilecek. 
     
     HİZMET ALIMLARI 
     KİT'lerin hizmet alımlarını da düzenleyen program uyarınca, önümüzdeki yıl ihale yoluyla alınacak hizmetlerin toplamı, 2004 yılında Hazine Müsteşarlığı ya da Özelleştirme İdaresi Başkanlığı'nca uygun görüş verilen hizmet tutarına, 2005 için öngörülen ortalama TEFE'nin eklenmesiyle bulunan rakamı aşmayacak. Ancak maliyet artışları, tutara eklenebilecek. 
     Temizlik ve benzeri hizmetler için yeterli sayıda personeli bulunan kuruluşlar, bu hizmetleri ayrıca ihale yolu ile dışarıdan satın alamayacak. 
     Kuruluşlar, ihale yoluyla yaptırdıkları tüm hizmet alımlarının listesini, 2004 yılı toplam maliyet gerçekleşmelerini, yasal nedenlerle oluşan maliyet artışlarını ve 2005 tahmini yıllık maliyetleri ilgisine göre Hazine ya da Özelleştirme İdaresi Başkanlığına bildirecek. 
     KİT'ler, kamu, özel sektör ayrımı yapmaksızın tüm borçlarını zamanında ödeyecek. Kredi kullanımından 15 gün önce, kullanımdan itibaren de 1 hafta içinde kredinin gerekliliği ve şartları hakkında Hazine Müsteşarlığı'na bilgi verecek. 
     Bu arada ilgisine göre DPT, Hazine ya da Özelleştirme İdaresi Başkanlığı, KİT'ler hakkında aylık performans kriterleri belirleyecek ve 2004 sonuna kadar ilgili kurula gönderecek. KİT'ler de, aylık dönemler sonunda hedeflere uyup uymadıklarını ve gerekçelerini bu kuruluşlara iletecek. 
     
</TEXT>
</DOC>
