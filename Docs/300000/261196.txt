<DOC>
<DOCNO> 261196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur18.html </URL>
<DATE> 2004/08/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Aile dramı... 1 çocukları öldü, 4'ü daha ölebilir 
</HEADLINE>
<TEXT>

     Gaziantep'te yaşayan ''Kaya'' ailesi genetik hastalık olan ve çok nadir görülen wilson hastalığı nedeniyle bir dram yaşıyor. 
     Gazikent Mahallesi'nde bir hayırseverin evinde kira vermeden oturan 4 çocuklu ailenin, wilson hastalığı nedeniyle bir yıl önce 14 yaşındaki çocukları Öznur'u kaybettiği, ailenin, 11 yaşındaki çocukları Songül ile 17 yaşındaki Özlem'in ise bu hastalığın pençesinde olduğu bildirildi. Ailenin diğer iki çocuğunun 3 ve 9 yaşında olduğu, bu hastalığın belirtilerinin 11-12 yaşlarında ortaya çıktığı kaydedildi. 
     Kaya ailesinin, Bağ-Kur'a olan borçları nedeniyle çocuklarının tedavisini yaptıramadığı ifade edildi. 
     Çocuklarının durumuna çok üzüldüğünü, belirten anne Cemile Kaya 39 , şunları anlattı 
     ''İlk çocuğumu bir yıl önce kaybedince adeta kahroldum. Çünkü, doktorlar bana diğer çocuklarımın da bu hastalık nedeniyle ölebileceğini söylediler. 
     Beni en çok üzen ise çocuklarımı tedavi ettiremiyor olmak. Tedavisi çok zor ve uzun olan bu hastalık için yurtdışından ilaç getirilmesi gerekiyor. Hiçbir sosyal güvenceye sahip olamadığımız için çocuklarımın tedavisini yaptıramıyorum. Çocuklarımın tedavisi konusunda yardım istiyorum.'' Hayırseverlerden, Bağ-Kur'a olan borçlarının ödenmesi konusunda yardım istediklerini ifade eden Cemile Kaya, şöyle konuştu 
     ''40 yaşındaki kocam, daha önce kamyon şoförlüğü yapıyordu ve Bağ- Kur'luydu. Şimdi ise kardeşinin yanında bir büfede çalışıyor. Paramız olmadığı için Bağ-Kur'a olan borçlarımızı ödeyemedik. Şu anda, Bağ-Kur'a 16 milyar lira borcumuz var. 
     Eğer, bir hayırsever bu borcu ödemiş olsa, biz de bir sosyal güvenceye kavuşup, çocuklarımızın tedavisini yaptırabiliriz.'' Kaya ailesinin çocuklarının hastalığı ile yakından ilgilenen Gaziantep SSK Hastanesi'nde görevli Cilt Hastalıkları Doktoru Ayşe Apaydın, wilson hastalığının kalıtsal olduğunu, akraba evliliklerinde riskin arttığını, çocuklarda 11-12 yaşlarında karaciğer ve beyinde bakır toplanması nedeniyle hastalığın başladığını ve çok nadir görülen bir hastalık olduğunu söyledi. 
     Apaydın, tedavisi zor olan hastalık için uzun süreli ilaç kullanımının şart olduğunu sözlerine ekledi. 
     
</TEXT>
</DOC>
