<DOC>
<DOCNO> 256542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy14.html </URL>
<DATE> 2004/07/19/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Arınç Milletvekillerinin yüzde 40'ı misafirhanede oturuyor 
</HEADLINE>
<TEXT>

     TBMM Başkanı Bülent Arınç, Meclis ve TOKİ'nin işbirliği ile milletvekillerine konut edindirilmesi projesiyle ilgili olarak, ''Milletvekilinin cebinde parası ne kadarsa onun karşılığında bir daire almak istiyorsa ve bunun için karşısına bir resmi kurumu muhatap olarak almışsa, bunda gocunacak, bunu ilginç bulacak birşeye ihtiyaç olabilir mi '' diye sordu. 
     AK Parti Grubu'nun TBMM'deki komisyon başkanları, personel ve parlamento muhabirlerine verdiği yemekte konuşan Bülent Arınç, milletvekillerine Toplu Konut İdaresi TOKİ işbirliğiyle konut yapılması konusuna da açıklık getirdi. 
     Bülent Arınç, konuşmasında günlerdir kamuoyunda tartışılan milletvekillerine TOKİ işbirliği ile konut yapılması konusuna da değindi. Bu milletvekillerinin 20 yıldan bu yana hiç bir dönem yapılamayan bir işi başardıığını, lojmanlarından çıkarak burayı Hazine'ye devrettiğini kaydeden Arınç, sözlerini şöyle sürdürdü 
     ''Bütün milletvekili arkadaşlarımızla yıllık 10.5 trilyon liralık lojman için harcanan parayı bu fakir milletin hazinesine al bu parayı millete döndür diye sana bunu veriyoruz dedik. 
     Şimdi lojmandan çıkan milletvekillerinin üçte biri kiradadır, yüzde 20'si kendisine bir daire almıştır, yüzde 40'a yakını da hala misafirhanelerde oturuyor. 
     Bir milletvekili bir daire başkanı, bir genel müdür gibi hatta dışarda herhangi bir vatandaş gibi cebinde parası varken, kendisine bir daire almak isterse buna kim hayır diyebilir, bir müteahhide gidip de Temelden gireceğim, şartların nedir derse kim ne diyebilir Eğer Toplu Konut diye bir kurum varsa ve o kurum OYAK vasıtasıyla 1660 silahlı kuvvetler mensubuna, Milli Eğitim Bakanlığı vasıtasıyla 2 bin 700 öğretmene, İçişleri Bakanlığı vasıtasıyla 2 bin civarında personeline konut yapmış da bu konutu şu şartlarla satıyorum demiş de onlar da son kuruşuna kadar parasını verip bunları satın almışsa ey araştırmacı gazeteciler niye hep Meclis'in içindesiniz Kurumların isimlerini veriyorum, niye gidip onlara sormuyorsunuz. Milletvekilinin oksijenini mi keseceksiniz Milletvekillerinin su içmesine, yemek yemesine engel mi olacaksınız 
     Milletvekilinin cebinde parası ne kadarsa onun karşılığında bir daire almak istiyorsa ve bunun için karşısına bir resmi kurumu muhatap olarak almışsa, bunda gocunacak, bunu ilginç bulacak birşeye ihtiyaç olabilir mi 
     Yeni dönemde meclisin başkanı kim olursa olsun başkanvekili kim olursa olsun. Eminim ki bu çalışmaları sonuna kadar götürecektir.'' 
     
     MİLLETVEKİLLERİNİ YIPRATMA 
     TBMM Başkanı Arınç, Türkiye kamuoyunda geçmişten bu yana kısmen milletvekilleri ve partilerinin de katkısıyla ama çoğunlukla onların dışındaki bazı sebeplerle milletvekilleri üzerinde yoğun yıpratma kampanyaları olduğunu ifade etti. Dokunulmazlık, lojman, maaş konularında milletvekillerinin hep yıpratılmayı haketmiş insanlar olarak görüldüğünü kaydeden Arınç, şöyle konuştu 
     ''Bunların bir kısmına kendi çabalarımızla katkıda bulunmuş olabiliriz. Kendimizi sütten çıkmış ak kaşık olarak görmeyelim. Siyaset kurumu zaten yıpranmışsa, milletvekilleri, partileri itibar kaybetmişse mümkündür ki milletvekili de partileri de zaman zaman olumsuz katkılarda böyle bir imaja destek olmuş olabilirler. Ama maalesef Türkiye'de başka kurumlar, başka kurumların mensupları, başka iş yapanlar önde gelenler, arkada gelenler bir kenara, onların kusurları ve kabahatları hiç görülmezken bu camia her zaman kusurlu, kontrol edilmesi gerekli, serbest bırakılmaması, elinden tutulması gerekli ve himayeye muhtaç kurum halinde düşünülmüştür.'' Bu imajı yıkacaklarını, doğru, haklı, yerinde işler yapacaklarını anlatan Arınç, ''Milletvekillerimiz ve onların şahsında parlamentonun itibarının güçlenmesine hepimiz gayret edeceğiz. Umarım ki başka kurumlar da buna katkıda bulunsunlar'' görüşünü dile getirdi. 
     
     HESAP VEREN KURUM 
     ''Bizden daha fazla hesap veren bir kurum görmüyorum ben'' diyen Arınç, vatandaşların gecenin ikisinde bile kendilerine ulaştığını ve doğrudan gelir desteğini kastederek, ''Tarla parası ne oldu '' diye sorabildiğini bildirdi. Arınç, sözlerini şöyle sürdürdü 
     ''O telefon açan vatandaşa sorun niye bunu kaymakama, valiye, il veya ilce tarım müdürüne sormuyorsun diye. Alacağınız cevap Milletvekiline ulaşmak daha kolay da onun için olacaktır. Milletvekillerinin dışındaki kamu kurum ve kuruluşlarında görev yapan insanlara en azından jandarma astsubayı gibi kaymakam, tarım ilçe müdürü gibi kapısını çalıp bu iş ne oldu diye soramıyor ve bunu sadece milletvekiline sorabiliyorsa biz bundan sevinmeliyiz. 
     Böylesine milletvekilleri halkla beraber ve halkla iç içe doğrudan iletişim kurulabilecek bir kişiyken, onu haksız yere yıpratmanın, küçültmenin ne kadar kötü birşey olduğunu söylemek istiyorum.'' Meclis'te ne yapılıyorsa halkın önünde ve içinde yapıldığını vurgulayan Arınç, ''Siz Meclis'ten başka 80 sayfalık bir raporla yaptıklarının hesabını veren bir kurum görebiliyor musunuz Meclis güvenilir kurumlar içerisinde 4 sene evvel 9. sıradayken bugün 4. sıraya yükselmişse millet adına bundan sevinmek icabeder. Bundan üzülen, vay nasıl oldu diye biraz da kıskançlık gösterenlere biz millet adına tekrar çok güzel şeyler yapacağımızı söylemek istiyoruz'' dedi. 
     
     EN VERİMLİ DÖNEM 
     TBMM Başkanı Arınç, Meclis'in 22. Dönem 2. Yasama Yılı'nda son 50 yılın en verimli, en başarılı yılını geçirdiğini söyledi. Çıkarılan kanun sayısına bakıldığında geçmiş dönemlerdeki 4 yasama yılında çıkarılandan daha fazla olduğunun görüleceğini kaydeden Arınç, bu yıl 600 saate yakın çalışıldığına dikkati çekti. 
     Arınç, temel kanunlarda, AB ile ilgili yasalarda çok iyi bir performans sergileyen Meclis'te özellikle Türkiye'yi AB hedefine götürecek yasalarda iktidar ve muhalfetin işbirliğinin sevindirici olduğunu dile getirdi. 
     TBMM'deki mekanların en verimli olacak şekilde yeniden düzenlenidğini dile getiren Arınç, israfa karşı olduklarını da belirterek, yapılan tasarrufların rakamlarla görülebileceğini söyledi. 
     TBMM personelinin 8 yıldan beri kadro dereceleri itibariyle hak ettikleri yerde olmadıklarını ifade eden Arınç, Başkanlık Divanı'nın oybirliği ile 2 bin 242 personelin derecelerini bir derece yükselterek 8 yıllık gecikmiş haklarının verildiğini bildirdi. Geçmişte kimin nerde çalıştığı belli değilken herkesin fiilen çalıştıkları yerlere kadroları itibariyle yerleştirildiğini belirten Arınç, yapılan kadro tasarruflarından 50 uzman yardımcısı kadrosu çıkardıklarını ifade etti. Ekim ayında sınavla alınacak 50 uzman yardımcısının yetiştirilerek komisyonlarda görevlendirileceğini de bildirdi. 
     
</TEXT>
</DOC>
