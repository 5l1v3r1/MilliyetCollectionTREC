<DOC>
<DOCNO> 268593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/axgun02.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Büyük kızım h l içeride' 
</HEADLINE>
<TEXT>


Teröristler, fırıncı Seyfi Doğan'ın Rus eşiyle 9 ve 1 yaşındaki iki çocuğunu da rehin aldılar. Anne ve bir yaşındaki bebeği dün serbest bırakıldı... 

İSTANBUL Milliyet 

Kuzey Osetya'daki okulda rehin alınanlar arasında ikisi çocuk, üç Türk vatandaşının da bulunduğu ortaya çıktı. Fırıncılık yapan Seyfi Doğan, eşi Anetta ile 9 ve 1 yaşındaki iki çocuğunun okulda rehin olduğunu açıkladı. Saldırganlar, Anetta Doğan ile 1 yaşındaki Milena'yı dün serbest bıraktı. 
Doğan, eşinin, geçen pazar birinci yaşgününü kutladıklarını Milena'yı da yanına alarak, dördüncü sınıfa giden büyük kızı Alana'yı açılış törenini izlemesi için okula götürdüğünde rehin kaldığını söyledi. Eşine ve küçük kızına kavuşan Doğan, sadece büyük kızının içeride olduğunu belirterek, Türk gazetecilere şunları anlattı "Dedem Osetya kökenli. 1992'de dedemin memleketini görmek için buraya geldim. Anetta ile evlenince onu da yanıma alıp İzmir'e döndüm. 1996'da tekrar Osetya'ya döndüm. Eşim, Kafkas Üniversitesi'nde öğretim görevlisi. Burada yaşamak çok zor, tehlikeli ve riskliymiş, bunu gördük. Türkiye buraya göre çok güzel ve sakin." 
Doğan, teröristlerin sürekli havaya ateş açtığını, evinin rehin alma olayının gerçekleştiği okulun hemen karşısında olduğunu, hatta açılan ateşler nedeniyle yan dairede yangın çıktığını ifade etti. 
Doğan, evden okulu gördüğünü, ancak teröristler tarafından pencereler masalarla kapatıldığı için rehinelerin görülmediğini, içeriyle irtibat olmadığını söyledi.Çeçen teröristlerin onca çocuğa rağmen içeriye yiyecek ve içecek girişine izin vermediğini anlatan Doğan, "Okul çevresinde ailelerin endişeli bekleyişi sürüyor" diye konuştu. 


</TEXT>
</DOC>
