<DOC>
<DOCNO> 268522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur13.html </URL>
<DATE> 2004/09/02/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Eminönü'nde yangın 1 ölü 
</HEADLINE>
<TEXT>

     Eminönü'nde çıkan yangında bir kişi öldü. 
     AA muhabirinin aldığı bilgiye göre, Vefa Hocagıyasettin Mahallesi'nde 3 katlı bir binanın 2. katındaki bekar odasında, gece saatlerinde henüz belirlenemeyen bir nedenle yangın başladı. 
     Eşyanın tutuşmasıyla büyüyen yangın sırasında odada bulunan 57 yaşındaki Bedri Kılıçoğlu, oda kapısı içeriden kilitli olduğu için dışarı çıkamadı. 
     Olay yerine gelen itfaiye ekiplerinin kapıyı kırıp içeri girerek müdahale ettiği yangın sonrası evde yapılan araştırmada, Kılıçoğlu'nun cesedi bulundu. 
     Kılıçoğlu'nun, yanarak ve dumandan zehirlenerek öldüğü belirtildi. 
     Olay sonrası bekar odasında polis ve itfaiye ekiplerince yapılan aramada ise çok sayıda boş bira kutusu bulundu. 
     Yetkililer, Kılıçoğlu'nun, yangın sırasında panikleyerek kilitli olan kapının anahtarını bulamadığı için odadan dışarı çıkamamış olabileceğini bildirdiler. 
     
</TEXT>
</DOC>
