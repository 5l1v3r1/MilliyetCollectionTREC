<DOC>
<DOCNO> 266250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun32.html </URL>
<DATE> 2004/08/25/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Sibir havayolları İlk işaretler düşen uçakta patlama olduğunu gösteriyor 
</HEADLINE>
<TEXT>

     Sibir Havayolları, ilk işaretlerin, şirketlerine ait TU-154 tipi yolcu uçağının dün Moskova-Soçi seferini yaparken düşmesine uçakta patlamanın yol açtığı şeklinde olduğunu duyurdu. 
     Şirket tarafından yapılan yazılı açıklamada, ''Uçak parçalarının çok geniş bir alana yayılması, uçağın havadayken infilak ettiğini gösteriyor'' denildi. 
     İnterfaks haber ajansının, uçağın radar ekranlarından kaybolmadan çok kısa bir süre önce kaçırıldığına dair sinyal gönderdiği haberi terörist eylem olasılığını gündeme getirmiş, ancak Rus gizli servisi FSB tarafından yapılan açıklamada, uçakların terörist saldırı nedeniyle düştüğünü gösteren bir delile ulaşılamadığı belirtilmişti. 
     Yetkililer, uçağın yakıt deposundaki bir problem yüzünden infilak etmiş olabileceğini söylediler. 
     Bu arada, Rusya Devlet Başkanı Vladimir Putin, aynı anda 2 Rus uçağının düşmesi ve 89 kişinin hayatını kaybetmesi üzerine, Soçi'deki tatilini yarıda keserek Moskova'ya döndü. 
     Daha önce her iki uçakta toplam 90 kişinin hayatını kaybettiği belirtilirken, yapılan son açıklamada Tula bölgesinde düşen Tu-134 tipi uçakta 43, Soçi seferini yaparken düşen Tu-154 tipi uçakta da 46 kişinin hayatını kaybettiği belirtildi. 
     
</TEXT>
</DOC>
