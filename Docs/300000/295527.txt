<DOC>
<DOCNO> 295527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko14.html </URL>
<DATE> 2004/12/07/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tüpraş'ta ''B Planı'' devrede... 
</HEADLINE>
<TEXT>

     Bu yılın en büyük özelleştirmelerinden olan Tüpraş'ta ihalenin Danıştay tarafından iptal edilmesinin ardından Özelleştirme İdaresi'nin ''B Planı'' devreye giriyor. 
     Edinilen bilgiye göre, öncelikle bu hafta yapılacak çalışmalar sonucunda Tüpraş'ın nasıl bir strateji ile özelleştirileceği sorusuna cevap aranacak. 
     Çalışmalar sırasında alternatif stratejiler gözden geçirilecek ve ihale için tarih ile satışın nasıl gerçekleştirileceği üzerinde durulacak. 
     Çalışmalar sırasında ÖİB'nin elinde bulunan yüzde 65.76'lık payın tamamının mı yoksa sadece çoğunluğu sağlayacak oranda bir bölümün mü satılacağı sorusuna da cevap aranacak. 
     
     REKABET KURULU'NDAN ÖN İZİN ALINACAK 
     Bunlara karar verilmesinin ardından Tüpraş özelleştirmesi için yeniden düğmeye basılacak ve Rekabet Kurulu'ndan ön izin istenecek. 
     Bu izinin 20 gün civarında gelebileceği öngörülürken, ilk ihalede danışmanlık yapan firmayla yola devam edileceği için yeni bir danışman arayışına gidilmeyecek. 
     
     ŞARTNAMEDE TEKNİK DEĞİŞİKLİK OLABİLECEK 
     Yeni Tüpraş ihalesinde bir öncekinden tek farkın yatırımcı sayısının fazla olması durumunda açık artırmaya gidilmesi olacağı da ifade ediliyor. 
     İhale şartnamesinde mahkeme kararı ile ilgisi olmayan teknik konularda ise küçük değişiklikler olabileceğine işaret ediliyor. 
     
</TEXT>
</DOC>
