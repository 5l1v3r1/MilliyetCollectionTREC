<DOC>
<DOCNO> 272804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/magazin/amag.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu da rekor 
</HEADLINE>
<TEXT>


Sinema Majestik'te vizyona giren ve 30 kişinin oynadığı 'Savrulan Emekler' filmini, iddiaya göre sadece 6 kişi izledi 

Birsen Altuntaş 

İzlenme rekorları kıran dev bütçeli filmlere alternatif olarak vizyona giren düşük bütçeli filmlerden 'Savrulan Emekler', 'az izlenme' rekoru kırdı. 
Sinema dergisi, 19 Mart'ta tek kopyayla Sinema Majestik'te vizyona giren filmin, bir haftada sadece 6 altı kişi tarafından izlendiğine yer verdi. 'Savrulan Emekler'i 1995'te Almanya ve Antalya'da çektiğini belirten yönetmen ve yapımcısı Hidayet Pelit ise, rakamda kasıt olduğunu iddia etti. 

'80 milyar harcadım' 
Filmde Almanya ile Türkiye arasında bocalayan insanların öykülerini anlattığını belirten Pelit, şunları söyledi 
"Filmde 30 kişi oynadı. 80 milyar lira para harcadım. 1995'ten beri filme salon arıyordum. Nihayet bir salon buldum, ama sinema sahipleri filme sahip çıkmadı. Sinema dergisi filmi 6 kişinin izlediğini yazıyor ama, filmi derneklerden gelen onlarca kişi izledi." 

'2 seans oynattık' 
Sinema Majestik yetkilisi Yılmaz Eben ise "Film sadece bizim sinemada tek kopya olarak seyirciye ulaştırıldı. Ancak ilgi görmeyince 2 seans sonra vizyondan kaldırıldı. Toplam 6 kişi izledi" diye konuştu. Yine aynı sinemada vizyona giren Yılmaz Duru'nun 'Hayat Kadınla Güzeldir' filmi de, 13 kişilik seyirci rakamıyla en az izlenen ikinci film oldu. 


</TEXT>
</DOC>
