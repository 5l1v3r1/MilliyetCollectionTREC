<DOC>
<DOCNO> 270601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/yazar/guclu.html </URL>
<DATE> 2004/09/10/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Taksitli alışveriş kandırmacası 
</HEADLINE>
<TEXT>


Okullar pazartesi günü açılıyor. İşte bu yüzden yoğun bir alışveriş dönemi yaşanıyor. Neredeyse tüm mağazalar tıklım tıklım. 
Alışveriş çılgınlığının yaşandığı bu dönemde, velileri daha da bir çılgınlığa özendirmek için peşin fiyatına, 8, 10, 12 taksitli kampanyalar başlatıldı. 
Fiyatlara baktığınızda gerçekten de peşin ile 12 ay taksit arasında hiçbir vade farkı bulunmuyor. Oh ne güzel diyorsunuz. Ama madalyonun bir de öteki yüzü var. Söz konusu kampanyalar, vatandaşı rahatlatmak için değil, sadece alışveriş çılgınlığını pompalamak için. 
Bir hafta önce 600 milyon lira olan bir mal, 700 milyon liraya çıkarılmış. Peşin fiyatı bu deniliyor, 12 taksit yapıldığında da vade farkı istenmiyor. Çünkü vade farkı, zaten daha en başından fiyata eklenmiş. 
Bu bir satış taktiğidir, yapabilirler diye düşünebilirsiniz. Ama bir koşulla Malı peşin aldığınızda bir indirim söz konusu olmalı. En azından taksitlendirilmiş satıştan önceki fiyatına inmeli. Ama bunu kesinlikle yapmıyorlar. Sanki taksitle alışveriş yapmak zorundaymışız gibi. 
Tüketiciler, ne peynir ekmek gibi kredi kartı pazarlayan bankaların umurunda ne de ellerindeki malı bir an önce tüketmek isteyen mağazaların. Oysa tüketicileri en fazla onların korumaları gerekir. 
Siz siz olun, o çok taksitli kampanyalardan, peşin ya da kredi kartıyla tek ödeme yaparak mal alırken iyice araştırın. Aynı malı, benzeri kampanyalara katılmayan bir başka mağazadan yüzde 20 daha ucuza rahatlıkla alabilirsiniz. 
Taksitle alışverişi ve kredi kartı ödemelerini vadelendirmeyi kesinlikle sevmeyen bir tüketici olarak, bu derdimi kimselere anlatamadım. Oysa böylesi bir kandırmaca, Batılı ülkelerde olsa kıyamet kopar. Ama bizde ciddiye alan yok. Milyar dolarlar hortumlanırken, vatandaşın cebinden çıkanla kim ilgilenir ki .. 

Alemdaroğlu - YÖK kavgası 4 
YÖK Başkanı Teziç, Alemdaroğlu olayıyla ilgili olarak, "Bu ülkede hukuk var mı, yok mu bunu test ediyorum" demiş. Alemdaroğlu'nun görevden alınması için gösterilen gerekçeler arasında en önemli olanı, mahkeme kararlarını yerine getirmeyişiymiş. YÖK Başkanı bu konuda "Hukuksuzluk, mahkeme kararları sabitken ben gözümü kapayamazdım. Yoksa kendimi inkar ederdim" diyor. Çok haklı. Bu sözlerin altına kim imza atmaz ki 
Ama Ankara'dan gelen bir telefon, kafamızı karıştırmaya yetti. "Alemdaroğlu olayı, öyle ya da böyle sonuçlansın. Size çok ilginç belgeler göndereceğim. YÖK de yargı kararlarının gereğini yerine getirmiyor. Mahkeme kararlarını görmemezlikten geliyor." dedi. 
Bunları söyleyen kim O da Alemdaroğlu gibi devletin üst düzey koltuklarında oturan bir bürokrat. Belli ki bildiği çok şey var. Ama o da YÖK gibi zamanın ve zeminin uygun olmasını bekliyor. 
Bu arada bir bilim lafıdır aldı başını gidiyor. Sanırsınız ki her biri dünya çapında bilim adamı, Alemdaroğlu'nu içlerine sindiremiyorlar. Eğer hırsızlık yaptıysa ben de sindiremem. YÖK'ün elinde her türlü yetki var. Kursun bağımsız bir komisyon, incelesin. Hırsızlık var mı yok mu Açıklasın. Ama eğer, ben tarafım, bu işi TÜBİTAK yapsın derse, onlar yapsın. Ortaya öyle ya da böyle bir rapor koysunlar ve bu tartışma bitsin. Yoksa her kafadan bir ses çıkmaya devam edecek. 
Ha, bu arada, çok merak ediyorum, bilimi dillerinden düşürmeyen bilim adamlarımız, son 10 yılda kaç uluslararası yayına imza attılar Başta Alemdaroğlu, Teziç, öğretim üyesi dernekleri başkanları ve İstanbul Tabipler Odası Başkanı açıklasın yayınlarını öğrenelim. Evet, bekliyoruz. Son 10 yılda bilim adına ne yaptınız .. 
Özetin özeti Neleri tartışmamız gerekirken, neleri tartışıyoruz... 



</TEXT>
</DOC>
