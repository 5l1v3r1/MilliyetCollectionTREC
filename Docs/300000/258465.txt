<DOC>
<DOCNO> 258465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun18.html </URL>
<DATE> 2004/07/27/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Irkçı saldırı yalanını uyduran kadına hapis 
</HEADLINE>
<TEXT>

     Fransız mahkemesi, banliyö treninde ırkçı saldırıya uğradığı şeklinde polise yalan ifade veren 22 yaşındaki Marie Leblanc isimli kadını 4 ay tecilli hapis cezasına mahkum etti. 
     Fransız basınında geniş yankı uyandıran duruşmada, savcılık makamı, genç kadın için 6 ay tecilli hapis ve 2 bin euro para cezası istemişti. 
     Psikolojik sorunları olduğu belirlenen genç kadının 2 yıl süreyle zorunlu olarak sağlık denetimi altında tutulmasına karar veren mahkeme, Leblanc'ın, duruşmalara taraf olarak katılan Ulusal Demiryolları İdaresi'ne de SNCF 1 euro sembolik para cezası ödemesini kararlaştırdı. 
     Genç kadın, polise verdiği ilk ifadede, Paris'te bir banliyö treninde Kuzey Afrika kökenli ve bıçaklı 6 kişinin, Yahudi olduğunu düşündükleri için kendisine saldırdıklarını iddia etmişti. 
     Saldırganların saçlarını kestiğini, bluzunu ve pantolonunu zorla çıkardıktan sonra karnına gamalı haçlar çizdiklerini ileri süren genç kadın, çantasının da gasp edildiğini iddia etmişti. 
     Fransa'da başta Cumhurbaşkanı Jacques Chirac olmak üzere, siyasi partiler, basın ve sivil toplum örgütleri, olayın basına aksetmesinden sonra, saldırıyı şiddetle kınamışlardı. 
     
</TEXT>
</DOC>
