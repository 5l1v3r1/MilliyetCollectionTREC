<DOC>
<DOCNO> 293681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/spor/spo15.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İlhan, Hertha'yla idmana çıktı 

HERTHA Berlin'in dünkü idmanına çıkan İlhan Mansız, Alman takımının menajeri Dieter Hoenes'le birlikte düzenlediği basın toplantısında, "Kızımdan ayrı kalmamak ve çalışmalara devam edebilmek için buradayım. Rehabilitasyon olumlu sonuçlanırsa masaya oturacağız" dedi. Hoenes ise, "Tedavisini ve çalışmalarını kulübümüzde sürdürmesini istiyoruz. Bu süre içinde arkadaşlarına uyum sağlarsa transferi bitireceğiz" diye konuştu. 

Odaya baskın 

ANKARAGÜCÜ Başkanı Cemal Aydın'ın, Galatasaray maçının devre arasında soyunma odasına girerek hakem İsmet Arzuman'a hakaret ettiği, ancak bunun rapor edilmediği, sadece koridorda "küfür edildiğini" yazdığı ortaya çıktı. Ancak basın yoluyla, hakemler ve MHK'ye hakaret ettiği belirlenen Aydın'ın için "ekstra" bir cezanın gündemde olduğu öğrenildi. 

Kop çiftinden oturuma itiraz 

SÜREYYA Ayhan Kop ile eşi Yücel Kop, Rumen WADA görevlilerinin raporlarını görmedikleri gerekçesiyle, Ceza Kurulu'ndaki oturuma katılmayacağını açıkladı. Raporu görerek savunma yapmak istediklerini belirten çiftin talebini değerlendiren kurul, bugün yapacağı toplantıda ertelenip ertelenmediğine karar verecek. 

Hentbolda başarı 

DÜNYA Plaj Hentbol Şampiyonası'nda Türkiye bayanlarda ve erkeklerde Dünya ikincisi oldu. Mısır'ın başkenti Kahire'de düzenlenen şampiyonanın finalinde bayanlar Rusya'ya, erkekler ise Mısır'a boyun eğdi. 

2007 İspanya'da 

FIBA, 2005'te Sırbistan - Karadağ'da yapılacak olan Avrupa Basketbol Şampiyonası'nın ardından düzenlenecek üç Avrupa Şampiyonası'nın ev sahiplerini açıkladı. Eurobasket 2007'nin İspanya'da yapılması kararlaştırılırken, 2009 Polonya, 2011 ise Litvanya'ya verildi. 2007 Bayanlar Avrupa Şampiyonası'nın ise İtalya'da yapılması kararlaştırıldı. 


</TEXT>
</DOC>
