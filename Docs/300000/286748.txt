<DOC>
<DOCNO> 286748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/ekonomi/aeko.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF bankaların iflasını istemedi 
</HEADLINE>
<TEXT>


Bir BDDK yetkilisi, bankacılık yasa tasarısında zor duruma düşen bankaların iflasını düzenleyen maddelerin IMF'nin isteğiyle tasarıdan çıkarıldığını ileri sürdü 

Kadife Şahin 

Krizlerden sonra toparlanma ve yeniden yapılanma süreci yaşayan bankacılık sisteminin yeniden ele alınan yasal düzenlemeleri üzerindeki tartışmalar devam ediyor. 
Şu anda Bankacılık Düzenleme ve Denetleme Kurumu'nun BDDK elinde olan bankacılık yasa taslağındaki iflas maddelerinin IMF'nin isteğiyle tasarıdan çıkarıldığı belirtildi. Üst düzey bir BDDK yetkilisinin verdiği bilgiye göre kurumun hazırladığı yasa taslağında zora düşen bankaların TMSF'ye Tasarruf Mevduatı Sigorta Fonu devri öngörülmeden direkt iflas etmelerine olanak sağlayan düzenlemeler yapıldı. 

'Sektör istemiş olabilir' 
Ancak daha önceki raporlarında iflas ve tasfiye süreçlerini bankacılık sektörünün sağlıklı bir yapıya kavuşması için gerekli gören IMF, Sekizinci Gözden Geçirme görüşmelerinde bu tavrını değiştirerek iflas maddelerinin tasarıdan çıkarılmasını istedi. 
IMF'deki bu tavır değişikliğinin sektörden gelen bazı taleplerden kaynaklanmış olabileceğini ileri süren BDDK yetkilisi, "Eğer birileri bunu talep etmediyse IMF neden böyle bir istekte bulunsun" dedi. 
BDDK'nın daha önceki yasa taslaklarında zora düşen bankaların iflaslarını mümkün kılan maddelerin bulunduğunu söyleyen yetkili, iflas ve tasfiye mekanizmalarının yöntem olarak kullanılması gerektiğini söyledi. 
Fon'a banka alma devrinin artık bitmesi gerektiğini söyleyen yetkili, iflasa yönelik yaşanan gelişmeler hakkında şöyle konuştu 
"Bizim düşüncemize göre bankacılık sektöründe bankaların Fon'a devri döneminin artık bitmesi gerektiğinin tam da zamanıydı. Düzenlemelerimizi buna göre yapmıştık. Mali durumu bozulan bir banka, Fon'a alınmadan direkt iflasa gidiyordu. Banka zora düşüp iflas ettiğinde Fon, yasal olarak sigorta kapsamında olan 50 milyar lira düzeyindeki mevduatı ödüyordu. TMSF, varlık yönetim şirketi olarak üstlendiği yükümlülüklerini yerine getirmeli. Sigorta sistemi Bankalar Birliği altına alınabilir. Primlerini tespit eden bankalar, tasfiye süreçlerini de kendileri yönetir. Bizim bu şekilde düzenlediğimiz maddeler IMF'nin itirazıyla tasarıdan çıkarıldı." 


</TEXT>
</DOC>
