<DOC>
<DOCNO> 256596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur20.html </URL>
<DATE> 2004/07/19/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Eğitim-Sen İş güvencemizin elimizden alınmasına izin vermeyeceğiz 
</HEADLINE>
<TEXT>

     Eğitim-Sen Genel Başkanı Alaaddin Dinçer, yeni personel rejimi değişikliğiyle ilgili olarak, ''İş güvencemizin elimizden alınmasına izin vermeyeceğiz'' dedi. 
     Dinçer, yaptığı yazılı açıklamada, AK Parti hükümetinin iktidar olduğu günden bu yana, ''kamu sistemini ve kamu emekçilerini adım adım tasfiye etmeye çalıştığını'' savunarak, kamu personel rejimini tümüyle değiştiren ve ''kamu emekçilerinin iş güvencesini ortadan kaldırmayı amaçlayan'' yeni personel rejimi yasasının eylül ayında TBMM gündemine geleceğini ifade etti. 
     Dinçer, şunları kaydetti 
     ''Kamu emekçileri sözleşmeli olarak istihdam edilerek öncelikli iş güvencelerini yitirecekler ve gelecekleri hükümetin atadığı siyasal yöneticilerin iki dudağı arasında olacaktır. Böylece hükümet politikalarını destekleyenler, onları alkışlayanlar çalışmaya devam ederken, hükümet uygulamalarını eleştirenler, sendikalı olanlar ve örgütlü mücadeleyi savunanlar en kısa zamanda işsizler ordusuna katılacaklardır. 
     Yeni personel rejimi tasarısı göstermektedir ki hükümetin asıl hedefi, hizmet alanında yedek işgücü yaratmaktır. Bu yolla kamu emekçilerinin ücretleri düşürülecek, yaratılan değerin daha fazlasına el konularak önümüzdeki dönemde ortaya çıkabilecek muhtemel krizlerde yüz binlerce kamu emekçisi, yasal engeller olmaksızın kapı önüne konulacaktır.'' Dinçer, sendika olarak yasaya karşı gerekli mücadeleyi vereceklerini belirterek, ''İş güvencemizin elimizden alınmasına izin vermeyeceğiz'' dedi. 
     
</TEXT>
</DOC>
