<DOC>
<DOCNO> 265276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonsiy06.html </URL>
<DATE> 2004/08/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Yıldırım Talihsiz kazalar çalışmalarımızı daha da artıracaktır 
</HEADLINE>
<TEXT>

     Ulaştırma Bakanı Binali Yıldırım, ''Talihsiz kazalar çalışmalarımızı durdurmayacak, aksine daha da arttıracaktır'' dedi. 
     Refahiye 8. Kültür ve Bal Festivali'ne katılmak üzere memleketi Erzincan'a gelen Ulaştırma Bakanı Yıldırım, Refahiye Belediye Başkanı Vezir Dumanlı'yı ziyaret ederek, ilçenin sorunları hakkında bilgi aldı. 
     Daha sonra festivale katılan Bakan Yıldırım, buradaki konuşmasında, ülkede kriz ve kaosun kaybolduğunu, istikrarlı ortamın sağlandığını belirterek, ''Yanlış politikalar nedeniyle ulaşım ve iletişimle ilgili sorunlar yığılmış. Bu sorunların acı sonuçlarını birlikte görüyoruz. Her yıl canavara, Refahiye'nin nüfusu kadar can veriyoruz. Deniz, demir ve havayollarını güçlendirmek için elimizden geleni yaptık. Daha güvenli ve konforlu yolculuk sağlamak için başlattığımız çalışmalar sürüyor'' diye konuştu. 
     Demiryollarının güçlendirilmesi için çalıştıklarını bildiren Yıldırım, şöyle devam etti 
     ''Demiryollarına 1946'dan beri bir çivi bile çakılmıyordu, unutulmuştu. Ağır borç yükü altında olan bütçedeki payımız yüzde 750 artırıldı. Ankara-İstanbul hızlı treni 2005'te bitecek. İstanbul Tüp Geçidi ile Asya ve Avrupa, 60 metre suyun altında birleşecek. 
     Talihsiz kazalar çalışmalarımızı durdurmayacak, aksine daha da artıracaktır. Tren kazaları herkesi üzdü. Görevime ara vermeden başarıyla devam edeceğim. Çünkü bu ülkenin insanı, beklediğini elde edebilmeli. Temel ihtiyaçlarını sağlayabilmeli.'' Bakan Yıldırım, Milli Eğitim ile Ulaştırma Bakanlığı arasında imzalanan protokol gereği 42 bin okula bilgisayar ve internet imkanı sağlayacaklarını da sözlerine ekledi. 
     
     ERZİNCAN'A ÜNİVERSİTE... 
     Festivale katılan Milli Eğitim Bakanı Hüseyin Çelik de Erzincan Üniversitesi'nin kurulması konusunda hükümet olarak ellerinden geleni yaptıklarını söyledi. 
     Üniversite kurulması konusunda sadece hükümete değil, işadamlarına da büyük görev düştüğünü belirten Çelik, ''Erzincanlı işadamlarının, kurulması planlanan üniversitenin altyapısını tamamlaması gerekir. Altyapısı hazır olan üniversitenin kurulması daha kolay olur. Erzincanlı işadamları zaman kaybetmeden üzerlerine düşen görevi yerine getirmelidir. Biz de hükümet olarak üzerimize düşeni yapacağız'' dedi. 
     Çelik, ilk etapta üniversite kurulacak 5 şehir arasında Erzincan'ın da bulunduğunu kaydetti. 
     Burhan Haberdar'ın, 45 milyar lira vererek ''Bal Ağası'' seçildiği festivalde, düzenlenen yarışmada en iyi balı üretenlere çeşitli hediyeler verildi. 
     
</TEXT>
</DOC>
