<DOC>
<DOCNO> 298502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonsiy08.html </URL>
<DATE> 2004/12/17/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Kutan, Felluce'deki mücadele İslam alemi için dedi 
</HEADLINE>
<TEXT>

     Saadet Partisi Genel Başkan Vekili Recai Kutan, ''Felluce'de bir avuç insan, sadece orayı değil, bütün İslam alemini savunmak için mücadele ediyor'' dedi. 
     Elazığ'da partisi tarafından yarın düzenlenecek ''Zalimlere Lanet'' mitingine katılmak için Malatya'ya gelen Kutan, parti binasında yaptığı basın toplantısında, Elazığ'da sadece zalimleri değil, zalimlerin yandaşlarını da telin için miting düzenleyeceklerini ifade etti. 
     ''Bazı çevreler, özellikle Ortadoğu'da, daha doğrusu İslam coğrafyasında cereyan eden zulümleri gölgelemek için tamamen AB'ye kilitlenmiş durumdalar'' diyen Kutan, şunları kaydetti 
     ''Şu sıralar Türkiye gündeminde AB meselesi var. 4-5 gündür Irak'ta cereyan eden zulümlerden gazetelerde ve televizyonlarda bir şey çıkmıyor. Saadet Partisi olmazsa, bir bakacaksın Irak unutulmuş. Aslında bu mesele, Irak'la sınırlı olan bir mesele değildir. Felluce'de bir avuç insan, sadece orayı değil, bütün İslam alemini savunmak için orada mücadele ediyorlar. Filistin'de de, Afganistan'da da zulümler aynen devam ediyor. 
     Felluce'de 6 bin bina yerle bir edildi. 5 bin çocuk, kadın ve silahsız insan katledildi. Irak'ta bugüne kadar 100 bin kişi öldürüldü. Bütün bu zulümler oluyor, ancak dünya kamuoyu gündeminde bu zulümler var mı Nerede BM, AB, nerede insan hakları '' 
     
</TEXT>
</DOC>
