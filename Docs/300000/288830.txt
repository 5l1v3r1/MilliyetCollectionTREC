<DOC>
<DOCNO> 288830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas01.html </URL>
<DATE> 2004/11/14/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bayramda dişinizi 2 kat fazla fırçalayın .. 
</HEADLINE>
<TEXT>

     Yıl boyuncu çürük başta olmak üzere çeşitli nedenlerle hasara uğramış dişlerin, bayramda yoğun şekilde tatlı tüketilmesiyle şiddetli ağrıyla kendini gösterdiği bildirildi. 
     Konya Ağız ve Diş Sağlığı Merkezi Başhekimi Muammer Gözlü, AA muhabirine yaptığı açıklamada, bol şekerli ve karbonhidratlı yiyeceklerin diğer gıdalara göre dişler için daha büyük risk oluşturduğunu ancak, diş çürümesi endişesiyle vatandaşlara bayramda tatlı yemeyin denilemeyeceğini ifade etti. 
     Bayramda yoğun şeker ve lokum tüketildiği için dişler arasında kalan artıkların, diş çürüklerine yol açan bakterilerin hızla üremesine uygun ortamlar hazırladığını belirten Gözlü, şunları kaydetti ''Şeker Bayramı'nda diş sağlığının korunması için dişlerin sık sık fırçalanmasına büyük önem verilmelidir. Bayram boyunca bol miktarda yenen şekerli maddeler dişleri 3 gün gibi kısa süre içinde tamamen çürütemez. Ancak, yıl boyuncu çürük başta olmak üzere çeşitli nedenlerle hasara uğramış dişler, bayramda 3 gün boyunca yoğun şekilde tatlı tüketilmesiyle şiddetli ağrıyla kendini gösteriyor. En dayanılmaz ağrılardan biri olan diş ağrısı ise sevinçlerin paylaşıldığı önemli günlerden biri olan bayramı kişiye zehir ediyor.'' Bayramda hem şekerli gıdalar tüketilip hem de diş sağlığının korunabildiğini belirten Gözlü, ''Aniden başlayan şiddetli diş ağrıları nedeniyle bayramının kabusa dönüşmesini istemeyenlerin dişlerini diğer zamanlara göre 2 kat fazla fırçalamaları gerekiyor'' diye konuştu. 
     
</TEXT>
</DOC>
