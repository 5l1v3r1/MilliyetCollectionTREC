<DOC>
<DOCNO> 252352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/spor/axspo02.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasselbaink boşta 
</HEADLINE>
<TEXT>


Beşiktaş'ın transfer listesinde yer alan Hollandalı yıldız İngiliz kulübü Chelsea ile ipleri kopardı ve serbest kaldı 


Temasa geçtiler 
BEŞİKTAŞ'IN uzun bir süredir pazarlık yaptığı Hasselbaink serbest kaldı. Hollandalı futbolcunun, Chelsea ile görüştükten sonra sözleşmesini karşılıklı olarak fesh ettiği ve bonservisini aldığı öğrenildi. Gelişmeyi dakika dakika takip eden Siyah - Beyazlı yöneticiler, hemen yıldız futbolcunun menajeriyle temasa geçti. Yönetim, teklifini yenileyip, beklemeye koyuldu. 

Carew pazarlığı 
SİYAH - Beyazlılar, bir diğer aday Carew için de Valencia ile kıran kırana bir pazarlığa girişti. İspanyol kulübünün, Carew'i kiralamaya sıcak bakmaması üzerine bonservis için kozlar masaya döküldü. Beşiktaş yönetiminin kapıyı 2.5 milyon dolardan açtığı, daha sonra 3 milyon dolara çıktığı iddia edildi. Ancak Valencia'nın 5 milyon dolarda direndiği bildirildi. 

Pancu'da ısrar 
FUTBOL Şube Sorumlusu Kıvanç Oktay, Pancu'nun takımda kalıp kalmayacağının önümüzdeki günlerde netleşeceğini açıkladı. Oktay, "Pancu iyi bir oyuncu. Kendisiyle görüştüm ve kalmasını istedim. Beşiktaş'a yarar sağlayacak kalitede bir isim. Onun gibi bir yeteneği bulmak zor. Son bir görüşme daha yapacağız. Kalmak isterse kapılarımız açık" dedi. 

Barbekü partisi 
YENİ sezon hazırlıklarını İstanbul'da sürdüren Beşiktaş, öğleden sonra düzenlenen barbekü partisinde yorgunluk attı. Teknik kadro ve futbolcuların yanı sıra Başkan Yıldırım Demirören ile yöneticiler de yemeğe katıldı. Demirören, "Sizlerden başarı bekliyorum. Hep birlikte hedeflerimize ulaşacağız" dedi. 

Kartal'da para krizi 
BEŞİKTAŞ yönetiminin yerli futbolculara verilecek parada indirime gitmesi krize neden oldu. Önceki anlaşma gereği transfer ücretlerinin yarısını garanti, yarısını maç başına alan futbolculara ödemelerin yüzde 30'u garanti yüzde 70'i maç başına çevrildi. Yabancılarda durum değişmezken yerli oyuncular alınan yeni karara tepki gösterdi. 

PAF'a 8 gol 


İki ayrı takım 
BEŞİKTAŞ sabahki idmanının ardından akşam da PAF takımı ile maç yaptı. Ümraniye Nevzat Demir Tesisleri'ndeki mücadeleyi A Takım 8 - 1 kazandı. Teknik Direktör Bosque iki devrede iki ayrı takım denedi. İlk yarısı 4 - 1 kapanan maçta A takımın gollerini Okan Koç 2 , Volkan 2 Sinan, Tümer, Berkant ve Emre Aşık attı. 

Büyük yarış 
PAF takımına karşı sakat olan Tayfur, Sergen, Ronaldo, izinli Ahmed Hassan'ın yanısıra Okan Buruk, İbrahim Toraman, İbrahim Üzülmez ve Ali Güneş oynamadı. Gönderilecek isimlerin belirlenmesine sayılı günler kalması nedeniyle futbolcuların Bosque'nin gözüne girmek için maçta var güçleri ile mücadele ettikleri görüldü. 

Dört kare as 
MİLLİ Takım ile birlikte Uzakdoğu kampına katıldıkları için izinli olan İbrahim Toraman, Ali Güneş, Okan Buruk ve İbrahim Üzülmez, dün Siyah - Beyazlı takımın kampına katıldı. Yeni transferler İbrahim Toraman, Ali Güneş ve Okan Buruk, çalışma öncesinde arkadaşlarıyla da tanıştı. 




</TEXT>
</DOC>
