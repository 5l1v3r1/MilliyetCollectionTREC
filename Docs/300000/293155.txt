<DOC>
<DOCNO> 293155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur07.html </URL>
<DATE> 2004/11/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
KTÜ'de görevli doçent, silahlı saldırıda öldü 
</HEADLINE>
<TEXT>

     
     Enis YILDIRIM TRABZON, DHA 
     

KARADENİZ Teknik Üniversitesi KTÜ Orman Fakültesi Öğretim üyelerinden Doç. Dr. Hicabi Cındık, aralarında alacak borç anlaşmazlığı nedeniyle kavga ettiği Bahtiyar Ceylan tarafından tabancayla öldürüldü. Cinayetten sonra kaçan Bahtiyar Ceylan yakalanırken, öldürülen Doç. Dr. Hicabi Cındık'ın 3 Kasım seçimlerinde de MHP'den Giresun 3'üncü sırada milletvekili adayı olduğu belirtildi. 
     Olay, dün saat 18.00 sıralarında Çömlekçi Mahallesi'nde meydana geldi. Doç. Dr. Hicabi Cındık, bir kafeteryada karşılaştığı Birol ve Bahtiyar Ceylan kardeşlerle aralarındaki alacak- borç anlaşmazlığı nedeniyle tartıştı. Görgü tanıklarının ifadelerine göre tartışmanın büyümesi üzerine Bahtiyar Ceylan, silahını çekip Doç. Dr. Cındık'a doğrultuktan sonra art arda ateşledi. Göğsüne isabet eden kurşunla ağır yaralanan Doç. Dr. Cındık, çevredekiler tarafından KTÜ Tıp Fakültesi Farabi Hastanesi'ne kaldırıldı. Ameliyaa alınan Doç. Dr. Hicabi Cındık, kurtarılamadı. 
     Emniyet Müdürlüğü ekipleri, olaydan sonra kaçan Bahtiyar ve Birol Ceylan kardeşlerin peşine düştü. Kentin giriş ve çıkışları tutulurken, Bahtiyar Ceylan, cinayetten 2 saat sonra Esentepe Mahallesi'nde yolda cinayette kullanılan tabancayla yakalandı. Bunu öğrenen kardeşi Birol Ceylan da tanık olduğunu belirterek Emniyet Müdürlüğü'ne geldi. Birol Ceylan ifadesinin alınmasından sonra serbest bırakıldı. 
     Silahlı saldırıda öldürülen Doç. Dr. Hicabi Cındık'ın geçen yıl Çömlekçi Mahallesi'nde park halindeki otomobili kurşunlanmıştı. 
     
</TEXT>
</DOC>
