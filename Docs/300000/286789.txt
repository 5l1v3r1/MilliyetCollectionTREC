<DOC>
<DOCNO> 286789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/spor/axspo03.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'ın bakımı geldi 
</HEADLINE>
<TEXT>


Galatasaray'da Diyarbakırspor yenilgisi taşları yerinden oynattı. Teknik Direktör Hagi, Milli maç arasında başta forvetler olmak üzere tüm oyuncularını özel programa almaya hazırlanıyor 


Yeniden yapılanma 
SARI - Kırmızılı takımda Akçaabat Sebatspor önünde sergilenen kötü futbolun ardından Diyarbakır deplasmanında alınan yenilgi moralleri alt üst etti. Teknik Direktör Hagi, son iki haftada oyuncularının performansında gözle görülür bir düşüş yaşandığını açıkladı. Rumen teknik adam, Milli maç nedeniyle lige verilen arada oyuncularını adeta bakıma alacak. 

Kriz merkezi forvet 
HAGİ, son iki haftada özellikle pozisyona girmekte zorlanan forvet oyuncularıyla özel çalışmalar yapacak. Rumen teknik adam, Necati'nin Ay - Yıldızlı kadroda yer alacak olması nedeniyle Hakan Şükür, Arif ve Ümit Karan'a ağırlık verecek. Milli Takım aday kadrosuna alınmadığı için moral bozukluğu yaşayan Hakan Şükür'e özel terapi uygulanacak. 

'Son kaybımız olsun' 
SARI - Kırmızılı takımın yıldız isimlerinden Hakan Şükür, Diyarbakırspor karşısında takım olarak istenen performansa ulaşamadıklarını dile getirdi. Yıldız futbolcu, "Lig uzun bir maraton. Önümüzde önemli maçlar var. Milli maç tatilini çok iyi değerlendirip, eski gücümüzü bulacağız. Sadece üç puan kaybettik. Ancak bu bizim son kaybımız olsun" diye konuştu. 

Söz savunmanın 

Tomas'tan itiraf 
GALATASARAYLI futbolcular, Diyarbakırspor karşısında sergilenen futbolun eleştiriyi hak edecek düzeyde olduğunu dile getirdiler. Hırvat yıldız Tomas, kazanmak için gol atmalarının gerektiğini hatırlatıp, "Bırakın gol atmayı biz pozisyon bile bulamadık. Suç sadece forvet oyuncularının değil. Takım olarak kötü bir günümüzdeydik. Beklenen üretkenliği gösteremedik" dedi. 

Tatile çıktılar 
TEKNİK Direktör Hagi, Diyarbakır dönüşü futbolcularına üç gün izin verdi. Rumen çalıştırıcı, "İyi dinlenmenizi istiyorum. Kısa bir süre için futbolu unutun ve keyfinize bakın" dedi. Çalışmalarına salı gününden itibaren yeniden başlayacak olan Sarı - Kırmızılılar, 13 Kasım'da deplasmanda Yunanistan temsilcisi AEK ile özel maç yapacak. 

'Hedeften şaşmadık' 

İKİNCİ Başkanı Turgay Kıran, şampiyonluk iddialarının sürdüğünü açıkladı. Kıran, "Diyarbakırspor yenilgisi bizim adımıza gereksiz bir kayıptı. Ancak hedeften şaşmamıza neden olmadı. Rakibimiz iyi oynadı. Onları kutluyoruz. Bu maç artık geride kaldı. Her takımda zaman zaman düşüş olabilir. Sebat maçında bu yenilginin sinyalleri gelmişti. Takıma güvenimiz tam" dedi. 

Potaya takviye 

BASKETBOLDA sezona kötü başlangıç yapan Galatasaray, kadrosunu güçlendirmek için atağa kalktı. Sarı - Kırmızılılar, son dakikada ABD'li oyuncu Ron Johnson'ı renklerine kattı. Long Beach State Üniversitesi mezunu Johnson'un, 24 yaşında ve 1.83 boyunda olduğu açıklandı. Menajer Turabi Genç, "Maddi sıkıntılar ve uyum sorununu aşmaya çalışıyoruz" dedi. 


</TEXT>
</DOC>
