<DOC>
<DOCNO> 256911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur42.html </URL>
<DATE> 2004/07/20/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Çorum Devlet Hastanesi'nde "bıçak parası"na suçüstü .. 
</HEADLINE>
<TEXT>

     Çorum Devlet Hastanesi'nde görevli bir doktor, hastasından ''bıçak parası' aldığı iddiasıyla gözaltına alındı. 
     AA muhabirinin aldığı bilgiye göre, Çorum'da yaşayan Bektaş Atmaca, bir süre önce eşi Canan Atmaca'yı guatr rahatsızlığı nedeniyle Devlet Hastanesi'nde görevli Genel Cerrah Dr. S.H'ye ameliyat ettirdi. 
     Atmaca, eşinin ameliyatının ardından dikişleri aldırtmak için S.H'nin kendisinden 'bıçak parası' adı altında 100 milyon lira istediği iddiasıyla Cumhuriyet Savcılığı'na şikayette bulundu. 
     Savcılığın durumu polise bildirmesi üzerine Bektaş Atmaca'ya önceden seri numaraları alınmış, 100 milyon lira para verilerek Dr. S.H'nin Gazi Caddesi'nde bulunan muayenehanesine gönderildi. Atmaca, muayenehanede eşinin boğazındaki dikişleri aldırdıktan sonra Dr. S.H'ye 100 milyon lirayı vererek, bulunduğu yerden ayrıldı. 
     Atmaca çiftinin muayenehaneden ayrılmasının ardından polis tarafından yapılan baskında, S.H'nin üzerinde seri numaraları önceden alınmış 100 milyon lira ele geçirildi. 
     Gözaltına alınan S.H'nin, emniyetteki işlemlerinin ardından adli makamlara sevk edileceği kaydedildi. 
     
</TEXT>
</DOC>
