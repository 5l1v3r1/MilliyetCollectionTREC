<DOC>
<DOCNO> 284830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun23.html </URL>
<DATE> 2004/10/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Kardeşi yazdı İşte Schröder sırları 
</HEADLINE>
<TEXT>

     Almanya Başbakanı Gerhard Schröder'in kardeşi Lothar Vosseler, 7 Aralık'ta piyasaya çıkacak ''Der Kanzler, leider mein Bruder und ich'' Başbakan, maalesef kardeşim ve ben adlı kitabında, Schröder'in eskiden beri kendisinden daha kurnaz olduğunu yazdı. 
     Vosseler kitabında, Schröder ile bir çiftlik evinde geçen gençlik yıllarına geniş yer vererek, kendisinin o zamanlar erken uyandığını, uykuyu çok sevdiğini belirttiği ağabeyi Schröder'i daha sonra kaldırdığını anlattı. 
     Lothar Vosseler, ''Sabah kahvaltılarında en iyi sosisleri kapabilmek için kavga ederdik. Kavgaların çoğunu Gerhard kazanırdı. Gerhard eskiden beri kurnazdı, ne istediğini bilir ve yapardı'' ifadesini kullandı. 
     Çiftlik evlerinin çok mütevazı olduğunu, kendi odalarında gıcırdayan iki tahta yatağın yanı sıra iki sandalyenin bulunduğunu belirten Vosseler, odalarında başka mobilya ve bir dolabın bile olmadığını, tuvaletin, çiftlik evlerinin çoğunda olduğu gibi dışarıda olduğunu kaydetti. 
     Vosseler, Schröder ile çiftlikteki yaşantısını şu sözlerle anlattı ''Çiftçi kadınlar lezzetli meyve ve sebze kaynatır, daha sonra da bunları soğusun diye bardaklar içinde pencere kenarına koyarlardı. Bu ikimizin olduğu yerlerde büyük bir hataydı. Hemen gider ve bu bardakları alırdık. Ancak Gerhard genelde etrafı kollar ve benim ganimetle gelmemi beklerdi.'' Sosyal Demokrat Parti SPD üyesi olan ağabeyi Schröder'in gençliğinde Hür Demokrat Parti'ye FDP sempati duyduğunu belirten Vosseler, ''Gerhard önceleri yoğun şekilde FDP'nin gençlik koluyla flört etti'' dedi. 
     Vosseler'in kitabından alıntıların yayımlanacağı haftalık ''Bürgertrichter'' adlı ''kağıt mendil gazete'' de 5 Kasım'dan itibaren piyasaya çıkacak. 
     Başbakan Schröder'in annesi Erika, Schröder'in babası Fritz Schröder'in İkinci Dünya Savaşı sırasında Romanya'da ölmesinden sonra Paul Vosseler ile ikinci evliliğini yapmıştı. 
     
</TEXT>
</DOC>
