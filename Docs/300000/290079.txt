<DOC>
<DOCNO> 290079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun06.html </URL>
<DATE> 2004/11/19/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Bush Clinton yaratıcı ve şefkatli bir adam... 
</HEADLINE>
<TEXT>

     Eski ABD Başkanı Bill Clinton adına memleketi Arkansas eyaletinin Little Rock kentinde açılan kütüphane için düzenlenen törene katılan şimdiki ve eski başkanlar, Clinton'a övgü yağdırdı. 
     ABD Başkanı George W. Bush, ''Yıllar geçtikçe Bill Clinton, iyi bir siyasetçi olmanın çok daha ötesinde özellikleri bulunduğunu gösterdi. Clinton, yaratıcı ve şefkatli bir adam'' dedi. 
     1992 seçiminde Clinton'a yenilen, şimdiki başkanın babası ve eski başkan George H. W. Bush da Clinton'ın kampanya yeteneklerini överek, şakayla karışık, ''onun bu başarısından nefret ettim'' diye konuştu. 
     Clinton gibi demokrat eski bir başkan Jimmy Carter da Clinton'ı ileri görüş, bilgelik ve kararlılığa sahip bir politikacı olarak nitelendirerek, ''O, insanlara sınırlarını aşarak büyük hedeflere yönelme ilhamı veren bir liderdi'' dedi. 
     Clinton da konuşmasında, 2 Kasım seçiminde doruğa çıkan Amerikan toplumundaki bölünmüşlükten hayalkırıklığı duyduğunu belirterek, ''Acaba ben, iki adayı da beğenen tek kişi miyim diye düşünüyorum. Bir araya gelirsek daha büyük işler başarabiliriz. Aramızdaki farklar önemli, ancak paylaştığımız ortak insanlık daha önemli'' dedi. 
     Clinton'ın sekiz yıllık başkanlık dönemindeki gelişmeleri yansıtan belge ve eşyaların sergilendiği cam ve çelikten inşa edilen kütüphane 165 milyon dolara mal olurken, açılış törenine 30 bin davetli katıldı. 
     Kütüphanede Monica Lewinsky skandalına ilişkin bir bölüm de bulunuyor. Ancak bu bölümde, Clinton'ın görevden alınması için yoğun çaba gösteren Cumhuriyetçi Parti yetkililerine yöneltilen eleştirilere ilişkin belgeler ağırlık taşıyor. 
     
</TEXT>
</DOC>
