<DOC>
<DOCNO> 259873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/ydilmen.html </URL>
<DATE> 2004/08/02/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Zor adam Hooijdonk 
</HEADLINE>
<TEXT>



Fenerbahçe, ligin başlamasına beş gün kala çok zorlu bir takımla, gücünü ölçme fırsatı buldu. Nur içinde yatsın, Türk futboluna, İzmir futboluna büyük hizmetleri bulunan Piriştina anısına düzenlenen maç, Ege'deki Fenerbahçeliler için de bir fırsat oldu. Çünkü takımlarını Eğer ceza almazsa bir daha göremeyeceklerdi. 
Sarı - Lacivertliler, Almanya'daki ilk hazırlık maçında da, son Juventus karşılaşmasında da aynı savunma düzeniyle oynadı. Volkan kalede, defansta Önder, Luciano, Servet ve Fabiano ile işe başladı, aynı dörtlüyü sahaya sürdü. Daum'un bence bu ısrarı doğruydu. Çünkü, geçen yılki dörtlü savunmadan üçü artık yoktu. Birbirlerine alışmaları açısından amatör takıma da, Juventus'a karşı da aynı defansı oynattı. 
Fenerbahçe bu yıl da belli ki, aynı sistemle oynayacak. Alex ile bu sistem değişir mi bilemem. Ancak göze hoş gelen futbol fazla beklenmesin. 
İki ön liberoya çok yük biniyor. Belki defansından dönen topları alıyorlar ama, hücumdan dönenleri alma şansları olmuyor, dolayısıyla rakip kim olursa olsun, oyunu rakip alana yıkamıyor. 
Juventus, hazırlık maçı olmasına rağmen maçı ciddiye aldı. Fenerbahçe'ye karşılaşma boyunca hemen hemen hiç pozisyon vermedi. İlk gol de zaten duran toptan yani frikikten, o da Juventuslu oyuncuya çarparak geldi. İkincisi ise penaltıdan geldi. Bunun dışında Fenerbahçe'ye karşı hem daha organize görüntü verdiler, hem de daha fazla pozisyon buldular. 
Bu oyun sisteminde Tuncay ve Serhat ne kadar iyi olursa olsun, elleri kelepçeli yazar gibiler. 
Maçın başlarında Luciano'nun pozisyonu, penaltı ve kırmızı karttı. Fenerbahçe, normal şartlarda 10 kişi kalır ve zorlanırdı. Ama özel maçın verdiği esneklikten olsa gerek buna göz yumuldu. 
Van Hooijdonk, bir antrenör için çok zor bir oyuncu. Fizik olarak şu anda hazır değil belki... Ama en hazır olduğu dönemde de hep idareli oynuyor. Antrenör ona nasıl sabrediyor derken, bir tane gol yapıyor, hocasının kafasını allak bullak ediyor. Şu bir gerçek ki, Van Hooijdonk'un fizik olarak daha da iyi duruma gelmesi lazım. 
Ancak ne olursa olsun, Fenerbahçe, hem Şampiyonlar Ligi hem lig öncesinde galip gelerek, işinin gereğini yaptığını gösterdi. 



</TEXT>
</DOC>
