<DOC>
<DOCNO> 296060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas25.html </URL>
<DATE> 2004/12/08/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Uzakdoğu filmleri Hollywood'a karşı... 
</HEADLINE>
<TEXT>

     Son yıllarda Hollywood filmlerinin en önemli rakibi olan Uzakdoğu filmleri Ankara ve İstanbul'da sinemaseverleri selamlayacak. Uzakdoğu Kültür Merkezi'nce düzenlenen 7.Uluslararası Uzakdoğu Film Festivali, 10-17 Aralık'ta Ankara'da, 20-29 Aralık tarihleri arasında da İstanbul'da izleyici karşısına çıkacak. 
     Uzakdoğu Film Festivali, Büyük Tiyatro'da düzenlenen basın toplantısıyla tanıtıldı. Toplantıda konuşan Uzakdoğu Kültür Merkezi ve Festival Başkanı Taha Feyizli, Türkiye ile Uzakdoğu arasında en önemli kültür köprüsünün sinema olduğunu söyledi. 
     Festivalin her geçen gün seyircisinin arttığını anlatan Feyizli, Avrupa Sineması'nın da sıkıntılı günler geçirdiği bu dönemde Asya filmlerinin festivallerde tüm ödülleri topladığını ve önemli gişe hasılatlarına imza attığını ifade etti. 
     Türk sinema seyircisinin festival kapsamında dünya sinemasının bu parlayan yıldızının seçkin örnekleriyle tanışma olanağını yakalayacağını belirten Feyizli, ''Bugüne kadar Uzakdoğu sineması denildiğinde vurdulu kırdılı, karate, tekvando ağırlıklı filmler anlaşılıyordu. Uzun zaman boyunca Türk seyircisi böyle tanıdı. Ancak, şimdi ışığın doğudan yükseldiği bu coğrafyanın yarattığı sinemanın çarpıcı, renkli örnekleri sunuluyor'' dedi. 
     
     ''MATRIX'İ YILLAR ÖNCE YARATTILAR'' 
     Keanu Reeves'in başrolünü üstlendiği gişe rekortmeni ''Matrix'' serisine benzer örneklerin Asya sinemasında yaratıldığını belirten Feyizli, ''Asya sineması çok önce Matrix gibi filmleri hayata geçirdi. Yıllar sonra yapılan Matrix gişe rekorları kırdı'' diye konuştu. 
     Hindistan'ın aşk, melodram ve müzikle örülü ''Bollywood'' olarak adlandırılan film sektörünün bu yıl 100. yılını kutladığını ifade eden Taha Feyizli, ''Bombay'da yılda 1000'e yakın film çekiliyor. Bu filmleri Türk seyircisi de festivalde görme fırsatını yakalayacak'' dedi. 
     Festivalde Cengiz Han'ın yaşamını anlatan iki filmin de sunulacağını anlatan Feyizli, en büyük arzusunun bir gün Türk Sineması'nın da Cengiz Han'ın hayatını filme aktarması olduğunu sözlerine ekledi. 
     
     FESTİVALDE NELER VAR 
     Asya Sineması'nın seçkin örneklerine yer verilecek festival kapsamında 40'a yakın film izleyiciye sunulacak. 
     Çin, Hindistan, Tayvan, Filipinler, Hong Kong, Japonya, Vietnam, Güney Kore, Özbekistan, Kazakistan ve Endonezya filmlerinin sinemaseverlerle buluşacağı festivalde yapımlar, 35mm ve DVD formatla Türkçe ve İngilizce altyazılı olarak gösterilecek. 
     Ankara'da Türk-İngiliz Kültür Derneği ve Kavaklıdere Sineması, İstanbul'da Bilgi Üniversitesi ve Atatürk Kültür Merkezi'nde gerçekleştirilecek gösterimlerde izleyici bazı filmleri ilk kez izleme fırsatını yakalayacak. 
     Festivalin altın sponsorluğunu THY, resmi sponsorluğunu Dışişleri Bakanlığı, TRT ile Kültür ve Turizm Bakanlığı, kurumsal sponsorluğunu Devlet Tiyatroları, TR-Net ile Aras Kargo, medya sponsorluğunu ise TV-8, Açık Radyo, Radyo ODTÜ, mybilet.com, Coşkun Kırtasiye, Radikal, Zaman ve Cumhuriyet gazeteleri ile Ankara Kültür-Sanat Haritası üstlendi. 
     Festival, 10 Aralık'ta Zhang Yimou'nun ''Wo De Fu Qin Mu Qin-The Road Home'' adlı 1999 Çin yapımı filmiyle açılacak. 
     Festivalin ''Sinema Sinema'' adlı bölümünde Çin'den Kim Ki-Duk'un ''Samaria'', Tayvan'dan Tsai Ming Liang'ın ''Ch'ing Shaonien Na Cha-Rebels of the Neon God'', Güney Kore'den Ee Jeong-Hyang'ın ''Jibeuro-The Way Home'', Yong-Kyun Bae'nin ''Why has Bodhi-Dharma Left for the East '' ve Jeong Heung-Sun'un ''Gamunui Yeonggwang-Marrying the Mafia'', Kazakistan'dan Uldjan Koldauva'nın ''Taukymet'' ve ''Sagynsh-Nostalgia'', Hindistan'dan Adoor Gopalakrishnan'ın ''Mukhamukham-Face to Face'' ve Kamal Amrohi'nin ''Pakeezah-The Pure Heart'', Endonezya'dan Nia DiNata'nın ''Arisan '' ve Vietnam'dan Tran Anh Hung'un ''Xich Lo-Bisikletçi'' adlı filmleri gösterilecek. 
     
     ÇİN FİLMLERİ 
     Festivalin ''Ülke Sineması'' bölümünde Çin filmleri seyirci karşısına çıkacak. 
     Bu kapsamda Wang Hengli'nin ''Dagon Boat Regetta-Ejder Kayığı'', Sun Zhou'nun ''Breaking the Silence-Güzel Annem'', Qi Jian'ın ''Baseball Boys-Beyzbolcu Çocuklar'' ve Chen Kaige'nin ''He Ni Zai Yi Qi-Together'' adlı filmleri gösterilecek. 
     ''Retrospektifler'' adlı bölünde Çin'den Xie Fei'nin ''A Mongolian Tale'', ''Song of Tibet'' ve ''Women Sesame Oil Maker'' ile Özbekistan'dan Yusuf Razykov'un ''Voiz-Orator'', ''O'rtok Boykenzhyaev Comrade Boykenzhyaev'' ve ''Dilhiroj Man's Dance'', Japonya'dan Hayao Miyazaki'nin ''Sen to Chihiro no Kamikakushi Sprited Away'', ''Majo no Takkyubin-Kiki's Delivery Service'' ve ''Tenku No Shiro Rapyuta-Castle in the Sky'' adlı yapımları seyirci karşısına çıkacak. 
     ''Ustalar Saygı'' bölümünde Hong Kong'dan Stanley Kwan'dan ''Lan Yu'', ''Yuen Ling-Yuk-The Actress'' ve ''Yin ji Kau-Rouge'', Japonya'dan Shohei Imamura'nın ''Akai Hashi No Shita No Nurui Mizu-Warm Water under a Red Bridge'', ''Kanzo Sensei-Dr Akagi'' ve ''Unagi-The Eel'' adlı filmleri gösterilecek. 
     ''Uzakdoğu Korkunun Coğrafyası'' adlı bölümde çeşitli ustaların imzalarını taşıyan gerilim filmleri seyirciyle buluşacak. 
     Festivalin ''Batı ve Doğu'nun Gözüyle Cengiz Han'' adlı bölümünde ise Henry Levin'in 1965 Almanya-Yugoslavya-ABD ortak yapımı ''Genghis Khan'' ve Çinli yönetmenler Sai Fu ve Lisi Mai'nin ''Genghis Han'' adlı filmleri gösterilecek. 
     
</TEXT>
</DOC>
