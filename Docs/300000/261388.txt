<DOC>
<DOCNO> 261388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo08.html </URL>
<DATE> 2004/08/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
"12 Dev Adam", "Rüya Takım"a karşı... 
</HEADLINE>
<TEXT>

     A Milli Erkek Basketbol Takımı, ABD milli takımı ile yarın İstanbul'da özel maçta karşı karşıya gelecek. 
     ''12 Dev Adam'' ile ''Rüya Takım''ı karşı karşıya getirecek maç Abdi İpekçi Spor Salonu'nda saat 21.00'de başlayacak. 
     İki ülke milli takımları 10 Ağustos Salı günü Abdi İpekçi Spor Salonu'nda saat 20.00'da bir kez daha karşılaşacak. 
     Bugün öğle saatlerinde İstanbul'a gelecek Amerikan Profesyonel Basketbol Ligi NBA oyuncularından kurulu ABD Milli Takımı'nın, saat 16.30'da yapması planlanan idmanının, oyuncuların yorgun olması nedeniyle iptal edildiği açıklandı. 
     
     ABD MİLLİ TAKIMI 
     NBA oyuncularından kurulu ABD Milli Takımı'nda birçok yıldız oyuncu bulunuyor. 
     Geçen sezon NBA'de Detroit Pistons'ı şampiyonluğa taşıyan antrenör Larry Brown'ın başında bulunduğu ''Rüya Takım''ın kadrosunda şu oyuncular yer alıyor 
     Allen Iverson, Stephon Marbury, Dwayne Wade, Carlos Boozer, Carmelo Anthony, LeBron James, Emeka Okafor, Shawn Marion, Amare Stoudamire, Tim Duncan, Lamar Odom, Richard Jefferson. 
     
     OLAĞANÜSTÜ GÜVENLİK ÖNLEMLERİ 
     A Milli Erkek Basketbol Takımı'nın, ABD Milli Takımı ile yapacağı hazırlık maçlarında, olağanüstü güvenlik önlemleri alınacak. 
     Maçın en uygun koşularda izlenmesini amaçlayan önlemler kapsamında, maçların oynanacağı Abdi İpekçi Spor Salonu'nun otoparkına, güvenlik, görevli, basın mensupları ve protokola ait özel giriş kartına sahip kişiler dışındakilerin araçları alınmayacak. Diğer araçlar, tesis yakınlarındaki Kazlıçeşme otopark alanına yönlendirilecek. 
     Bu arada, salonun çevresi bariyerlerle çevrilerek, ikinci bir emniyet hattı oluşturuluyor. Bileti olmayanların, bu hattın ilerisine geçişlerine izin verilmeyecek. Seyirci geçişleri için 4 kapı oluşturulurken, tüm seyirciler bu kapılarda dedektörlerden geçecek. Geçişlerde akış yavaşlayabileceğinden, izleyicilerin maçın başlama saatinden en az 2 saat önce tesislerde bulunmaları önerildi. 
     Türkiye-ABD maçları için salona cam, metal, plastik ya da öteki tipte şişelerin, meşale, yanıcı ekipman, patlayıcı madde, her türlü silah ve tehlikeli nesnelerin, video kayıt cihazı, kamera, her türlü yiyecek ve gıda ürünlerinin sokulmasına izin verilmeyecek. 
     Giriş kapılarında biletler optik olarak iptal edileceğinden, içeri giren seyircilerin, salonu terk etmeleri halinde tekrar giriş yapamayacakları, maç biletlerinin de karşılaşma sonuna kadar korunması gerektiği ifade edildi. 
     Öte yandan, tesis içinde düzeni sağlamak ve diğer izleyicilerin maçları en uygun ortamda seyredebilmeleri amacıyla, biletinde yazan yerde oturmayan ve bu konuda ilgili personelle tartışanların, maçları ayakta, merdivenlerde veya koridorlarda oturarak izlemeye çalışanların, salon içinde ve dışında reklam ve pazarlama amaçlı aktivitelerde bulunan, tanıtım veya ticari amaçlı kampanya yapanların salon dışına çıkarılacakları uyarısında bulunuldu. 
     
     MAÇ BİLETLERİ 
     Milli takımın, ABD ile yapacağı hazırlık maçlarının bilet satışları da sürüyor. 
     İki takım arasında yapılacak maçları izlemek isteyen taraftarlar, her maç için A Kategori biletlerini 105 milyon, B Kategori biletlerini 80 milyon, C Kategori biletlerini 65 milyon, D Kategori biletlerini 45 milyon ve E Kategori biletlerini de 30 milyon liraya Biletix gişelerindren alabilecekler. 
     
</TEXT>
</DOC>
