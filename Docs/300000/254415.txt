<DOC>
<DOCNO> 254415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo14.html </URL>
<DATE> 2004/07/10/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Celal Doğan Gaziantepspor'un şirketleşmesinin zamanı geldi... 
</HEADLINE>
<TEXT>

     Gaziantepspor Kulübü Başkanı Celal Doğan, Gaziantepspor'un şirketleşmesinin zamanının geldiğini, bu yönde hazırlık çalışması başlatacaklarını söyledi. 
     Doğan, başkanlığa yeniden seçildiği Gaziantepspor Olağanüstü Kongresi'nde yaptığı konuşmada, önceki dönemlerde kulüpte yöneticilik yapanların kulübe yeterince destek olmadıklarını savundu. 
     Gaziantepspor'un bugünkü konumuna kendisi futbolcu üreterek ve isabetli transferler yaparak geldiğine kaydederek, şöyle konuştu 
     ''Gaziantepspor'un 2004-2005 yılı bütçesi 10 trilyon liradır. Yani yeni sezon için Gaziantepspor'a 10 trilyon lira lazım. Bu paranın bulunamaması demek Gaziantepspor'un yolundan geri kalması demektir. 
     Artık Gaziantepspor için de şirketleşmenin zamanı geldi. Ben buna inanıyorum ve seçilecek yönetici arkadaşlardan bu konuda hazırlıkları yapmalarını istiyorum.'' Gaziantepspor'u ayakta tutmak için bütün yolları deneyeceklerini ifade eden Doğan, Gaziantepspor'un ligden düşmesi halinde ''Gaziantep kentinin de küme düşeceğinin'' gözardı edilmemesi gerektiğini vurguladı. 
     
     SANAYİCİLERE ELEŞTİR 
     Doğan, kimilerinin Gaziantepspor'u dünya takımı yapacaklarına ilişkin iddialar ortaya attıklarını belirterek, ''Siz onu benim külahıma anlatırsınız. Ben bunun sahada yapılmasını isterim, palavra olarak istemem'' diye konuştu. 
     Gaziantepspor'a geçmişte yönetici olarak hizmet edenlerin kulüp için verdikleri paranın bir ayakkabı boyacısının verebileceği para kadar dahi olmadığını öne süren Doğan, şunları anlattı 
     ''Bu işe yüreği futbol sevgisiyle dolu bir avuç vatandaş ve esnaf sahip çıkıyor. Bakın burada, bu salonda doğru dürüst sanayici göremiyorum. Belediye başkanı değilim diye değil ben belediye başkanı iken de böyleydi. İnsanların kıblesi ve kabesi para olunca diğer şeyler bir anlam ifade etmiyor. 
     Gaziantepspor iyi bir durumda ve gelin bu takıma sahip çıkın. Gaziantepspor elinizdeyken sahip çıkın. Yarın bu takım giderse çok ah ve vah edersiniz. Bakın Bursaspor 17,5 trilyon lira resmi bütçeyle Süper Lig'den küme düştü.'' 
     
     TÜRK FUTBOLUNU BEKLEYEN TEHLİKE 
     Doğan, konuşmasının sonunda Türk futbolcunu ciddi tehlikelerin beklediğine dikkati çekti, önlem alınmasını istedi. 
     Şike, hatır şikesi, statların soyunma odalarının kapılarında, yollarında yaşanan saldırılar ve tehditlerin görmemezlikten ve duymamazlıktan gelinemeyeceğini ifade eden Doğan, ''Kabul edelim ya da etmeyelim Türk futbolunu çok ciddi tehlikeler bekliyor'' dedi. 
     Doğan, ''yeraltı güçlerinin'' Türk futbolunu yeni rant kapısı olarak görmeye başladıklarını, önlem alınmadığı takdirde bu güçlerin Türk futboluna etkisinin artacağını ifade etti. Doğan, bu bu tehlikenin ortadan kaldırılmasında Türkiye Futbol Federasyonu, Türkiye Büyük Millet Meclisi ve Hükümete görev düştüğünü bildirdi. 
     Gaziantep Ticaret Odası Salonu'nda yapılan olaganüstü kongre de 271 üyeden 107'si katıldı. Tek listenin oylandığı kongrede yönetim kurulu üyeliklerine Asım Atmaz, Surur Aydın, Bahattin Bozgeyik, Adil Çatuk, Beşir Demircioğlu, Ahmet Göymen, Cemal Kadooğlu, Yusuf Kaplan, Halil Kızıl, Cahit Kuyucu, Bülent Mamatoğlu, Hanifi Özhan, Ali Sezgin, Ömer Şahin, Ahmet Şireci, Mustafa Bayer ve Mehmet Özsayacı seçildi. 
     
</TEXT>
</DOC>
