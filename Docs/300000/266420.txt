<DOC>
<DOCNO> 266420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/guncel/axgun02.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Davetiyede sansür 
</HEADLINE>
<TEXT>


41. kez kapılarını halka açan Balıkesir Milli Fuarı'nın davetiyesinde kullanılan saat kulesi fotoğrafında saatin 09.05'i göstermesi dikkat çekti. CHP İl Başkanı, AKP'li belediyeyi suçladı 

HİLMİ DUYAR Balıkesir DHA 

Balıkesir 6 Eylül Milli Fuarı'nın davetiyelerinde, Atatürk anıtı yerine saat kulesi fotoğrafının kullanılması ve saatin 09.05'i göstermesi tepki çekti. AKP'li belediyeyi suçlayan CHP İl Başkanı Münir Balkanlı, davetiyenin art niyet taşıdığını öne sürdü. Belediye Başkan Yardımcısı İlyas Kapısız ise, "Zorlamayla bir şey çıkarıyorlar" dedi. 41. kez kapılarını halka açan fuar için hazırlanan davetiyede, Atatürk Parkı'nın havadan çekilmiş fotoğrafı üzerine, kentin simge yapıları Belediye Sarayı, Zağanos Paşa Camii, Yeni Otopark, Saat Kulesi'yle Belediye Başkanı Sabri Uğur'un fotoğrafları yerleştirildi. Ancak Saat Kulesi fotoğrafının Atatürk anıtını kapatması tartışma yarattı. 

'Büyük rastlantı ' 
CHP İl Başkanı Münir Balkanlı "AKP, iktidar olduğu günden beri cumhuriyetin temel değerlerini yok sayıyor. Her seferinde cumhuriyet kurumlarına ve değerlerine karşı üç adım atıp, tepkilere göre iki adım geri çekilerek hedeflerine ulaşmaya çalışıyor" dedi. Uğur'un, Atatürk Parkı'nda üstü kapatılacak tek ayrıntı olarak havuzu, tenis kortunu, stadyumu, park restoranı değil, Atatürk anıtını gördüğünü savunan Balkanlı, "Hem de büyük bir rastlantı, saat 09.05'i gösteriyor. Yani Büyük Önderimiz'in aramızdan ayrılış saatini" diye konuştu. 

'En çok sahip çıkan biziz' 
Davetiyenin birkaç fotoğrafla yapıldığını kaydeden Belediye Başkanı Uğur, şöyle konuştu "Burada Atatürk'ü bulmak müneccimlik. Zorlamayla bir şey çıkarıyorlar. Değişik düşünürsen, değişik şeyler bulursun. Atatürk'ü en çok seven biziz. En çok sahip çıkan da biziz. O zaman, havuzun dibinde belediye binasının işi ne. Günde iki kez saat dokuzu beş geçiyor. Biz dedikodulara değil, Balıkesir'e hizmet vermeye bakıyoruz." 


</TEXT>
</DOC>
