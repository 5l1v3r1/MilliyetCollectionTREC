<DOC>
<DOCNO> 254928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/ekonomi/eko00.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolara yatırım yapmayı düşünmenin zamanı mı 
</HEADLINE>
<TEXT>


Kısa vadede dövizi etkileyebilecek pozitif faktörler kadar negatif faktörler de var. Bu nedenle hane halklarının döviz tasarruflarını artırması da iç faizlerin yüksekliği dikkate alınırsa anlamlı gözükmüyor. Şirketlerin döviz pozisyonunu açması da riskli 

Dolar nereye gidiyor - 2 
Faik Öztrak 

Türk ekonomisi 2001 yılının şubat ayında serbest dalgalanan kur sistemine geçtiğinde bu oldukça ciddi tartışmalara yol açmıştı. Bu dönemde Türk lirasının yabancı paralar ve özellikle ABD doları karşısındaki değeri en çok tartışılan konuların başında geliyordu. 2003 yılında dünya piyasalarında artan likidite, yatırımcıların risk iştahının sermaye hareketlerini gelişmekte olan ülkelere yönlendirmesi ve son dönemde ABD para politikasıyla ilgili değişiklik beklentileri ile bu durumun bir ölçüde tersine dönmesi, bize benzer ülkelerde döviz kurlarıyla ilgili tartışmaları canlandırdı. 
Bizim gibi uluslararası sermaye hareketlerini serbest bırakmış ekonomilerde kısa vadede yabancı paraların değerini sermaye akımları belirler. Yabancı yatırımcıların risk iştahı ve ülkeyle ilgili risk algılamalarındaki değişmeler yüksek borçlu gelişmekte olan ekonomilerde kısa vadede döviz kurlarının rekabetin gerektirdiğinin üstünde dalgalanmalarına neden olabilir. 
2003 yılında uluslararası piyasalarda yaşanan likidite bolluğu bizim gibi ülkelere uluslararası sermayenin hızla yönelmesine neden olmuştur. Ancak nisan ayından itibaren ABD nin para politikalarını sıkılaştırma beklentisi bu yönelişi yavaşlatmıştır. 

Paranın bir kısmı dönebilir 
Üstteki grafikte yer alan reel efektif kurdaki gelişmeler ile kısa vadeli sermaye hareketleri arasında bir ilişki olduğunu göstermektedir. 
Sermaye hareketlerine bağlı olarak 2003 yılının ikinci yarısından itibaren TL'nin yabancı paralar karşısında hızla değer kazanımının son üç ay içinde tersine döndüğü dikkati çekmektedir. Nisan ayından bu yana uluslararası piyasaların risk iştahını kısan FED'in faiz yükseltme beklentisi nihayet haziran sonunda gerçekleşmiştir. Ancak yapılan açıklamalar sene sonuna kadar gerçekleşecek artışların beklenenden daha yavaş olacağına işaret etmektedir. Bu nedenle de yükselen piyasalardan çıkan sermayenin bir kısmı geri dönebilecektir. Bu durum Türkiye'de son üç ayda gözlenen TL üzerindeki değer kaybı baskısını zayıflatabilecektir. 
Ancak son haftada Rusya da yaşanan iki önemli gelişme yakından izlenmelidir. Petrol şirketi Yukos'un yaşadığı sorunların ham petrol arzı ve dünya petrol fiyatları üzerindeki etkisi yanında bankacılık sektöründe yaşanan sıkıntının derinleşme ve yükselen piyasalara bulaşma riski hem ticaret hadlerindeki bozulma, hem de kısa vadeli sermaye çıkışı yoluyla döviz kurları üzerinde yukarı doğru baskı yaratabilecektir. 
Kısa vadeli sermaye hareketlerinin neden olduğu TL'nin değerindeki artışın ekonominin rekabet gücü üzerindeki etkisi de kurun mevcut seviyesinin sürdürülebilirliği konusunda belirleyici olmaktadır. 

Rekabet gücü kaybı var 
Ortadaki grafikte bir birimlik üretim için gerekli dolar cinsinden ücret maliyetinde 2003 yılında yaşanan hızlı artış dikkat çekiyor. Oysa 2003 yılında işgücü verimliliği ortalama yüzde 7.6 artmış, TL cinsinden reel ücretler gerilemiş. Bu durum ekonomide 2003 yılında kura bağlı olarak bir yıl öncesine göre hızlı bir rekabet gücü kaybı yaşandığını gösteriyor. 
Ancak doların euro karşısında değer kaybetmesi ticaret hadlerini lehimize çevirdiğinden ihracat yapan sektörler bu durumdan daha az etkileniyorlar. Nitekim 2003 yılında ithalat fiyatları ortalama yüzde 7.3 artarken ihracat fiyatları yüzde 10.4 artıyor. Buna rağmen 2003 yılının son çeyreğinden itibaren dış ticaret ve cari işlemler açıklarında nisan ayına kadar hızlı artışlar görülüyor. Bu dönemde ihracatta oldukça yüksek artışlar kaydedilmesine rağmen bu, ithalattaki hızlı artışları telafi etmekte yetersiz kalıyor. Dış tasarruflarla desteklenen iç talebe dayalı hızlı büyüme ile rekabet gücü üzerindeki kur baskısı, dış ticaret ve cari açıklardaki artışın arkasında yatan temel nedenler. 

Uzun dönemde TL değerlenecek Nisan ayından itibaren TL'de gözlenen değer kaybının ve mayıs ayında alınmaya başlanan, tüketici kredileri ve dolaylı vergilerle ilgili düzenlemeler gibi, talebi kısıcı tedbirlerin yılın ikinci üç ayında ithalat artışı ve dış ticaret açıkları üzerinde etkili olması bekleniyor. 
Ayrıca önümüzdeki sezonda turizm gelirlerinde tahminlerin üzerinde bir artış öngörülüyor. Her iki gelişmenin de cari açıkta yılın ilk dört ayında gözlenen artışı yavaşlatması bekleniyor. Bu gelişmeler cari işlemler dengesinden gelen döviz arzını kısıcı baskıyı hafifletebilecek gibi görünüyor. 
Ancak cari açık ve kısa vadeli sermaye girişlerindeki artışların sürmesi, IMF ile uzlaşmanın gecikmesi, ekonomi politikalarında geri dönüşler ve AB ile katılım müzakerelerinin başlamasına ilişkin iniş ve çıkışlar yatırımcıların Türkiye'yle ilgili risk algılamalarını artırabilecek faktörler. Sermaye hareketlerinden gelecek döviz arzını kısarak, kur üzerinde baskı yaratabilecek bu faktörlerin varlığını da unutmamak gerekiyor. 

Reel faizler halen yüksek 
Nitekim enflasyondaki gerilemeye rağmen içeride reel faizlerin oldukça yüksek seviyede kalması bir ölçüde piyasaların kurla ilgili risk algılamalarını da içeriyor. Yaz aylarında beklenen döviz girişleriyle birlikte yukarıda saydığım içerideki risk faktörlerini azaltacak politikalara ağırlık verilmesi ve önümüzdeki üç yılı kapsayacak programın popülist yaklaşımlardan arındırılarak gerçekçi politikalara dayandığına kamuoyunun ikna edilmesi, yılın son çeyreğinde oldukça rahatlatıcı olacaktır. 
Yukarıdaki gelişmeleri birlikte ele aldığımızda kısa vadede kuru etkileyebilecek pozitif faktörler kadar negatif faktörlerin de olduğu görülüyor. Bu nedenle finans ve şirketler kesiminde döviz pozisyonu açmak riskli olabilir. Hane halklarının döviz cinsinden tasarruflarını artırması da iç faizlerin yüksekliği dikkate alındığında anlamlı gözükmüyor. Hane halkının dövize kayması pozitif faktörlerin de ağır basması halinde oldukça yüksek potansiyel gelir kayıplarına uğramalarına neden olabilir. Bir başka deyişle dalgalı kur rejiminde kısa vadede kurlarla ilgili bir öngörüde bulunmak oldukça güç. Bu da dövizde tek taraflı aşırı spekülasyonu önlüyor. 

Hızlı değerlenme durmalı 
Temel dengeler önümüzdeki dönemde 2003 yılında yaşanan TL'deki hızlı değerlenme sürecinin bir müddet durması gerektiğine işaret ediyor. Bu sürecin devam etmesi risk algılamalarını artıracaktır. 
Ancak uzun dönemde durum biraz farklı. Türkiye son üç yıldır ciddi bir yeniden yapılanma sürecine girmiştir. AB ile müzakerelerin başlaması bu süreci güçlendirecektir. Buna bağlı olarak ekonomide verimlilik artışları devam edecektir. İktisat politikalarında ciddi hatalar yapılmaz ise verimlilik artışları TL'nin kalıcı biçimde uzun dönemde değer kazanmasına yol açacaktır. Aşırı olmamak kaydıyla değerlenen TL, yarattığı rekabet baskısıyla ekonomide yeniden yapılanma sürecini hızlandırarak ataleti önleyecektir. Bu gelişme aynı zamanda fert başına gelirin AB seviyesine yaklaşmasını da hızlandıracaktır. 

YARIN Güngör Uras Dolar 'Ayşe Hanım'ın kafasını karıştırıyor 

</TEXT>
</DOC>
