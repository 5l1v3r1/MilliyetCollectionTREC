<DOC>
<DOCNO> 271643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun32.html </URL>
<DATE> 2004/09/14/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Skandal'da yeni boyut Musul'da da işkence yapılmış 
</HEADLINE>
<TEXT>

     İngiliz avukat Phil Shiner, Amerikan askerlerinin Iraklı esirlere işkence yaptığının ortaya çıktığı Bağdat'taki Ebu Garib Cezaevi örneğinin tek olmadığını, Musul kentinde de tutuklulara kötü muamelede bulunulduğuna ilişkin kanıtları ortaya çıkardığını açıkladı. 
     Avukat Shiner, İngiliz uluslararası haber ajansı Reuters'e, işkence gördüklerini belirten 2 Iraklının açıklamalarını gönderdi. Söz konusu Iraklılar, başları bağlı şekilde çırıl çıplak soyulduklarını, dövüldüklerini, yüksek sesli Batı müziğinin çalınması nedeniyle ''disko'' denilen yerde uzun süren işkence sırasında üzerlerine soğuk su sıkıldığını anlattılar. 
     Iraklılardan biri, 14 yaşındaki bir erkek çocuğun anüsünden kan aktığını gördüğünü belirtirken, diğeri tecavüzle tehdit edildiğini ifade etti. 
     Shiner'ın açıklamalarını gönderdiği Iraklılardan mühendis Heysem El Malla, kendisinin ''disko'' denilen yere götürüldüğünü ve saatlerce elleri kelepçeli ve başı bağlı şekilde tutulduğunu, önce karnına çok sert tekmeler atıldığını, askerlerin botlarıyla ve sopalarla kendisini bayıltıncaya kadar dövdüklerini, ancak başından aşağıya çok soğuk su döktüklerinde ayıldığını söyledi. 
     El Malla, daha sonra diğer tutuklularla birlikte kendilerine küfür edildiğini, zor hareketler yapmaya zorlandıklarını, yere düştüklerinde de dövüldüklerini ya da soğuk su sıkıldığını anlattı. 
     Yerde yatan ve anüsünden kan gelen 14 yaşındaki çocuğun Hama adında bir Kürt olduğunu ifade eden El Malla, askerlerin çocuk hakkında birbirleriyle konuşmalarından, kanamanın çocuğun anüsüne metal madde sokulmasından kaynaklandığının anlaşıldığını kaydetti. 
     Avukat olduğu belirtilen diğer Iraklı Yasir Rubai Said El Kutay da tutuklandığı sırada ''disko'' denilen yere kötü muamele iddialarını araştırmak üzere gittiğini bildirdi. El Kutay da ilk gece gördüğü uygun muamelenin ardından diğer günler kendisinin de ''disko ekibinin'' kötü muamelesine, cinsel tacizine maruz kaldığını anlattı. 
     İngiliz avukat Shiner, Iraklı avukatın alıkonmasının tek nedeninin bu hapishanedeki işkence vakalarıyla ilgili belgeler üzerinde çalışması olduğunu belirtti. 
     Son iddiaların, Musul'da tutuklulara yönelik kötü muamele ve işkence olduğuna ilişkin kamuoyuna yansıyan ilk haberler olduğu tahmin ediliyor. 
     Basra'da da İngiliz askerlerinin tutuklulara kötü muamelede bulunduğu haberleri verilmişti. Avukat Shiner, İngiliz askerlerinin kötü muamelesine maruz kaldığını açıklayan Iraklılar adına dava açmıştı. 
     Reuters ajansı için çalışan 3 Iraklı da, Ocak ayında Felluce kenti yakınında Amerikan askerleri tarafından dövüldüklerini ve cinsel tacize uğradıklarını söylemişlerdi. 
     ABD yönetimi, Bağdat'taki Ebu Garib Cezaevi'nde tutuklulara kötü muamelede bulunulduğunu kabul etmişti. 
     Son iddialara ilişkin, ABD'nin tutuklularla ilgili bir askeri sözcüsü ise kendisinin bunları ilk defa duyduğunu ve şaşırdığını belirterek, ''Musul'daki tesisi ziyaret ettiğini ve orada işlerin iyi yapıldığını gördüğünü'' ifade etti. 
     
</TEXT>
</DOC>
