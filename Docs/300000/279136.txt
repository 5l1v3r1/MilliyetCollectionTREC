<DOC>
<DOCNO> 279136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonsiy07.html </URL>
<DATE> 2004/10/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Baykal, Brüksel toplantısına "Birlikte katılalım" teklifini değerlendirdi 
</HEADLINE>
<TEXT>

     CHP Genel Başkanı Deniz Baykal, ''Türkiye'nin AB'ye üyeliği konusunda herkes üzerine düşeni yapmakla yükümlüdür'' dedi. 
     Baykal, Trabzon'un Maçka İlçesi Belediye Başkanlığı'nı ziyareti sırasında yaptığı konuşmada, Başbakan Recep Tayyip Erdoğan'ın 17 Aralık'ta Türkiye'ye müzakere tarihi verilip, verilmeyeceğinin kararlaştırılacağı Brüksel'deki toplantıya, birlikte katılalım teklifini değerlendirdi. 
     Bu teklife mutlulukla evet dediğini belirten Baykal, ''Bu, birden bire Türkiye'nin gündeminin önemli konusu haline dönüştü. O zaman konuyu bir adım daha ileri götürelim. Türkiye'nin AB'ye üyeliği konusunda herkes üzerine düşeni yapmakla yükümlüdür. Brüksel'e birlikte gitme konusu elbette gerçekleştirilebilecek bir konu. Bu konunun gereklerini yerine getirmemiz lazım'' diye konuştu. 
     Baykal, bu konuda Türkiye'nin öncelikle politikasının ne olduğu ve nasıl olması konusunda iktidarla karşılıklı görüş birliği içerisinde olmaları gerektiğini kaydetti. 
     Baykal, şöyle devam etti 
     ''Bizim bu konuda değerlendirmelerimiz var. Açıklanan raporu, çok önemli noktalardan değerlendirilmesi gereken bir rapor olarak görüyoruz. O doğrultuda bir değerlendirme yapıyoruz. İktidarın bu konudaki değerlendirmelerini bilmiyoruz. Bu konuların oluşturulmasına ihtiyaç var. Yani Türkiye'nin Brüksel'e giderken muhalefetin, iktidarın birlikte bir çalışma çerçevesi ortaya koymasına ihtiyacı var. Böyle bir hazırlığın daha önceden yapılması gerekir.'' İktidarla muhalefet arasında bir diyalogun bulunmadığını dile getiren Baykal, ''Böyle bir diyalog yokken, hiçbir ortak çalışma yapılmazken, iktidarın ne söyleyeceğini biz bilmezken, bizim bu konuda ne düşündüğümüzü iktidar merak etmezken, hadi 17 Aralık'ta Brüksel'e birlikte gidin demek iyi niyetli bir temenniyi ifade etmenin ötesinde bir değer taşımaz'' şeklinde konuştu. 
     Baykal, bu temenniyi işe yarayacak hale dönüştürmek için yapılması gereken en önemli şeyin iktidarla, muhalefet arasında Brüksel'de izlenecek politika konusunda ciddi bir plan hazırlanması, bunun için de bir ön çalışmanın yapılması gerektiğini vurgulayarak, şunları söyledi 
     ''Bu konuda yapılması gereken, ortak tezlerimizi, ortak iddialarımızı, önceliklerimizi birlikte belirlemektir. İlk yapılması gereken iş bu. Eğer birlikte gideceksek, buna ihtiyaç var. İkincisi ise Brüksel'de yapacağımız temaslarla ilgili kim, nasıl, ne gibi temaslar yapacak. Bizim oradaki ilişki, temas, düzenimiz ne olacak Bunların netliğe kavuşturulması lazım. Eğer bu konuda ciddi bir niyet varsa, yapılması gereken iş önceden bu konuda bir çalışmanın hazırlığının yapılmasını sağlamaktır. Bu gerçekleştirilirse biz katkımızı veririz.'' Baykal, AB Komisyonu'nun Türkiye'nin üyeliği konusundaki raporunun, kendilerini tatmin etmediği görüşünü yineledi. Raporun eksik olduğunu, değiştirilmesi gerektiğini kaydeden Baykal, ''Bu rapor Türkiye'yi AB'ye tam üye olarak alma kararlılığıyla hazırlanmış bir rapor değildir'' diye konuştu. 
     Baykal'a ziyaret sırasında Nermin Eyüpoğlu adlı yaşlı bir kadın kır çiçekleri vererek, şiir okudu. 
     
</TEXT>
</DOC>
