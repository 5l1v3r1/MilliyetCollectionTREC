<DOC>
<DOCNO> 280723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonsiy37.html </URL>
<DATE> 2005/03/15/ </DATE>
<TIME> 22.39 </TIME>
<AUTHOR>  </AUTHOR>
<HEADLINE>
TMSF'nin elindeki mal ve iştiraklerin satışı yasa tasarısı görüşüldü 
</HEADLINE>
<TEXT>

     TBMM Genel Kurulu'nda, Tasarruf Mevduatı Sigorta Fonu'nun TMSF elindeki mal ve iştiraklerin satışını kolaylaştıran ve yabancıların Türkiye'de radyo ve televizyon sahibi olmalarına olanak sağlayan yasa teklifinin tümü üzerindeki görüşmeler tamamlandı. 
     Teklifin tümü üzerinde söz alan CHP Trabzon Milletvekili Akif Hamzaçebi, düzenlemenin TMSF'nin asli görevine dönmesini sağlamadığını, ayrıca, kurumun tahsilatına katkı getirmediğini ileri sürdü. 
     TMSF'nin, Türkiye'nin en büyük holdingine dönüştüğünü ifade eden Hamzaçebi, 43 milyar dolarlık alacağının tahsilini kolaylaştıracak yasal düzenlemelere destek vereceklerini söyledi. 
     AK Parti Afyonkarahisar Milletvekili Halil Aydoğan ise hazırladıkları teklifin, TMSF'nin tahsilatını kolaylaştıracağını ve kurumun elindeki şirket ve iştiraklerin satılmasına yeni bir düzenleme getirildiğini ifade etti. 
     
     ŞENER'İN SÖZLERİ 
     Devlet Bakanı ve Başbakan Yardımcısı Abdüllatif Şener, yaptığı konuşmada, bankacılık sisteminin geçmişte başıboş bırakılması ve gerekli tedbirlerin zamanında alınmaması yüzünden, 1997-2002 yılları arasında 21 bankanın Fon'a devredildiğini söyledi. 
     TMSF'nin tahsilatta bazı zorluklarla karşı karşıya kaldığını ve borçluların hukuki boşluklardan yararlandıklarını anlatan Şener, teklifin Fon'un tahsilatını hızlandırmak için hazırlandığını ifade etti. 
     Şener, TMSF'nin, Bankacılık Düzenleme ve Denetleme Kurumu'ndan BDDK ayrılmasının tahsilatla ilgili bütün sorunları çözmediğini teklifin yabancıların Türkiye'deki radyo ve televizyonlara sahip olmasıyla ilgili yeni düzenlemeler içerdiğini bildirdi. 
     Düzenleme ile yabancıların radyo ve televizyon sahibi olmalarının sınırının genişletildiğini kaydeden Şener, yeni sınırlamalar getirildiğini söyledi. Şener, yabancıların Türkiye'de sadece bir televizyon kanalında hisse sahibi olabileceğini, Türkiye'de bütün televizyon ve radyoların toplamının yüzde 25'ine yabancıların sahip olmasına izin verileceğini belirterek, ayrıca yabancıların yerel ve bölgesel yayın kuruluşlarına ortak olmalarının önlendiğini bildirdi. 
     
     ''GÜN, 1 MART GÜNÜ...'' 
     Teklifin tümü üzerinde kişisel görüşlerini açıklamak için söz alan AK Parti Bursa Milletvekili Ertuğrul Yalçınbayır, teklifin temel hak ve özgürlükleri ihlal ettiğini ve Anayasa'ya aykırı olduğunu ileri sürdü. 
     Yabancıların Türkiye'de televizyon sahibi olmalarına izin verilmesini eleştiren Yalçınbayır, ''Sattığınız bir gazoz fabrikası değil. Bu kanalların olağanüstü dönemlerde nasıl bir kamuoyu oluşturduğunu, eski dönemde de milletvekili olan arkadaşıma hatırlatıyorum'' dedi. 
     Yalçınbayır, RTÜK yasasının görüşmeleri sırasında Anayasa Komisyonu Başkanı olarak görev yaptığı dönemde, başbakanın ve genel başkanının talimatına rağmen, televizyon sahiplerinin tekel ve kartel oluşturmalarını engellediklerini, kendisine o dönemde de milletvekili olan Sadık Yakut'un da yardım ettiğini söyledi. O tarihlerde yeni kurulan AK Parti'nin milletvekilinin, televizyon sahiplerinin tekel oluşturmasına karşı mücadele verdiğini belirten Yalçınbayır, aralarında Bülent Arınç, Mehmet Ali Şahin, Abdüllatif Şener ve Abdullah Gül'ün de bulunduğu milletvekillerinin verdiği bu mücadelenin unutulmamasını istedi. 
     Siyasetçilerin çelişkili davranma hakkı bulunmadığını ifade eden Yalçınbayır, şöyle konuştu 
     ''Türkiye olağanüstü süreçlerden geçiyor. Büyük Ortadoğu Projesi, Suriye, İran, Irak, Ermeni soykırımı iddiaları unutulmamalı. Yabancıların yapacağı haberleri RTÜK'ün denetleyeceğini mi sanıyorsunuz. Derhal tahkime AB'ye gidecekler. Bazı dönemler vardır ki millet sözünü söyler ve başbakanları genel başkanlarına rağmen karar verir milletvekilleri... 1 Mart onlardan birisidir. Gün, o gün arkadaşlar...'' Daha sonra yapılan oylama ile teklifin maddelerine geçilmesi kabul edildi. 
     
</TEXT>
</DOC>
