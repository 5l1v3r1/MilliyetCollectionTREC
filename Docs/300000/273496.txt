<DOC>
<DOCNO> 273496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/guncel/gun01.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Orda bir müze var uzakta 
</HEADLINE>
<TEXT>


Prof. Koçan'ın el sanatlarıyla ünlü Bayburt'un Bayraktar köyünde müze hayali gerçekleşti. Baksı Müzesi, bölgenin "sanat merkezi" olacak 

Garbis Özatay 

Geleneksel ve çağdaş sanat atölyelerinin yanı sıra, sergi ve toplantı salonlarını da barındıran Bayburt Baksı Müzesi Halk Sanatları Araştırma Uygulama Merkezi'nde hayat başladı. 
Fikir mimarlığını Marmara Üniversitesi Güzel Sanatlar Fakültesi Dekanı Prof. Dr. Hüsamettin Koçan'ın üstlendiği Baksı Müzesi Halk Sanatları Araştırma Uygulama Merkezi'nin tamamlanan ilk etabı 19 Eylül'de hizmete girdi. 

Turizmi teşvik edecek 
Baksı Müzesi Halk Sanatları Araştırma Uygulama Merkezi, Türkiye'nin en yoğun göç veren bölgelerinden biri olan Bayburt'a ve müzeye kucağını açan Bayraktar köyüne kültür turizmini teşvik etmeyi ve bölgenin ekonomik yaşamını canlandırmayı hedefliyor. 
10 bin metrekarelik bir alana yayılan merkezde sürekli sergileme bölümleri, dönemsel sergi mek nları, toplantı salonu, kütüphane, konuk evleri ve atölyeler bulunuyor. 
2 aşamalı projenin ilk aşaması, geleneksel sanatlar kökenli üretim yapacak atölyeler, çağdaş sanat için atölye, konuk evi, halk resimleri ve yerel sanatların sergilendiği Bayburt Evi'nden oluşuyor. İkinci aşamada da kütüphane, konferans salonu, çağdaş sanat galerisi ve etnografik sergiler bölümlerinin de gelecek yıl hizmete girmesi hedefleniyor. 

Sırada vakıf var 
Yörenin folklorunun yaşatılması, geçim kaynağı olarak el sanatları üretimin özendirilmesi ve bölgede yaşayanların ekonomik düzeylerinin yükseltilmesi yönünde öncü bir rol üstlenecek olan merkez, yerel katılımlı bir vakıf yapısına kavuşmayı hedefliyor. Kuruluşu tamamlanmak üzere olan vakıf, aşamalı bir yönetim şeması uygulayarak tüm varlığını Bayraktar Köyü Muhtarlığı'na bırakacak. Vakfın gelirleri de yörenin yetenekli çocuklarının eğitiminde kullanılacak. 
Baksı Müzesi Halk Sanatları Araştırma Uygulama Merkezi Danışma Kurulu üyeleri arasında Ali Akay, Anna Turay, Haldun Dostoğlu, Hasan Bülent Kahraman, Murat Cano, Melih Fereli, Orhan Güvenen, Oya Eczacıbaşı, Savaş Çekiç, Sinan Genim, Zülfü Livaneli gibi isimler bulunuyor. 


</TEXT>
</DOC>
