<DOC>
<DOCNO> 261778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonsiy05.html </URL>
<DATE> 2004/08/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
CHP'nin Van Raporu'na, Vali Tan'dan eleştiri... 
</HEADLINE>
<TEXT>

     Van Valisi Hikmet Tan, CHP Genel Başkanı Deniz Baykal'ın Van'ın ticari, ekonomik ve kültürel hayatına darbe vurduğunu öne sürdü. 
     Van'da Kültür Müdürlüğü Atatürk Kültür Merkezi'ndeki ''Dağlar ve Vadiler'' konulu sempozyuma katılan Vali Hikmet Tan, burada gazetecilerin sorularını yanıtladı. 
     Eski Milletvekili Mustafa Bayram'ın oğlu Hamit Bayram'ın polis merkezinden kaçırılmasıyla ilgili CHP'nin hazırladığı raporu değerlendiren Tan, ''CHP, başından beri bu işi sansasyonel hale getiriyor'' dedi. 
     CHP'nin Van'a kötülük yaptığını savunan Tan, ''CHP bir aydan bu yana bu konuyu işliyor. Sayın Baykal, Van'ın ticari, ekonomik ve kültürel hayatına darbe vuruyor. Burada kendisine oy vermiş bir çok insan vardır'' diye konuştu. 
     Raporda yer alan ''yerel pazarlık'' ifadesine de değinen Vali Tan, ortada bir pazarlık olmadığını, devletin olaya el koyduğunu belirterek, olay günü ortaya çıkarak Mustafa Bayram'ın teslim olması gerektiğini, teslim olmaması halinde de gerekli işlemleri başlatacağını ifade ettiğini hatırlattı. 

     
</TEXT>
</DOC>
