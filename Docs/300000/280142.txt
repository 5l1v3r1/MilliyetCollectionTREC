<DOC>
<DOCNO> 280142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur51.html </URL>
<DATE> 2004/10/14/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ölü 'caretta caretta'yı fen bilgisi dersi için almışlar .. 
</HEADLINE>
<TEXT>

     Çanakkale'nin merkeze bağlı Kepez Beldesi'ndeki Güzel Sanatlar Lisesi Bahçesi'nin önündeki sahilde, dün öğrenciler tarafından ölü olarak bulunan ve 2 kişi tarafından alındığı ileri sürülen ölü caretta carettanın, özel bir ilköğretim okulu tarafından eğitim verilmek amacıyla götürüldüğü belirlendi. 
     Edinilen bilgeye göre, dün sabah saatlerinde özel bir otomobille okul önüne gelen kimliği henüz tespit edilemeyen iki kişinin ölü caretta carettayı otomobilin bagajına yükleyerek, ayrıldıkları belirlendi. 
     Çanakkale Emniyet Müdürlüğü Asayiş Şube Müdürlüğü ekipleri, yaptıkları incelemenin ardından ölü caretta carettanın özel bir ilköğretim okuluna götürüldüğünü tespit etti. 
     Okul Müdürü Mustafa Kuşku, AA muhabirine yaptığı açıklamada, su kaplumbağasını kötü amaçla almadıklarını belirterek, ''Caretta carettayı Fen Bilgisi dersinde öğrencilerimize göstermek amacıyla aldık. Kesinlikle kötü bir niyetimiz yoktu. Su kaplumbağasını laboratuvarımızda sergilemek istiyoruz'' dedi. 
     Çevre ve Orman İl Müdürlüğü Doğal Koruma Milli Parklar Şube Müdürü Cihat Öztürk ise su kaplumbağasını incelemek için el koyacaklarını kaydetti. 
     
</TEXT>
</DOC>
