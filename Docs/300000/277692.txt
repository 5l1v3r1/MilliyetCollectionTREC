<DOC>
<DOCNO> 277692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sondun17.html </URL>
<DATE> 2004/10/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
AB-Türkiye ilişkileri Avrupa medyasına böyle yansıdı... 
</HEADLINE>
<TEXT>

     BBC 
Avrupa ülkelerinde yayımlanan gazeteler Türkiye'ye geniş yer ayırdı. 
     Almanya'da Frankfurter Rundschau, Türkiye'nin Avrupa Birliğine girişinin Avrupa'nın tanımı ve rolünü değiştirecek bir şey olduğunu, ve liderler tarafından böylesi bir adımı haklı çıkaracak tezler getirilemediğini yazıyor. 
     Alman gazetesi Die Welt de aynı görüşte. Şöyle diyor. 
     "Türkiye Avrupa değil ve hiç bir zaman da olmayacak. Tabi ulusal karakterini tamamen kenara atmadıkça. Eh, bunu yapması da beklenemez". 
     Avusturya'da Der Standard gazetesinde yayımlanan bir makalede, Türkiye'nin üyeliğinin referanduma sunulması gerektiği savunulurken, aynı gazetedeki bir başka makalede ise, bu öneri "delilik" diye niteleniyor. 
     "Bu ucuz bir popülizm numarası. Ulusları birbirleriyle karşı karşıya mı getirmek istiyoruz. Bir düşünün, Almanlar referandum yapıp, Polonya'nın üyeliğini reddediyor. Olacak iş değil". 
     Fransa'da, Liberation gazetesi Türkiye'nin henüz yeterince yol katetmediği görüşünde ve Avrupa liderlerine ödün verilmemesini tavsiye ediyor. 
     "Demokrasi, ifade özgürlüğü, azınlıkların hakları ve askerin ayrıcalıkların temelli bir şekilde ortadan kaldırılmasını gerektirir. Laikliğe gelince, bu Atatürk'ün şekilciliğinin çok ötesine giden bir ilke. Atatürkçü laiklik Türkiye'de sünni islamın devlet dini olmasını görünüşte bile engellemedi. Evet Türkiye bir çok adım attı bu açık. Ama hala tam laik de değil, demokratik de". 
     Finlandiya'da İsveç'çe yayımlanan Jakobstads Tidning gazetesi ise Türkiye'nin üyeliğine karşı öne sürülen itirazların benzerlerini, mevcut üyelere de getirmenin mümkün olduğunu yazıyor. 
     Danimarka gazetesi Information Türkiye'nin kaydettiği beklenmedik ilerlemenin, Brüksel'de panik yarattığını kaydetmiş. 
     "Türkiye'de herşey gayet olumlu gidiyor. Böyle olunca, Avrupa komisyonu üyeleri şimdi yeni engeller, yeni ertelemeler ve yeni sınavlar icad etmek için birbiriyle yarışıyor. " Information Türkiye komisyon engelini aşsa bile karşısına bazı ülkelerde referandum olasılığının çıkacağını yazıyor. 
     "Ama " diyor gazete, "Avrupa Türkiye'ye hayır diyemez. Arap ve islam dünyasıyla ilişkilerde çok önemli bir stratejik ortağımızı kaybetmiş oluruz". 
     
</TEXT>
</DOC>
