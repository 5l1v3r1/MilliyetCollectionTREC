<DOC>
<DOCNO> 270991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur09.html </URL>
<DATE> 2004/09/11/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Anadolu'daki birçok okulun badanasını öğretmenler yapıyor... 
</HEADLINE>
<TEXT>

     Yeni eğitim-öğretim yılı öncesinde Anadolu'daki birçok okulun boya, badana ve tamiratını öğretmenler yapıyor. 
     Adana'da, öğrenci yoğunluğunun en fazla olduğu okullardan 100. Yıl Mahallesi'ndeki Çağrıbey Lisesi'nde, kapı, pencere ve sıraların onarımını okul müdürü Ahmet Koca, müdür yardımcıları Muharrem Süren ve Eyüp Tekkanat yaptı. Okulun boya işini ise aynı okulda 8 yıldır görev yapan 15 yıllık İngilizce öğretmeni Murat Üstün üstlendi. 
     Bu yıl ilk kez bankalar aracılığıyla yapılan kayıt bağışlarının büyük bölümünün 5 milyon lira sınırında kaldığını ifade eden okul yöneticileri, para bulamadıkları için bakım, tamir ve boya işlerini kendileri yapmak zorunda kaldıklarını söyledi. 
     Hatay'ın İskenderun İlçesi'ndeki Yunus Emre İlköğretim Okulu'nda ise öğretmenler tarafından yapılan boya ve bakım işlerine, çocuğunun kaydı için okula gelen veli Selçuk Çelik de katıldı. 
     Çelik, tüm velilerin öğretmenlerin duyarlılığını örnek alması gerektiğini belirterek, ''Bağış için maddi imkanları el vermeyenler emeklerini esirgememeli. Çocuklarımızın temiz bir ortamda eğitim-öğretim görmeleri için hepimiz üzerimize düşen görevi yapmalıyız'' dedi. 
     
</TEXT>
</DOC>
