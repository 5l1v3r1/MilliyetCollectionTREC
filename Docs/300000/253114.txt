<DOC>
<DOCNO> 253114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sontur30.html </URL>
<DATE> 2004/07/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Suadiye ve Caddebostan'dan denize girilebilecek... 
</HEADLINE>
<TEXT>

     Kadıköy Belediyesi Başkanı Selami Öztürk, Suadiye ve Caddebostan sahillerinin temiz olduğunu, buralardan denize girilebileceğini bildirdi. 
     Öztürk, yaptığı yazılı açıklamada, Kadıköy'de denize girme hayalini gerçekleştirmek için geçen yaz Caddebostan'da sahilin temizlendiğini ve Şile'den kamyonlarla getirilen kumun sahil şeridine döküldüğünü kaydetti. 
     Kadıköy'de vatandaşların yeniden denizle buluşmasını sağlamak için belediye olarak çalışmalarını sürdürdüklerini belirten Öztürk, şunları ifade etti 
     ''Haziran ayının başından itibaren belirli noktalardan su örnekleri alarak bu örnekleri tahlil ettiriyoruz. Moda, Fenerbahçe, Suadiye, Caddebostan, Bostancı, Kalamış ve merkezden aldığımız su örneklerini Marmara Üniversitesi'nde tahlil ettirdik. Sonuçlara göre şimdilik Suadiye, Fenerbahçe, Caddebostan'ın denizi temiz. Ancak Kalamış, Moda ve Bostancı'dan aldığımız örneklerde kolibasili oranı yüksek çıktı.'' Öztürk, Moda'da henüz tam arıtmaya geçilmediğini, Kurbağalıdere'nin bir kısmında da akıntının devam ettiğini vurgulayarak, ''Bostancı-Göztepe arasında Büyükkulüp önü, Suadiye ve Caddebostan'da deniz temiz. Buralardan denize girilebilecek'' dedi. 
     
     ''İKİ AYRI PLAJ İHALESİ YAPACAĞIZ'' 
     Vatandaşların yaz aylarında denize girebilmesi için Temmuz ayı içinde iki ayrı plaj ihalesi yapacaklarını bildiren Öztürk, şunları kaydetti 
     ''İhale sonucunda hemen çalışmalar başlanacak, kıyı temizliğinin yanında Kilyos ve Şile'den kaliteli kum taşıyacağız. Temmuz-Ağustos aylarında bir yüzme şenliği ile Suadiye ve Caddebostan'da yeniden plajlarımızı Kadıköylüler'e açacağız.'' Kadıköy Belediye Başkanı Selami Öztürk, amaçlarının Kadıköy'ün tarihinde önemli bir yere sahip olan tarihi plajını açmak olduğunu, ancak bu yaz bunu gerçekleştiremeyeceklerini belirterek, ''İSKİ'den de üstüne düşeni yapmasını bekliyoruz. İstanbullular bu yaz Kadıköy'de denize girme keyfini az da olsa yeniden yaşayabilecekler'' dedi. 
     
</TEXT>
</DOC>
