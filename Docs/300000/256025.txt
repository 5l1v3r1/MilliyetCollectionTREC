<DOC>
<DOCNO> 256025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/guncel/axgun01.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT Faik Meral'i uyarmıştık 
</HEADLINE>
<TEXT>


Milli İstihbarat Teşkilatı, Faik Meral'ı sahte MİT kimliği için uyardığını açıklarken, Çakıcı'da çıkan pasaport konusunda ise yorum yapmadı 

ANKARA Milliyet 

Avusturya'da yakalanan Alaattin Çakıcı'nın üzerinde, emekli Milli İstihbarat Teşkilatı MİT mensubu Faik Meral'e ait pasaport ve nüfus cüzdanı çıktı. MİT, skandal üzerine açıklama yapmak durumunda kaldı, ancak Meral'e ait pasaportun neden Çakıcı'da çıktığını açıklayamadı. 
MİT'ten yapılan yazılı açıklamada, Çakıcı'nın üzerinde Meral adına düzenlenmiş yeşil pasaport ve nüfus cüzdanı bulunduğu anımsatıldı. Metinde, Meral'in eski MİT mensubu oluşuyla bağlantılı yanıltıcı haber ve yorumların önlenmesi amacıyla açıklama yapma gereğinin duyulduğu kaydedildi. Açıklamada, 1948 doğumlu Meral'in 31 Ağustos 1976'da teşkilata girdiği, 18 Ekim 1999'da emekli olduğu belirtildi. 
Emekliliğinden sonra Meral ile MİT'in "doğrudan veya dolaylı, görevle ilgili hiçbir bağlantısının bulunmadığının" anlatıldığı açıklamada, teşkilatın, söz konusu pasaport ve hüviyetin Çakıcı'da bulunmasının nedenleri konusunda "şimdilik açıklanabilecek bir bilgiye sahip olmadığının" belirtilmesi dikkat çekti. 

İzmir ünitesi uyardı 
Açıklamada, "Meral'e, emeklilik dönemi içerisinde sahte MİT kimliği kullanması, çeşitli vasatlarda görev kimliğini istismar ederek nüfuz sağlama arayışlarında bulunması ve 'terör uzmanı' sıfatını kullanarak basında açıklamalarda bulunması sebebiyle 27 Mayıs 2002'de İzmir ünitemizce uyarıda bulunulmuştur" denildi. 
Meral'in İzmir Emniyet Müdürlüğü'nden 31 Temmuz 2003'te yaptığı müracaat sonucunda 30 Temmuz 2007'ye kadar geçerli "TR - B 029248" seri numaralı "hususi" damgalı pasaport çıkarttığı da açıklamada yer aldı. "Yeri 15 Temmuz akşamı İzmir ünitesince tespit edilen Meral'in MİT'in gözetiminde İzmir Emniyet Müdürlüğü'ne teslim edildiğinin" vurgulandığı açıklamada, şöyle devam edildi 
"Meral'in, karşılaştığımız olayla bağlantısında teşkilatımızın hiçbir yeri olmamasına rağmen, diğer bazı örneklerde olduğu gibi, medyatik olma arzusu, eski görevinin imk nlarını kullanmaya devam etmesi ve bu olayda emekli bir mensubumuzun adının geçmesi camiamızı üzmüştür. Bu konuda emniyet teşkilatı ile tam koordinasyon içinde yapılacak hukuki ve idari tahkikatlar sonucu ortaya çıkacak yeni bilgiler de kamuoyu ile paylaşılacaktır." 
Emniyet Genel Müdürlüğü Sözcüsü Ramazan Er de, Meral'in eski bir MİT mensubu olduğunu söylemekten kaçındı. Er, Meral'in hangi kurumdan emekli olduğu sorusuna, "Gazetelerde yer alıyor" yanıtını vermekle yetindi. 


</TEXT>
</DOC>
