<DOC>
<DOCNO> 268551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas03.html </URL>
<DATE> 2004/09/02/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
"İsa'nın Çilesi" DVD'si çıktı, ilk gün 4.1 milyon sattı 
</HEADLINE>
<TEXT>

     Bülent Keneş AA 

Ünlü aktör Mel Gibson'ın yönettiği tartışmalı ''İsa'nın Çilesi'' filminin piyasaya dün çıkan DVD'si ilk gününde 4,1 milyonluk satış rakamına ulaştı. 
     Filmin başarısına rağmen bunun bir rekor olmadığı belirtilirken, bu konudaki rekorun bir günde 8 milyonluk DVD satışı ile ''Finding Nemo'' isimli çizgi filme ait olduğu belirtildi. Filmlerde ise ilk gün satışı 7 milyonu adedi bulan ''Örümcek Adam'' filmi rekoru elinde tutuyor. 
     Ancak, filmin farklı açılardan rekorlar kırdığını iddia eden DVD dağıtımcısı Fox Home Entertainment, ''İsa'nın Çilesi''nin şiddet içerdiği için ''R'' derecesi alan filmler ve yabancı bir dildeki filmler arasında en çok satış yapan DVD ünvanını kazandığını ileri sürdü. 
     ''İsa'nın Çilesi'' filminde Aramice ve Latince konuşuluyor. Ancak bu konuda sınıflandırma genel olarak çizgi film ve gerçek film şeklinde yapılıyor. 
     Kuzey Amerika'da yaptığı 370 milyon dolarlık gişe hasılatıyla 436,7 milyon dolarlık hasılat yapan ''Shrek 2'' filminden sonra yılın en fazla hasılat yapan ikinci filmi olan ''İsa'nın Çilesi'', son yılların en tartışmalı filmi ünvanını taşıyor. Film, Yahudi karşıtlığını kışkırttığı gerekçesiyle Yahudi gruplardan büyük tepki çekmişti. 
     İngilizce alt yazılı VHS'leri 24,98 dolardan satılan filmin, İngilizce ve İspanyolca alt yazılı DVD'leri ise 29,98 dolardan alıcıya sunuluyor. Ancak pek çok mağazanın fiyatları VHS için 15 dolara, DVD için ise 20 dolara kadar indirdiği bildiriliyor. 
     
</TEXT>
</DOC>
