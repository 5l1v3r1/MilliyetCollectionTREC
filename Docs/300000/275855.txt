<DOC>
<DOCNO> 275855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun09.html </URL>
<DATE> 2004/09/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak'ta bugün... ABD Sadr'ı bombaladı 1 ölü, 1 yaralı 
</HEADLINE>
<TEXT>

     Irak'ın başkenti Bağdat'ta, bir Amerikan uçağı Şiilerin kalesi Sadr semtini bombaladı. Saldırıda 1 kişi öldü, 1 kişi yaralandı. 
     Amerikan ordusundan yapılan açıklamada, uçağın, arkasında roket rampası kurulu bir aracı vurduğu, aracın imha edildiği belirtildi. 
     Amerikalı Yüzbaşı Brian O'Malley, araca saldırının binalardan ve bölge sakinlerinden uzakta, açık alanda düzenlediğini söyledi. 
     Sadr hastanesi kaynakları ise saldırıda 1 erkeğin öldüğünü, bir kadının yaralandığını bildirdi. 
     Bu arada başkentin işlek caddelerinden Hayfa'da Amerikan güçleriyle Iraklı direnişçiler arasında çatışmaların bugün de çıktığı kaydedildi. 
     Irak İçişleri Bakanlığı, dün, Hayfa'da çatışmaların 3 gündür sürdüğünü bildirmişti. 
     Daha önce de Bağdat'ta patlama meydana geldiği, patlama sesinin başkentin her yerinde yankılandığı haber verilmiş, ancak patlamanın nedeni açıklanmamıştı. 
     Irak'ın kuzeyindeki Musul'da ise bir Amerikan konvoyu geçerken bomba yüklü aracın havaya uçması sonucu 6 Amerikan askeriyle 2 Iraklının yaralandığı bildirildi. 
     Iraklı ve Amerikalı kaynaklar, aracın dün akşam yerel saatle 22.00 sularında TSİ 21.00 Musul'un kuzeyindeki bir mahallede infilak ettiğini açıkladı. 
     Öte yandan, dün gece Bağdat'ın güneyinde kimliği belirsiz kişilerin yol kenarına kurulmuş bir çadıra el bombası attığı, saldırıda 2 Iraklı sivilin öldüğü, 4'ünün yaralandığı belirtildi. 
     Kurbanların Kerbela'ya giden hacı adayları olduğu kaydedildi. 
     
</TEXT>
</DOC>
