<DOC>
<DOCNO> 281866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy01.html </URL>
<DATE> 2004/10/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Trafik polisi ceza tahsilatı yapamayacak 
</HEADLINE>
<TEXT>

     ANKARA - Milliyet 

AB'ye uyum çerçevesinde hazırlanan Karayolları Trafik Kanunu reform niteliğinde değişiklikler getiriyor. Yeni yasayla birlikte, trafik polisinin ceza yazma yetkisi sadece ceza tutanağı ile sınırlandırılırken, para cezası tahsil etme yetkisi kaldırılacak. Tasarı, yetkisiz olarak otopark ücreti toplayanlara da para ve hapis cezası öngörüyor. 
     TBMM Başkanlığı'na sunulan "Karayolları Trafik Kanunu"nda değişiklik yapılmasını içeren yasa tasarısının getirdiği yenilikler, özetle şöyle 
     Sürücü belgelerinin sınıfları yeniden düzenlenecek. D ve E sınıfı sürücü belgelerinde yaşanan uyumsuzluk giderilecek. 
     
     Stajyer sürücü 

     Sürücü kurslarını başarıyla tamamlayanlara, yeni uygulamada stajyer sürücü belgesi verilecek. Stajyer sürücü belgesi, 2 yıl süreyle geçerli olacak. Bu süre içerisinde 60 ceza puanını dolduran stajyerlerin belgeleri geri alınarak iptal edilecek. Yeniden sürücü belgesi almak isteyenlerin bir daha sürücü kurslarında yapılan sınavları başarıyla tamamlamaları gerekecek. Bunların, psiko-teknik değerlendirme ve psikiyatri uzmanı tarafından muayene edilerek olumlu rapor almaları da gerekecek. 
     
     Öğreciye emniyet 

     Okul taşıtlarında her öğrenci için emniyet kemeri bulundurulması zorunlu oluyor. Öğrenci servisinde emniyet kemeri bulundurmayan araçlar ise trafikten men edilecek. 
     
     Otopark mafyasına darbe 

     Yetkisiz olarak otopark ücreti toplayanlara da hapis ve para cezası geliyor. Buna göre, yetkisi olmadığı halde park ücreti toplayanlara 3 aydan 6 aya kadar hapis, 340 milyon 900 bin liradan 684 milyon 300 bin liraya kadar para cezası verilmesi öngörülüyor. 
     
     Kredi kartıyla ceza dönecek 

     Tasarı, trafik para cezalarının takibini ve tahsili görevini Maliye Bakanlığı'na bırakıyor. Trafik polisinin ceza yazma yetkisi sadece ceza tutanağı ile sınırlandırılırken, para cezası tahsil etme yetkisi kaldırıldı. Trafik para cezaları kredi kartı ile ödenebilecek. 
     Ölüm ve yaralanmayla sonuçlanan trafik kazalarında motorlu araç işletmesinin sahipleri de sorumlu tutulacak. 
     
     Trafik dersi geliyor 

     Okul öncesi, ilk ve orta dereceli okullara uygulamalı trafik ilk yardım dersi konulması zorunlu hale getiriliyor. 
     Çalıştırılan her 50 şoför için işletmelere trafik uzmanı istihdam etme zorunluluğu getiriliyor. Trafik uzmanı çalıştırmayan işletmelere 1 milyar 712 milyon 600 bin liradan 2 milyar 571 milyon 400 bin liraya kadar para cezası verilebilecek. 
     Tasarıya göre, kanun hükümlerine göre uygulanan para ve hapis cezaları tecil edilemeyecek, hapis cezaları para cezasına çevrilmeyecek. 

     
</TEXT>
</DOC>
