<DOC>
<DOCNO> 278815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/aspo.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Oh be Dünya varmış 4-0 
</HEADLINE>
<TEXT>


Milli Takım, zayıf Kazakistan önünde oyuna tutuk başladı. Gökdeniz'in füzesi geceyi aydınlattı. İkinci yarı Nihat parladı, penaltı kaçıran Fatih Tekke iki golle tabelayı tamamladı 

BİLAL MEŞE 


Çok adamla savunma yapan Kazakistan karşısına, ofansif ağırlıklı bir kadroyla çıktık. Rakibin ilk yarıda 15 dakikalık bir direnişiyle karşılaşan Ay - Yıldızlı ekibimiz, Gökdeniz'in 17. dakikada attığı golle rahat bir nefes aldı. Özellikle ilk devrede, Milli Takımımız'ın ortaya koyduğu dağınık ve de bol pas hatalı futbolu hoş değildi. Ne var ki bu tür büyük hedefleri yakalama adına yapılan mücadelede, iyi futboldan çok, bizi alınan skor ilgilendiriyor. Kazakistan, öylesine ahım şahım bir ekip değil. Rakibin bu özelliği, ilk yarıdaki kötü futbolumuzda en büyük faktördü. 
Bir haftadır Hakan Şükür'ü tartışıyoruz "Yok efendim Yanal nasıl almazmış", "Yenilirse kellesi gider" gibi söylemler doğru değil... Yanal, bize göre kesin bir karar verdi ve bu kararının arkasında aslanlar gibi durdu. 

Savunmayı çözemediler 
Maç öncesinde, Ay - Yıldızlı ekibimizin fark yapacağını söyledik. 17. dakikada Nihat sağdan ceza alanına kesti, savunmadan gelen topla Gökdeniz buluştu, sağıyla köşeye gönderdi 1-0. Gökdeniz'in bu golü, rakibin kalabalık savunma anlayışını çözmeye yetmedi. Ve ilk yarı bu sonuçla kapandı. 
50. dakikada Nihat sahneye çıktı. Tecrübeli futbolcu, Fatih Tekke'nin pasıyla buluştu, yaklaşık 30 metreden sağıyla sert vurdu, top kalecinin solundan filelere giderken, konuk takım file bekçisi hastanenin yolunu tuttu 2-0. 
Nihat'ın bu golü, Kazakistan'ın hem çökmesine, hem de çözülmesine neden oldu. 56. dakikada Necati, soldan ceza alanına girdi, Familtsev tarafından düşürüldü. Karar penaltı... Fatih Tekke kullandı, kaleci kornere çıkardı. 

Direği aşamadık 
78. dakikada Hasan Şaş, sağdan Ümit'i kaçırdı. Tecrübeli futbolcu ceza alanı içine kesti, Fatih altı pasa yakın bölgeden önce düzeltti, sonra vurdu, top yan direkten geri döndü. 
80. dakikada Servet, kendi yarı alanından aldığı topla rakip alana girdi. Ara pasıyla Tuncay'ı kaçırdı. Tecrübeli futbolcu, altı pasa yakın yerden vurdu, top kornere çıktı. 
90. dakikada Hasan, sağında hareketlenen Tuncay'ı gördü. Bu oyuncu, altı pasın içinde topu kalecinin sağından gönderdi, filelere gönderdiği topa son anda Fatih Tekke dokundu 3-0. 
Uzatmalarda, 90 3'te gelişen karambolde topla buluşan Fatih, dönerek çok sert vurdu. Meşin yuvarlak fişek gibi gitti, tavana çakıldı 4-0. 
Ay - Yıldızlı ekibimizin Kazakistan karşısında elde ettiği farklı skorda, stadı dolduran futbolseverlerin de katkısı büyüktü. Grupta bu galibiyetle moral bulan Millilerimiz, büyük bir avantaj sağladı. 

Nihat hastanelik etti 

NİHAT Kahveci'nin 50. dakikada ceza alanı dışında vurduğu müthiş şut Kazakistan kalecisi Novikov'un sakatlanmasına yol açtı. Topu yakalamak için hamle yapan Novikov'un sol el bileğinin çatladığı bildirildi. Novikov, daha sonra tedavi için hastaneye kaldırıldı. 

Bu onur Tekke'nin 

'Tuncay sağolsun' 
LİGDE sekiz golle zirvede yer alan Fatih Tekke, bu başarısını Milli Takım'a da taşıdı. Kazakistan önünde ikinci yarıda kaçırdığı penaltı ile Ay - Yıldızlı ekibin tarihindeki 500. golün eşiğinden dönen tecrübeli futbolcu, daha sonra kısmetini zorlayarak, hedefe ulaştı. Tuncay'ın vurduğu şutta kaleye giden topu ağlara gönderen ve 500. gole adını yazdıran Fatih, son gole de imza atarak, maça damgasını vurdu. Fatih, "Penaltıda kaleci benden daha uyanık çıktı. Moralim bozuldu. Ama Tuncay'ın sayesinde golü attım. Yoksa çok üzülecektim" dedi. 

Yanal'dan primlere veto 

Sistemi hatalı buldu 
TEKNİK Direktör Ersun Yanal, A Milli Takım Sorumlusu Davut Dişli ile bir araya gelerek, prim sisteminin değiştirilmesini istedi. Yanal, belirlenen sistemle kağıt üzerinde kolay gösterilen maçlarda az prim, zor maçlarda ise çok yüksek miktarda prim verildiğini ve bu durumun dengeleri bozduğunu ifade etti. 

'Zorluk çekiyorum' 
TECRÜBELİ hocanın, "Her maçın primi aynı olmalı. Çünkü mevcut prim sistemine göre oyuncularımı motive etmekte zorlanıyorum" dediği öğrenildi. Davut Dişli, Ersun Yanal'ın bu isteğini Federasyon Başkanı Levent Bıçakcı'ya bildirdi. Bunun üzerine her maçın priminin maç öncesi belirlenmesi kararı alındı. 

2. ELEME GRUBU TAKIM O G B M A Y P TÜRKİYE 3 1 2 0 5 1 5 Ukrayna 3 1 2 0 4 3 5 Danimarka 2 1 1 0 3 1 4 Gürcistan 2 1 1 0 3 1 4 Arnavutluk 3 1 0 2 2 5 3 Yunanistan 3 0 2 1 2 3 2 Kazakistan 2 0 0 2 1 6 0 
13 EKİM Ukrayna-Gürcistan, Kazakistan-Arnavutluk, Danimarka-TÜRKİYE 

NOTLAR 

Hüseyin sürprizi 
ERSUN Yanal, orta sahada Trabzonsporlu Hüseyin'e on birde görev verdi. İyileşmesine rağmen Emre'yi Danimarka maçına saklayan tecrübeli hoca, hücum ağırlıklı bir tertiple sahaya çıkıldığı için Hasan Şaş'ı ilk yarıda kenarda tuttu, Hüseyin'i oynattı. 

Üçlü kıskaç 
KAZAKİSTAN maçı gruptaki rakip ülkeler tarafından yakın takibe alındı. Yunanistan, Otto Rehhagel'in yardımcılarından Yorgo Kalemis'i, Danimarka Per Holm'u, Ukrayna da, yine yardımcı antrenörlerden Alex İsmehenko'yu görevlendirdi. 

Kazak akını 
ÇEŞİTLİ tur şirketleri tarafından tam 10 otobüs Kazak seyircisi maça geldi. Bazı Kazaklar'ın Türkiye formasını giymesi ve maraton tribününde Türk seyircilerle oturması dikkat çekti. 30 Kazak gazetecinin yanı sıra üç de Danimarkalı basın mensubu maçı takip etti. 

'Tekniğe yenildik' 
KAZAKİSTAN Teknik Direktörü Timofeyev, tekniğe yenildiklerini söyledi. Timofeyev, "İlk yarıda ayakta kalmaya çalıştık. Rakip, teknik kapasitesini fazla oyunculardan kurulduğu için fırsatları değerlendirdi. İlk devredeki mücadeleyi devam ettirseydik, skor bu olmazdı" diye konuştu. 

Yeni silah Necati 
FEDERASYONUN maç günü çıkardığı dergide Bülent ve Necati ile yapılan röportaj yer aldı. Dergide Galatasaraylı golcü için "Vizyondaki yeni silah Necati" ifadesi kullanıldı. 


</TEXT>
</DOC>
