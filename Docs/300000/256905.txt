<DOC>
<DOCNO> 256905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur36.html </URL>
<DATE> 2004/07/20/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Psikolojik tedavi gören kızını ağaca zincirle bağladı 
</HEADLINE>
<TEXT>

     Edirne'de, psikolojik tedavi gören genç kadın, çaresiz kalan ailesi tarafından zincire vurularak kontrol altında tutuluyor. 
     Karaağaç Mahallesi Ortaköy Caddesi'nde baba Adnan İrmisit, psikolojik rahatsızlığı olan kızı Ayşen Örnekli'yi 20 , evinin bahçesindeki ağaca zincirle bağlayarak, zapt etmeye çalışıyor. 
     Adnan İrmisit, yaptığı açıklamada, kızının evlendikten 2 ay sonra psikolojik rahatsızlık geçirdiğini söyledi. 
     İrmisit, kızını çevresine ve kendisine zarar vermemesi için zincire vurmak zorunda kaldığını ifade ederek, bu nedenle vicdan azabı çektiğini belirtti. 
     Maddi durumu iyi olmadığı için kızının tedavisini yaptıramadığını dile getiren İrmisit, şunları kaydetti 
     ''Psikolojik tedavi gören kızımın sağlığı iyiye gitmiyor. Kriz geldiğinde saldırganlaşıyor. Bu nedenle zincire bağlayarak, sakinleştirmeye çalışıyoruz. Yunan sınırında olduğumuz için sınıra giderek vurulmasından korkuyoruz. Edirne'de hastalığa bir çare bulamadığımız için, İstanbul'da tedavi edilmesini istiyoruz.'' 
     
     TEDAVİYE İHTİYACI VAR 
     Karaağaç Mahallesi Muhtarı Agah Korkan da Ayşen Örnekli'nin yaşamının ''içler acısı'' olduğunu belirterek, Örnekli'nin hastaneye yatırılarak tedavi edilmesi gerektiğini bildirdi. 
     Genç kadına sahip çıkılmasını isteyen Korkan, konuşmasına şöyle devam etti 
     ''Eğer insansak bu kadına sahip çıkmalıyız. Bunlar yoksul insanlar. Geçimlerini günlük kazandıklarıyla sağlıyorlar. Örnekli, gerektiği tedaviyi göremediği için saldırganlaşıyor. 20 yaşındaki bu genç kadın tedavi edilirse topluma yeniden kazandırılabilir.'' Bir süre önce eşinden boşanmak için mahkemeye başvurduğu öğrenilen Örnekli'nin sürekli sigara içtiği gözlendi. 
     Örnekli, hastaneye yatmak istediğini söyledi. 
     
</TEXT>
</DOC>
