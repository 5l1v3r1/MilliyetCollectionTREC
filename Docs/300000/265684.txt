<DOC>
<DOCNO> 265684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/soneko12.html </URL>
<DATE> 2004/08/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
BDDK Başkanı İmar Bankası olayı koordinasyon eksikliğini gösterdi 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Tevfik Bilgin, Kredi Kuruluşları Kanun Tasarısı Taslağı ile getirilen düzenleme sonucunda, ''eğer mevduat bankalarının zararının sigortaya tabi mevduat tutarından fazla ise bu bankalarda yönetim ve denetiminin Fon'a devri opsiyonunun bulunmadığını, BDDK'nın direk faaliyet iznini kaldırmak zorunda olduğunu'' bildirdi. 
     Kredi Kuruluşları Kanunu Tasarısı Taslağı sempozyumunda konuşan Bilgin, söz konusu taslak ile ombustmanlık denilebilecek ''kredi kuruluşları müşteri idaresinin'' kurulacağını ve Türkiye Bankalar Birliği nezdinde oluşturulacak yapının genel müdürlerde aranan şartlara haiz 7 kişiden oluşacağını kaydetti. 
     İmar Bankası olayında alınan en önemli derslerden birinin kurumlar arasındaki koordinasyon eksikliği olduğunu söyleyen BDDK Başkanı, söz konusu düzenlemede bununla ilgili de hükümler getirildiğini söyledi. Bilgin, bu kapsamda Fon ile BDDK arasında veri tabanlarının, bilgi işlemin, mütalaaların paylaşımına ilişkin özel bir madde olduğunu vurguladı. 
     Finansal Sektör Komisyonu isimli yeni bir komisyon ihdas ettiklerini de belirten Bilgin, bunun Merkez Bankası, Hazine Müsteşarlığı, SPK, TMSF, menkul kıymet borsaları ve kuruluş birlikleri temsilcilerinden oluşacağını ifade etti. 
     Bilgin, bu Komisyonun en az 3 ayda bir toplanmasının öngörüldüğünü ve bir araya gelip sistemdeki son gelişmeleri tartışacağını kaydetti. 

     
</TEXT>
</DOC>
