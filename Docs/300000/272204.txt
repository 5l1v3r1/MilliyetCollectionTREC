<DOC>
<DOCNO> 272204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/axspo04.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğa'ya özel tarife 
</HEADLINE>
<TEXT>


Trabzon'un hocası Ziya Doğan, Athletic Bilbao'nun uzun boylu forvetleri nedeniyle defansta değişikliğe giderek, Tolga'ya şans vermeyi düşünüyor 


D'Haene kulübeye 
BORDO - Mavili takımda Athletic Bilbao maçının taktik planı şekillendi. Teknik Direktör Ziya Doğan'ın özellikle defans güvenliğine önem verdiği, rakibin uzun forvetleri nedeniyle de önlem alma ihtiyacı hissettiği bildirildi. Tecrübeli hocanın, D'Haene'yi keserek, Denizli maçında görev vermediği Tolga'ya ilk on birde şans vermesi bekleniyor. Erdinç, kanatlarda da Emrah ve Celalettin defansta rakip ataklara geçit vermeyecek. 

İki güçlü silah 
ZİYA Doğan'ın, ağır rakip savunma karşısında en büyük silahı yine Fatih Tekke ile Gökdeniz olacak. Başarılı teknik adam, iki oyuncundan sürekli defansın arasına girerek, gol kovalamalarını istedi. Mehmet Yılmaz da, güçlü fiziği ile Athletic Bilbao kalesini yıpratacak. Öte yandan yönetimin gece hayatı nedeniyle tepki çeken Yattara'ya verilecek cezayı belirlemeyi düşündüğü önceki akşamki toplantı, UEFA sınavı nedeniyle ertelendi. 

Doğan Gol yememeliyiz 

TRABZONSPOR Teknik Direktörü Ziya Doğan, Athletic Bilbao'ya göre tur için daha avantajlı olduklarını söyledi. Bilbao'yu iki yardımcısına izlettiğini belirten tecrübeli hoca, "Biz ligde 6 maç oynadık, rakibin ise henüz ligleri yeni başladı. Gerçek performanslarına ulaşmamış olabilirler" dedi. 
UEFA Kupası'nı angarya olarak görmediklerini kaydeden Doğan, şöyle devam etti "Hedefimiz önce galibiyet, sonra da gol yemeden farkı açabilmektir. Şampiyonlar Ligi için yaşadığımız hayal kırıklığını unuttuk. Şimdi tüm benliğimizle UEFA'yı düşünüyoruz. Amacımız tur atlamak olacak". 

Forma seçimi kriz yarattı 

Ortalık karıştı 
İSPANYOL kulübünün, Trabzonspor karşısında hangi formayla sahaya çıkacağı merak konusu oldu. Bask takımının, ünlü ressam Dario Urzay'ın çizimlerini yaptığı ve Franco döneminde Guarnika'nın bombalanmasını yansıtan formalara UEFA'dan izin çıkmadı. UEFA yetkilileri, Guarnika adlı formaların siyasi nitelik taşıdığı gerekçesiyle, Bilbao'ya ceza kesebileceği uyarısında bulundu. 

Pazarlık sürüyor 
ATHLETİC Bilbao cephesi ise, Guarnika formalarını giyme konusunda ısrarcı. Kanlı bombalama olaylarının Bask tarihinin en acı dönemlerinden biri olduğunu kaydeden İspanyol yöneticiler, şiddetin önüne geçmek için futbola bunu yansıtmakta bir sakınca görmediklerini ifade ettiler. UEFA ile Bilbao yöneticilerin son dakikaya kadar pazarlıklara devam edeceği öğrenildi. n MEHMET ÇİFTÇİ 

Valverde endişeli 

ATHLETİC Bilbao Teknik Direktörü Ernasto Valverde "Şansız bir kura çektik ve en istemediğim takımla eşleştik. Tur şansımız yüzde 50" dedi. İspanyol hoca, "Fatih ve Gökdeniz'i tanıyorum. Ortalama her maçta üç gol attıklarını biliyorum. Avni Aker güzel ve büyük. Ama çimini biraz kuru buldum" dedi. Bu arada Bilbaolu oyuncular Trabzon'da şehir turu attılar. 

Gurpegui'ye izin çıktı 

GEÇEN sezon İspanya'da doping yaptığı tespit edilen ve iki yıl ceza alan Gurpegui'yi UEFA Kupası'nda oynatmak için Athletic Bilbao'nun yaptığı girişimler olumlu sonuç verdi. Karara itiraz ederek, üst mahkemeye başvurduklarını hatırlatan Bask yönetimi, kesin sonuç çıkmadan Gurpegui'nin suçlu olamayacağını belirtip, izin istedi. 
ÜLKE basınında, Athletic Bilbao'nun, Trabzonspor'un şikayette bulunma ihtimalinden çekinerek, işi garantiye almak amacıyla UEFA'ya başvuruda bulunduğu haberleri yer aldı. UEFA, önceki akşam kulübe gönderdiği yazıda, Gurpegui'nin, cezası kesinleşmediği için temcilcimiz önünde forma giymesinde herhangi bir sakınca olmadığını bildirdi. 

Trabzonspor - A. Bilbao 

26. zafer peşinde 
KARADENİZ ekibi, Athletic Bilbao karşısında Avrupa Kupaları'ndaki 69. maçına çıkacak. Trabzonspor, 37 yıllık tarihinde bugüne dek yaptığı 68 karşılaşmada, 25 galibiyet, 28 yenilgi ve 15 beraberlik elde etti. Bordo-Mavililer, en büyük başarısını 1994-95 sezonunda üçüncü tura yükselerek gerçekleştirdi. 

İspanyol sendromu 
TRABZONSPOR'UN, daha önce eşleştiği dört İspanyol takımını da eleyemedi. Avrupa Kupa Galipleri Kupası ilk turunda 1990 - 91'de Barcelona, 1992-1993'te ikinci turda Atletico Madrid, 1995-1996'da Deportivo ve UEFA Kupası'nda son olarak geçen sezon Villareal önünde tur sevinci yaşamadı. 

1 - 0 başlar 

Ercan GÜVEN 

Trabzonspor, Athletic Bilbao maçına 1 - 0 önde başlayacak bugün. Bir yandan Gürcistan maçından sonra, olayı Trabzonlular'ın milli hislerini sorgulamaya kadar vardıran densizleri aynı sahada yanıtlama hırsı, diğer taraftan yönetimin bilet fiyatlarında damping yaparak taraftarın önünü açması, futboldaki seyirci unsurunu yüzde yüze vardıracaktır Avni Aker'de... 
Dinamo Kiev tecrübesiyle olgunlaşmış Trabzonspor'un, savunması güçlü, fizik gücü sağlam bu konservatif Bask takımı için üreteceği çözümü "meslek sırrı" olarak açıklamayan Ziya Doğan güvencesi de bir kenarda durmaktadır. Doğan, Fatih Tekke'nin topla sırtı dönük olarak buluşmasını önleyebilir, Gökdeniz'e koridor açacak düzenlemeyi yapabilirse, üstün form tutmuş Hüseyin ve kulağı çekilmiş Yattara ile güvence verecek bir skora ulaşabilir. Trabzonspor istatistiklerinden maçın ilk ve son yirmi dakikalarının önemi ortaya çıkmaktadır. Tempolu bir başlangıç ve pozisyon hovardalığı yaşanmayan finalle skor Fatih Tekke'nin 2 - 0'lık kehanetine ulaşabilir, hatta aşabilir. 


</TEXT>
</DOC>
