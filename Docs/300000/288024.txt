<DOC>
<DOCNO> 288024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sondun64.html </URL>
<DATE> 2004/11/11/ </DATE>
<TIME> 22.54 </TIME>
<AUTHOR>  </AUTHOR>
<HEADLINE>
Ürdünlü doktorlar,Arafat'ın ölümü ile ilgili soruşturma açılmasını istedi 
</HEADLINE>
<TEXT>

     Paris'te sabaha karşı hayata veda eden Filistin lideri Yaser Arafat'ın özel doktoru Ürdünlü Eşref El Kürdi, ''Arafat'ın ölüm nedenleriyle ilgili resmi soruşturma açılması ve otopsi yapılması'' talebinde bulundu. 
     El Kürdi, El Cezire televizyonuna yaptığı açıklamada, ''Filistin halkının, liderlerinin ölüm nedenlerini tüm şeffaflığıyla öğrenebilmesi için resmi soruşturma açılmasını ve Arafat'a otopsi yapılmasını istiyorum'' dedi. 
     Arafat'ın ölüm nedenleri konusunda ''şüpheleri'' bulunduğunu söyleyen, ancak bu ''şüphelerine'' rağmen şu an için hiçbir yargıya varamayacağını belirten El Kürdi, Arafat'ın 29 Ekim'de Paris'e getirilmesinin ardından sağlık durumuyla ilgili gelişmeler konusundaki bilgi eksikliğinin altını çizdi. 
     
</TEXT>
</DOC>
