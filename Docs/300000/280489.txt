<DOC>
<DOCNO> 280489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas23.html </URL>
<DATE> 2004/10/15/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Bulgaristan'da Ramazan ayı coşkuyla karşılandı 
</HEADLINE>
<TEXT>

     Bulgaristan'daki Müslümanlar, Ramazan ayını özgürce idrak etmenin mutluluğunu yaşıyor. 
     Ramazan ayının başlaması dolayısıyla bugün başkent Sofya'daki Merkez Camii'nde kılınan cuma namazına çok sayıda kişi katıldı. 
     Cami cuma namazı için dolup taşarken, namazdan önce vaaz veren Bulgaristan Müslümanları Başmüftüsü Fikri Salih, tüm Müslümanların Bulgaristan'da artık özgürce ibadetlerini yerine getirebildiklerini belirtti. 
     Salih, ''Eski günleri tekrar yaşamak istemiyoruz. Ama unutmak da çok zor'' dedi. 
     Fikri Salih, gayrı resmi rakamlara göre, Bulgaristan'da çoğunluğu Türk 2 milyona yakın Müslüman'ın yaşadığını ve rejim değişikliğinden sonra ülkedeki Müslümanların hak ve özgürlüklerini büyük ölçüde kazandığını kaydetti. 
     Ramazan ayı boyunca özellikle teravih namazları için ülke genelindeki camilerin dolup taşacağına inandığını ifade eden Salih, şunları söyledi 
     ''Biz Bulgaristan Müslümanları olarak, dinimizin tüm vecibelerini hiçbir baskı altında kalmadan yerine getirmek istiyoruz. Bu haklarımızın büyük bir bölümünü elde etmiş bulunuyoruz. Bundan dolayı da bu Ramazan ayını daha büyük bir coşkuyla idrak ediyoruz.'' 
     
</TEXT>
</DOC>
