<DOC>
<DOCNO> 250938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sontur31.html </URL>
<DATE> 2004/06/25/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Başkent trafiğine tarihi sıkıyönetim 
</HEADLINE>
<TEXT>

     ANKARA Milliyet 

ABD Başkanı George Bush'un NATO zirvesi öncesi gerçekleştireceği Ankara ziyareti nedeniyle eşi görülmemiş trafik düzenlemesine gidiliyor. 26 - 27 Haziran'da Bush'un geçiş güzergahlarıyla, konaklayacağı Hilton Oteli çevresindeki tüm yollar araç trafiğine kapatılacak. Önceki gün gerçekleşen bombalı eylemlerin ardından trafiğe kapatılan yolların sayısı arttırılırken, ana cadde ve sokakların iki gün boyunca kapatılması Başkentliler'i evlerine hapsedecek. 
     Ankara Emniyet Müdürlüğü'nden yapılan yazılı açıklamaya göre, bugün saat 18.00'den yarın saat 14.00'e kadar trafiğe kapatılacak cadde ve sokaklar arasında Çankaya Köşkü, Başbakanlık ve Meclis Başkanlığı konutlarının bulunduğu bölgedeki güzergahlar da bulunuyor. Trafiğe kapatılacak cadde ve sokaklar şunlar 
     Esenboğa Havalimanı yolu, Doğukent Caddesi, Turan Güneş Bulvarı, Simon Bolivar Caddesi, Ziyaürrahman Caddesi, Çankaya Caddesi, Cinnah Caddesi, Atatürk Bulvarı'nın Kızılay kavşağıyla Çankaya Caddesi arasındaki bölümü, İran Caddesi, Kennedy Caddesi, Tahran Caddesi, Güniz Sokak, Binnaz Sokak, Billur Sokak, Şehit Ersan Caddesi, Çoban Yıldızı Sokak, Farabi Sokak, Bükreş Sokak, Katip Çelebi Sokak, İrfan Baştuğ Caddesi, Çankırı Caddesi ve bu caddelere çıkan sokaklar, Atatürk Bulvarı, GMK Bulvarı, Strazburg Caddesi, Tuna Caddesi, Bestekar Sokak, Şili Meydanı, İnönü Bulvarı'nın Genelkurmay Kavşağı ile Atatürk Bulvarı arasında kalan bölümü, Paris Caddesi, Tunus Caddesi ile kavşaklara bağlı alt ve üst geçitler. 
     Bush'un yarın gerçekleştireceği Anıtkabir ziyareti sırasında da buraya çıkan bütün yollar araç trafiğine kapatılacak. Hilton Oteli'nin önündeki konutlarda oturanlar da, Bush Ankara'da olduğu sürece araçlarını sokağa park edemeyecek. 
     
</TEXT>
</DOC>
