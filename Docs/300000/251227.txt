<DOC>
<DOCNO> 251227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sondun12.html </URL>
<DATE> 2004/06/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Rumsfeld Irak'a şimdilik fazla asker yok 
</HEADLINE>
<TEXT>

     ABD Savunma Bakanı Donald Rumsfeld, Irak'a daha fazla birlik gönderilmesi için şimdilik planları olmadığını söyledi. 
     Rumsfeld, NATO zirvesi için geldiği İstanbul'dan BBC'nin ''Frost ile Kahvaltı'' programına yaptığı açıklamada, ''Güvenlik işinin, bir ülkeyi birliklerle doldurmak ve işgalci haline dönüşmek olmadığını'' bildirdi. 
     Irak'taki asker sayısının geçen 4 ayda 113 binden 141 bine çıktığını hatırlatan Rumsfeld, Irak'a daha fazla birlik gerekip gerekmeyeceği konusunda araştırma yapılması için onay verdiğini belirtti. 
     Rumsfeld, ''İşgalci güç olmak istemiyoruz. Irak halkı, ülkelerinin güvenliğini sağlamalı ve bunu yapmak için iyi yolda gidiyorlar'' diye konuştu. 
     İstanbul'daki NATO zirvesinde devlet ve hükümet başkanlarının, NATO'nun, Irak güvenlik güçlerinin eğitimi ve donanımı konusunda rol oynamasını kabul etmesini beklediklerini belirten Rumsfeld, ''Bu gerçekleştiği takdirde iyi olacak'' dedi. 
     Teröre karşı savaşın uzun olduğunu ve hangi tarafın kazandığını söylemenin zor olacağını kaydeden Rumsfeld, 90 uluslu koalisyonla bu konuda çok başarılı olduklarını belirterek, ''İstihbarat bilgileri alışverişinde, banka hesaplarının dondurulmasında, bu örgütlerin üst düzey elemanlarının yakalanması ve öldürülmesinde çok başarılıyız'' dedi. 
     Rumsfeld, bu örgütlerin, eğitmek, intihar saldırılarına göndermek için ne kadar eleman daha bulabilecekleri konusundaki görüşlerinin iyi olmadığını söyledi. 
     
</TEXT>
</DOC>
