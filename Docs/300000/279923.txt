<DOC>
<DOCNO> 279923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/siyaset/axsiy01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ordumuzu övdü 
</HEADLINE>
<TEXT>


TSK üst yönetiminin siyasetteki etkisini eleştiren AB, Etki Raporu'nda ise aksine Türk ordusunun AB savunmasına önemli katkı yapacağını vurguladı 

Utku Çakırözer - Ankara 


AB Komisyonu, Avrupa kamuoyuna sunduğu 53 sayfalık Etki Raporu'nda, TSK üst yönetiminin siyaseti gayri resmi yollardan etkilemeye devam ettiği eleştirisini getirdiği İlerleme Raporu'nun aksine, Türk ordusunun AB güvenlik ve savunma yapılarına "önemli" katkılar yapabileceği vurgulandı. 

Problem çıkmaz 
Raporun "Avrupa Güvenliği ve Savunma Politikası" başlıklı bölümünde, Türkiye'nin Avrupa güvenlik ve savunma politikasıyla birliğin ortak güvenlik ve dış politikasına ilgisinin, bu yapılara dahil edilmesini kolaylaştırabileceği belirtildi. 
Raporun 10. sayfasında, Türkiye'nin Afganistan, Bosna ve Kosova'daki uluslararası güç operasyonlarında büyük birlikleri olduğu, "Afganistan'da gelecek yıl ISAF'ın liderliğini almasına güvenildiği" belirtilerek, TSK'nın AB güvenlik yapılarına entegrasyonu konusunda da hiçbir problem beklenmediği kaydedildi. 
Raporda, Türk ordusunun Avrupa içindeki öneminin, sayısal büyüklüğü ve savunma bütçesine ayrılan payın fazlalığıyla ölçülmesi de dikkat çekti. 
TSK'nın 793 bin kişilik ordusunun NATO'nun Avrupa'daki kuvvetlerinin toplam askeri güçlerinin yüzde 27'sini oluşturduğunun kaydedildiği raporda, bütçeye milli gelirin yüzde 2.59'unun ayrılması da, "NATO içinde en fazla pay ayıranlardan biri" olarak değerlendirildi. 
İlerleme Raporu'nda da ordunun siyaset üzerindeki gölgesine işaret edilerek, sivil otoritenin kararlarına "gayri resmi kanallardan müdahale" etmeye devam ettiği uyarısı yer almıştı. Raporda, savunma harcamalarındaki düşüşten övgüyle bahsedilerek, "İlk kez eğitime ayrılan kaynak 6.7 milyar dolar 5.6 milyar dolarlık savunma bütçesinin üstüne çıktı" değerlendirmesi yapılmıştı. 

Soros'u hatırlattı 
Raporun, Avrupa güvenliği için Türk ordusunun kullanılmasını teşvik eden ifadeleri, uluslararası para spekülatörü George Soros'un 2002'de yaptığı ve Türkiye'de büyük tepki yaratan, "Türkiye'nin en iyi ihracat ürünü ordusudur" sözlerini akla getirdi. 


</TEXT>
</DOC>
