<DOC>
<DOCNO> 274521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun39.html </URL>
<DATE> 2004/09/24/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
AB'nin KKTC'ye ilişkin mali yardım tüzüğü... 
</HEADLINE>
<TEXT>

     KKTC Başbakanı Mehmet Ali Talat, 259 milyon euroluk yardımın kullanımını düzenleyen AB Mali Yardım Tüzüğü'nün kısıtlayıcı düzenlemelerle onaylanması halinde gerekli değerlendirmeleri yapacaklarını belirtti. 
     Talat, ''Ancak bu aşamada reddetme noktasında değiliz. Restleşme politikalarından uzak durmak gerekir. Uzlaşabilmek için elimizden gelen gayreti gösteriyoruz. Ama kırmızı çizgilerimiz bizim de vardır'' dedi. 
     Bakanlar Kurulu'na girerken gazetecilerin konuya ilişkin sorularını yanıtlayan Talat, mali yardım tüzüğünün tek başına bir anlam ifade etmediğini belirterek, doğrudan ticaret yapılarak izolasyonun kaldırılmasını öngören Doğrudan Ticaret Tüzüğü'nün önemine tekrar dikkat çekti. 
     Talat, özetle şunları söyledi 
     ''Mali yardım alacağız, ama ürettiğimizi satamayacağız. Bu bize bir şey getirmez. Bu paranın çok daha üstünde mali destek aldık. Türkiye yılda 300 milyon dolar yardım yapıyor. 3 yıllığına 259 milyon euro ne kadar anlam ifade eder... Bu nedenle iki tüzük birlikte götürülmeli. Bu resmi tutumumuzu taraflara ilettik. Avrupa Konseyi'nde biz yokuz, sadece Rumlar var ve bu nedenle taraflardan destek istedik.'' Mali Yardım Tüzüğü'nün ''kısırlaştırılmaya'' çalışıldığına dikkat çeken Talat, ''mülkiyete saygı'' şeklindeki düzenlemenin onaylanması halinde bunun uygulamada sıkıntılara yol açacağını belirtti ve bu maddenin tamamen tüzükten çıkarılması veya yumuşatılmasına ilişkin taleplerini yineledi. 
     Yardımı kullanacak firmalarla ilgili taslak düzenlemenin de kabul edilemeyeceğini söyleyen Talat, ''Türkiye kökenli vatandaşlarla ilgili düzenleme yoktur. Diskriminasyonu kesinlikle kabul etmemiz mümkün değil'' dedi. 
     
     ''KIRMIZI ÇİZGİLERİMİZ VAR'' 
     Talat, ''mali yardım tüzüğü bu rahatsız edici düzenlemelerle onaylanması halinde bu yardımın reddedilmesi gibi bir durum söz konusu olabilir mi '' sorusuna şu karşılığı verdi 
     ''O noktada değiliz. Politik duruşumuzu eskilere götürmeye hiç gerek yok. Biz talebimizi ortaya koyuyoruz ve talebimiz iki tüzüğün birlikte götürülmesidir. Bizim ne demek istediğimizi muhataplarımız anlamaktadır. Eğer anlamazlar ve bizim benimseyemeyeceğimiz bir tavır takınırlarsa bunu o zaman değerlendireceğiz. Şimdiden, değerlendirme yapmadan, toplumun farklı kesimleriyle görüşbirliği oluşturmadan 'istemiyorum' demek çok fazla yapıcı olmaz. Yeni köye eski adetleri tekrar taşımamak lazım. Restleşme politikalarından uzak durmak gerekir. Avrupai yaklaşım restleşmeleri değil, uzlaşmayı gerektirir. Biz de uzlaşabilmek için elimizden gelen gayreti gösteriyoruz. Ama kırmızı çizgilerimiz bizim de vardır. Hiçbir zaman Rumların Kuzey Kıbrıs üzerinde egemenlik iddia edebilecekleri bir düzenlemeyi kabul edemeyiz.'' 
     
     ''BALON HABER'' 
     Talat, ''mali yardımın Rum hükümeti kanalıyla yapılacağına'' ilişkin bugün bazı gazetelerde yer alan haberleri ise ''balon haberler'' olarak değerlendirdi ve ''Nedense bu tür haberler Brüksel'den sürekli çıkıyor. Bunlar doğru haberler değil'' dedi. 
     Talat, ''Mali yardımın Rum tarafından gelmesi veya bu tür düzenlemeler, bu yardımın fiilen olmaması demektir. Dolayısıyla AB'nin Kıbrıslı Türklere hiçbir açılımı olmayacak demektir ve o zaman umulan değil, Rumların istekleri yerine gelmiş olur'' diye konuştu. 
     Talat, mali yardım tüzüğüyle ilgili çalışmaların henüz tamamlanmadığını da ifade etti. 
     
     ''YENİ HÜKÜMET OLUŞUMU İÇİN TEMASLAR SÜRÜYOR'' 
     Başbakan Talat, CTP-DP koalisyon hükümetinin azınlık sorununu aşmak amacıyla partiler arası çalışmaların sürdüğünü de söyledi, ancak ayrıntı vermedi. 
     Talat, ''Gerektiğinde ben de katılabilirim'' dedi. 
     Talat, Meclis gündemindeki 2004 mali yılı bütçesinin yeni hükümet oluşumunda katalizör rol oynayabileceğini kaydetti. 
     
</TEXT>
</DOC>
