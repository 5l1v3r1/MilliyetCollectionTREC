<DOC>
<DOCNO> 264053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun11.html </URL>
<DATE> 2004/08/17/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Bağdat'ta cami yakınlarına 2 havan mermisi düştü... 
</HEADLINE>
<TEXT>

     Irak'ın başkenti Bağdat'ta, Dicle nehri kıyısındaki bir caminin yakınlarına bu sabah 2 havan mermisinin düştüğü bildirildi. 
     Irak polisi, Dicle nehrinin batı yakasından ateşlenen havan mermilerinin Haydar Han Camii'nin arkasına düştüğünü, mermilerden birinin bir araca isabet ettiğini belirtti. 
     AFP muhabiri, polisin havan mermilerinin düştüğü yeri kapattığını, yoğun bir dumanın yükseldiğini, ambulansların ve yangın söndürme ekiplerinin olay yerine geldiğini bildirdi. 
     Bağdat'ın merkezindeki Raşid sokağında da bu sabah şiddetli bir patlama olduğu bildirilmişti. 
     Irak'ta 2005 seçimlerine giden yolun ilk kilometre taşı olarak gösterilen Ulusal Konferans'ın önceki gün başlamasından bu yana Bağdat şiddetli patlamalara sahne oluyor. 
     
</TEXT>
</DOC>
