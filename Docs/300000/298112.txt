<DOC>
<DOCNO> 298112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/spor/spo15.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Hakemlere ceza 

PFDK, Samsunspor - Beşiktaş maçındaki yönetimi nedeniyle düşük puan alan ve gözlemcisiyle ilgili açıklamalarda bulunan FIFA kokartlı hakem Mustafa Çulcu'ya 22 gün hak mahrumiyeti cezası verdi. Çulcu'nun yönetimiyle ilgili medyaya görüş veren Metin Tokat'a da 15 gün ceza kesildi. Talimatlara aykırı beyanları nedeniyle Mutlu Çelik de 40 gün ceza aldı. 

İlhan Mansız iddialı 

HERTHA Berlin ile idmanlara çıkan İlhan Mansız, Bundesliga'da kendini ispat etmek istediğini açıkladı. Yıldız futbolcu, Ocak ayından itibaren takımla çalışacağını belirterek, "Başka teklifler de gelse Hertha'nın önceliği var. Para benim için önemli değil. Önemli olsaydı Japonya'da kalırdım" diye konuştu. 

Karagümrük-Sivas Olimpiyat Stadı'nda 

FUTBOL Federasyonu, İkinci Lig A Kategorisi'nde 19 Aralık Pazar günü Vefa Stadı'nda Karagümrük Kyoto ile lider Sivasspor arasında saat 13.30'da oynanması gereken karşılaşmayı Atatürk Olimpiyat Stadı'na aldı. Türkiye Kupası'nda 23 Aralık Perşembe günü oynanacak Kayseri Erciyes - Akçaabat Sebat maçının 13.00 olan başlama saati de 12.00 olarak değiştirildi. 


</TEXT>
</DOC>
