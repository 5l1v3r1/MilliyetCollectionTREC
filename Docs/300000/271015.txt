<DOC>
<DOCNO> 271015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur33.html </URL>
<DATE> 2004/09/11/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
ABD'nin İstanbul Başkonsolosluğu'na siyah çelenk... 
</HEADLINE>
<TEXT>

     Irak Türkleri Kültür ve Yardımlaşma Derneği ITKYD üyesi bir grup, ABD'nin Telafer operasyonunu protesto amacıyla İstanbul Başkonsolosluğu'na siyah çelenk bıraktı. 
     İstinye'deki başkonsolosluğa çıkan sokakta, ''Kerkük Türk'tür Türk kalacak'' ve ''Ordu Kerkük'e, ülkücüler cepheye'' şeklinde sloganlar atarak toplanan grup, başkonsolosluğa yürümek istedi. 
     Yoğun güvenlik önlemleri alan polis, sokakta barikat oluşturarak grubun kapıya kadar yürümesine izin vermedi. Bunun üzerine gruptakiler ABD bayrağı yakarak sloganlar attı. 
     Daha sonra grup adına 5 kişinin başkonsolosluğun kapısına kadar gitmesine izin verildi. Bu kişiler, üzerinde ''ABD, Türkmeneli'den elini çek'' yazılı siyah çelengi kapıya bıraktı. 
     Burada basına açıklama yapan ITKYD Başkanı Kemal Beyatlı, ABD'nin Irak'ın Telafer kentine düzenlediği operasyonu protesto etmek için toplandıklarını söyledi. 
     Beyatlı, Telafer'de ABD kuvvetlerince günlerdir sürdürülen operasyonda çok sayıda sivil Türkmenin hayatını kaybettiğini hatırlatarak, şunları kaydetti ''ABD, Irak'a adım attığı günden beri oradaki Türkmen halkı hep kan, ölüm ve acı haberlerle güne başlıyor. Telafer'e yapılan son saldırıda çok sayıda sivil ve savunmasız insanın hayatını kaybettiğini öğrendik. ABD güçlerinin insanlık dışı olan bu saldırılarını nefretle kınıyor ve Telafer'deki kardeşlerimizin maruz kaldığı bu soykırıma BM başta olmak üzere tüm insanlığın dur demesini bekliyoruz.'' Hükümete de seslenen Beyatlı, Ankara'nın olaylara el koymasını beklediklerini söyledi. 
     Gruptakiler, açıklamanın ardından sloganlar atarak dağıldı. 
     
</TEXT>
</DOC>
