<DOC>
<DOCNO> 296879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur11.html </URL>
<DATE> 2004/12/11/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Dedikodu işkencesi .. Çırılçıplak soyup dövdüler .. 
</HEADLINE>
<TEXT>

     
     Taylan YILDIRIM İZMİR, DHA 

     

İZMİR'in Güzelyalı semtinde, yakınları hakkında dedikodu çıkardığı gerekçesiyle kaçırıldığı iddia edilen 20 yaşındaki Burçin Günal'a işkence yapıldı. Bir gün boyunca alıkonulan ve çırılçıplak soyularak dövülen Burçin Günal'ı evinin önüne bırakan saldırganlar kayıplara karıştı. 
     Olay, geçen salı günü saat 23.30 sıralarında 27 sokak 25 numara önünde meydana geldi. Bir süre önce çalıştığı işyerinden ayrılan 20 yaşındaki Burçin Günal, akşam saatlerinde esrarengiz bir kişinin açtığı telefonla dışarıya çıktı. 
     İddiaya göre kimliği belirlenemeyen kişiler tarafından tabancayla tehdit edilen Burçin Günal, zorla bindirildiği otomobille kaçırıldı. Kadifekale semtindeki surlara götürülen Burçin Günal'ı çırılçıplak soyan saldırganlar, yakınları hakkında dedikodu yaptığı gerekçesiyle kendisini kaçırdıklarını söyledi. 
     Yüzü tanınmaz hale gelene kadar dövdükleri Burçin Günal'ı, bir gün sonra Hatay'daki evinin önüne bırakıp kayıplara karıştı. Yardım çığlıklarına koşan çevre sakinleri tarafından Atatürk Eğitim ve Araştırma Hastanesi'ne kaldırılan Burçin Günal kendisini kaçıranları tanımadığını önesürdü. 
     Burçin Günal polise verdiği ifadede, "Bir yakınımız için dedikodu yapmışsın'' diyerek dövdüklerini söyledi. Burçin Günal, iki gün süren tedavisinin ardından Dokuz Eylül Üniversitesi Hastanesi'ne sevk edildi. Burçin Günal'ın ciddiyetini koruduğu belirtilirken, olayla ilgili soruşturmanın sürdürüldüğü kaydedildi. 

     
</TEXT>
</DOC>
