<DOC>
<DOCNO> 258723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun24.html </URL>
<DATE> 2004/07/28/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Bulgaristan'da askerlik 45 güne iniyor 
</HEADLINE>
<TEXT>

     NATO üyesi olduktan sonra orduda reform yapan Bulgaristan'da, askerlik süresinin 45 güne kadar indirilmesi planlanıyor. 
     Özel bir radyo kanalında Savunma Bakanlığı'na dayanılarak verilen habere göre, gelecek yıldan itibaren askerlik süresinin 45 güne kadar indirilmesi bekleniyor. 
     Bulgaristan'da askerlik süresi üniversite mezunları için 6, diğer erkekler için 9 ay. 
     Silahlı Kuvvetler'de sürdürülen reform uygulamaları kapsamında komutan kadrosu dahil 60 bin civarında olan ordu mensubu sayısının, 2015 yılına kadar 30 bine indirilmesi gerekiyor. 
     Bulgaristan'da askerliğini yapmayan genç erkekler hem devlette hem de özel sektörde iş bulmakta zorlanıyor. 
     Genelkurmay Başkanlığı yetkilileri, her yıl ülkede askerlik yaşına gelen 30 bin erkeğin sadece 10 bininin orduya alınabildiğini, askerlik için beklemek zorunda kalan kişilerin sayısının son 5 yılda 100 bine ulaştığını ve bunun önemli bir sorun haline geldiğini kaydettiler. 
     Savunma Bakanlığı Basın Ataşesi Rumyana Strugarova, askerlik süresinin indirilmesi konusunun gelecek yıl kesinlik kazanacağını söyledi. 
     
</TEXT>
</DOC>
