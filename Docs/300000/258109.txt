<DOC>
<DOCNO> 258109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sonyas10.html </URL>
<DATE> 2004/07/25/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Diana, boşanırken Prens Charles'ın tüm parasını almış 
</HEADLINE>
<TEXT>

     Galler Prensesi Diana'nın, ''1996 yılının temmuz ayında eşi Prens Charles'tan boşanırken çok iyi bir finansal anlaşma yapmayı başardığı, hatta eski kocasının bütün parasını son kuruşuna kadar almayı başardığı'' öne sürüldü. 
     Prens Charles'ın muhasebeciliğini 1996 yılına kadar sürdüren Geoffrey Bignell'in Sunday Telegraph gazetesine yaptığı açıklamaya göre Charles, Diana'nın maddi taleplerini karşılayabilmek için bütün mal varlığını nakde çevirmeye zorlandı. 
     ''Diana, eski kocasının her bir kuruşunu aldı'' iddiasında bulunan Bignell, ''Bana her türlü mal varlığını nakde çevirmem emredildi. Böylelikle Diana'ya verilecek nakit paranın bulunmasına çalışıldı. Bu nedenle de ben muhasebecilik işlerini bıraktım zaten. Çünkü ortada muhasebesi yapılacak bir yatırım kalmamıştı'' diye konuştu. 
     Boşanma sırasında Diana'nın Charles'tan 17,5 milyon sterlin nakit para aldığı, bunun yanı sıra kendisi ve iki oğlunun Kensington sarayında yaşamalarına da olanak tanındığı bildirilmişti. 
     Avukatları aracılığıyla pazarlık yapan Diana'nın, ''daha iyi bir finansal anlaşma için 'majeste' unvanından da vazgeçmeyi kabul ettiği, ancak daha sonra bundan büyük pişmanlık duyduğu'' belirtiliyor. 
     
</TEXT>
</DOC>
