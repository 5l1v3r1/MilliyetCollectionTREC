<DOC>
<DOCNO> 285449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy19.html </URL>
<DATE> 2004/11/02/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
Bütçe görüşmelerinde Cumhurbaşkanı'na eleştiriler... 
</HEADLINE>
<TEXT>

     TBMM Plan ve Bütçe Komisyonu'nda, Cumhurbaşkanlığı, TBMM Başkanlığı, Sayıştay ve RTÜK bütçelerinin görüşmelerine devam ediliyor. 
     AK Parti Balıkesir Milletvekili Ali Osman Sali, TBMM Yerleşkesi'ne girişte uygulanan güvenlik önlemlerinin sıkılığından yakındı. Sali, ana binanın korunabileceğini ancak Halkla İlişkiler Binası'na girişlerde de yoğun güvenlik önlemleri uygulanmasının yanlış olduğunu söyledi. 
     Milletvekillerinin giriş kartları, araç kartları verilmesi gibi hizmetlerde aksaklıklar yaşadığını da kaydeden Sali, ''Ben odamda konfor istemiyorum, buna gerek de yok. Biz iktidarı, gücü, ihtişamı görmüşüz ama, zorunlu ihtiyaçlarımızla ilgili sorunlar çözümlenmeli'' dedi. 
     Sali, radyo-televizyon yayınlarına ilişkin görüşlerini açıklarken de ''TRT'nin magazinleştiğini'' savundu. 
     
     ''MİLLETVEKİLLERİNİ SAVUNMASIZ BIRAKTINIZ'' 

     CHP İstanbul Milletvekili Ali Kemal Kumkumoğlu konuşmasında, iktidarın, devletin en üst kurumlarında çatışma görüntüsü yarattığını söyledi. Hükümet'in milletvekillerinin lojmanlara taşınmasını engelleyerek bundan prim yapmaya çalıştığını da savunan Kumkumoğlu, ''Milletvekilleri tinercilerin bir köşede kafasına sopayı vurup yere yıkacağı durumdadır. Milletvekillerini savunmasız bıraktınız'' diye konuştu. 
     TBMM Başkanı Bülent Arınç'a, dün düzenlediği basın toplantısında Meclis Muhafız Taburu Gazinosu'ndaki ''Sakal, türban yasağı'' ile ilgili açıklamayı yapmasının nedenini soran Kumkumoğlu, ''Bundan ne yarar umuyorsunuz Hedefleriniz doğrultusunda birtakım noktalara ulaşılabilmesine yönelik bir anlayışınız mı var '' dedi. 
     Başbakanlık Müsteşarı Ömer Dinçer'in, Cumhurbaşkanı Ahmet Necdet Sezer'e basın aracılığıyla ''Siyasi davranma'' suçlamasında bulunduğunu kaydeden Kumkumoğlu, ''Devlet geleneğinde böyle bir şey mi var Cumhuriyet'in başlangıcında ortaya konulan bütün değerlerin anlamını yitirdiğini düşünen Müsteşar, bu değerleri temsil eden Cumhurbaşkanı'nı suçluyor. Bu çatı çökerse bunun altında herkes kalır. Bunlar bu çatıyı çökertme davranışlarıdır. Cumhurbaşkanı'na daha saygılı olmak hepimizin ortak görevidir'' diye konuştu. 
     
     ''TANSİYON HASTASI OLDUK'' 

     CHP Antalya Milletvekili Osman Kaptan da konuşmasında yasama konusundaki tüm inisiyatifin hükümetin elinde olduğunu, milletvekillerinin sadece oy vermekle yetindiğini ifade ederek, TBMM Başkanı Arınç'a, ''Meclis Başkanı siz misiniz, Recep Tayyip Erdoğan mı Bu soru sizi üzüyor ama bu durum da bizi üzüyor'' dedi. Kaptan, milletvekilleri için kooperatif kurulması girişiminden Başbakan Erdoğan istemediği için vazgeçildiğini, TBMM'nin olağanüstü toplanması kararının ''Başbakan'ın telefonu üzerine verildiğini'' kaydederek, erkler ayrılığı ilkesine dikkat edilmesi gerektiğini söyledi. 
     TBMM'deki ışıklandırma ve havalandırma sisteminden de yakınan Kaptan, bunun milletvekillerinin büyük çoğunluğunu rahatsız ettiğini belirtti ve ''Hepimiz tansiyon hastası olduk'' dedi. 
     Milletvekili lojmanların kullanılmamasını da eleştiren Kaptan, bu karar nedeniyle devletin 10-12 trilyon zararı olduğunu ifade etti. 
     
     ''200'DEN FAZLA PERSONEL...'' 

     CHP Tekirdağ Milletvekili Enis Tütüncü ise siyasete saygınlık kazandırmanın siyasetçinin elinde olduğunu belirttiği konuşmasında, ''Halk siyasetçi denince 10 adım geriye çekiliyor. Halk, Parlamento'yu işaret edip, Balık baştan kokar diyor. Bunu biz engelleyebiliriz'' dedi. 
     TBMM Başkanı Arınç'ın personel fazlalığından yakındığını vurgulayan Tütüncü, ancak açıktan veya çeşitli kamu kuruluşlarından 200'den fazla personelin TBMM'ye alındığı söylentileri bulunduğunu ifade etti. 
     
     ''GELİP GEÇENİN TOKAT ATTIĞI BİR KURUM'' 

     AK Parti Samsun Milletvekili Musa Uzunkaya, radyo ve televizyon yayınlarında içki ve sigara kullanımının özendirildiğini ifade ettiği konuşmasında, ''TRT'de bile içki içilmeyen film yok'' dedi. 
     Uzunkaya da milletvekili lojmanları ile ilgili kararı eleştirerek, bu kararın ciddi sorunlara yol açtığını söyledi. Uzunkaya, bu konutların kamu kurumlarında çalışanlara kira ile verilmesi önerisinde bulundu. 
     ''Milletvekilliğinin gelip geçenin tokat attığı bir kurum'' olduğunu ifade eden Uzunkaya, ''3 mezar büyüklüğünde odalarda çalışıyoruz. 10 arkadaşımız trafik kazası geçirdi, bir kısmı hayatını, bir kısmı da eşini kaybetti. Milletvekillerine bir şoför bile çok görülüyor. Özelleştirmeler sonucunda havuzda bekleyen şoförler var. Bunlar milletvekillerinin hizmetine verisin'' dedi. 
     Konuşmasında, Cumhurbaşkanı Ahmet Necdet Sezer'in resepsiyonlar için bazı milletvekillerine eşsiz davetiye göndermesini, bazılarına da hiç davetiye göndermemesini eleştiren Uzunkaya, kendisine davetiye gönderilmediğini söyledi. Uzunkaya, 6 milletvekiline davetiye gönderilmediğini belirlediğini bildirerek, ''Ben geçen sene davetiyeyi iade etmiştim. Milletvekili olmak için eşinin başının açık olması şartı yok. Bu nasıl kamusal alan tanımı ki Cumhurbaşkanı oğlunun düğününü yapıyor ama davetiye söz konusu olduğunda kamusal alan deniliyor'' dedi. 
     Cumhurbaşkanı Sezer'in af yetkisini çoğunluğu ''Bölücü ya da sol kökenli örgüt üyeleri için kullandığını'' da savunan Uzunkaya, affedilenler arasında az sayıda adli suçlunun yer aldığını ifade etti. 
     CHP Ordu Milletvekili Kazım Türkmen de yaptığı konuşmada, Genel Kurul'da milletvekillerinin çoğunun telefonlarının açık olduğunu, seyirci localarının zaman zaman yarısına kadar türbanlılar tarafından doldurulduğunu söyledi. TBMM Genel Kurulu'nda siyasi amaçlı kıyafetler giyilmemesi gerektiğini ifade eden Türkmen'e, AK Parti'li Uzunkaya, ''Bu tarifi nasıl yapıyorsunuz '' diye müdahale etti. 
     
     CUMHURBAŞKANI'NA ELEŞTİRİ 

     AK Parti Nevşehir Milletvekili Osman Seyfi konuşmasında, tarafsızlık kuralının Cumhurbaşkanı'nı da bağladığını, ancak çeşitli konulardaki uygulamalarının ideolojisinin bir yansıması olduğunu savundu. CHP milletvekilleri bu konuşmaya ''Biz de Cumhurbaşkanı gibi Cumhuriyet'in temel değerleri konusunda tarafız'' sözleriyle tepki gösterdi. 
     TBMM'deki tüm milletvekillerinin ulusal iradenin temsilcileri olduğunu ifade eden Seyfi, davetiye gönderilirken ayrım yapıldığını söyledi. Eşinin başörtüsü takmamasına karşın kendisine de davetiye gönderilmediğini belirten Seyfi, ''Bu tutum makamın tarafsızlığı ile bağdaşmıyor. Cumhurbaşkanı gerekli araştırmayı yaptırmadan peşin hükümle hareket ediyor . Her kanunu Anayasa'ya aykırı, diye geri göndermemeli. Ülke salt hukuk kaideleriyle idare edilemez, siyaset de lazım'' dedi. CHP Muğla Milletvekili Gürol Ergin, bu sözlere ''Hukuksuzlukla mı idare edilsin '' sözleriyle tepki gösterdi. 
     
     ''MECLİS BAŞKANI, BAŞBAKAN ELEŞTİRİLİRKEN CUMHURBAŞKANI DA 

     ELEŞTİRİLEBİLİR'' TBMM Başkanı Bülent Arınç, Cumhurbaşkanı Ahmet Necdet Sezer ile ilgili olarak, ''Hepimizin Cumhurbaşkanıdır. Devletin başıdır, milletin birliğini temsil eder. Onu sevmek mecburiyetindeyiz. Sevmek deruni bir iştir. Bunu bilerek söylüyorum'' dedi. 
     Arınç, TBMM Plan ve Bütçe Komisyonu'nda milletvekillerinin eleştiri ve değerlendirmelerini yanıtlarken şunları söyledi 
     ''Ama Sayın Başbakan da Türkiye Cumhuriyeti Hükümeti'nin Başbakanıdır. Sayın Cumhurbaşkanı derken üç defa aksi seda yapan bir söz, Başbakan'a sıra geldiğinde Tayyip diye sesleniyor. Bu yanlış birşeydir. Meclis Başkanı Sayın Meclis Başkanı değil, o Meclis Başkanı, Sayın Cumhurbaşkanı, Sayın Cumhurbaşkanı katmerli olarak.. Başbakan'a sıra geldiğinde Tayyip... Bu bizim ideolojimizin, bu bizim önyargılarımızın, bu bizim kafamızda, belleğimizde Başbakan'a çizdiğimiz profilin dışarıya yansıması. 
     Bütün bunları kendimizi eleştirmek için söylüyorum. Bütün sözlerim tutanaklara geçiyor, tutanaklara geçen bütün sözümün arkasındayım. Ben bunları şeffaf olarak yapıyorum, tek başıma yapmıyorum. Allah'tan korkmak lazım...'' Meclis Başkanı, Başbakan eleştirilirken Cumhurbaşkanı'nın da eleştirilebileceğini kaydeden Arınç, sözlerini şöyle sürdürdü 
     ''Saygı içinde, sözlerinizi düzgün söyleyerek her türlü eleştiriyi getirebilirsiniz ama, bir tabu haline getirilmesi yanlış. Bunlar tamam, bunlar eleştirilebilir ama Sayın Cumhurbaşkanımıza asla, kata ve zinhar birşey söylenmemeli . Olur mu O taraf için herkes birşey söylüyor. Ama Yargıtay hakkında birşey söylemeyin, yargıyı yıpratırsınız, Sayın Cumhurbaşkanı hakkında hiçbir şey söylemeyin, yıpratırsınız. Filan hakkında birşey söylemeyin, yıpratırsınız ama Meclis hakkında konuşun. Bol bol konuşun, milletvekilleri için herşeyi söyleyin, yerin dibine sokun, telefonlarını kesin, nefes almasına engel olun, oksijenini kesin, maaşını asgari ücretten daha aşağı düşürün . O zaman bazıları alkışlıyor. Ben alkış meraklısı değilim. Söylediğim her sözü milletvekillerimizin bana aktardıklarını ve yaşam koşullarını düşünerek söylüyorum. Bundan sonra da yapacağım. 
     
     ''KEYİFTEN DÖRT KÖŞE OLUYORUM'' 

     Dolayısıyla her kurum eleştirilebilir, hiçbirisi tabu değildir. Eleştirilmesine imkan ve izin verilmeyen kurumların ya bir yerden korkuları vardır ya da bunlar tabu haline getirilmiştir. Siz beni alabildiğine eleştiriyorsunuz, ben burada keyiften dört köşe oluyorum. 3 saat versinler ben cevabını vereyim, ama niye başka kurumlar Aman bizi eleştirmesinler diyorlar. Yerinde söylendiğinde hepsinin dikkate alınmasın gerekir.'' Cumhurbaşkanlığı bütçesine yönelik olumlu değerlendirmeler yapıldığını ifade eden Arınç, Meclis Başkanlığı bütçesi üzerinde böyle bir değerlendirme yapılmadığından yakındı. Bütçelerinin yüzde 60'ının personel giderleri olduğunu belirten Arınç, ''İsterseniz yeni ve eski milletvekillerinin maaşlarını ödemeyelim. 165 trilyon tasarruf edelim'' dedi. 
     
     ''TALİMAT ALMAM'' 

     Hayatında kendisine talimat verebilecekler dışında hiçkimseden talimat almadığını bildiren Arınç, ''Ben Meclis Başkanıyım. Başbakan bana arzedebilir, Cumhurbaşkanı benden rica edebilir. Ben talimatla çalışan bir insan değilim. Esasen bununla da eleştiriliyorum'' dedi. 
     Arınç, 1 Mart tezkeresinde kendisini övenlerin, Meclis'in olağanüstü toplanması konusundaki tutumu nedeniyle kendisini ''Yerin dibine batırdıklarından'' yakınarak, ''Ben talimat almam. Ben Cumhurbaşkanı ile Başbakan'la da kurumsal olarak iyi çalışmak zorundayım'' diye konuştu. 
     
     ''PAPA'YA SORULAN SORU GİBİ...'' 

     Meclis'te birçok yeni projenin hayata geçirildiğini, fiziki olanakların iyileştirildiğini anlatan Arınç, milletvekillerine ''Siz her zaman bunlardan bana sitayişle söz ediyorsunuz'' dedi. 
     Arınç, TBMM'de dün düzenlediği basın toplantısında projelerini anlattıktan sonra ''İspanya'da Papa'ya sorulan soru gibi'' kendisine birşeyler sorulmaya çalışıldığını söyledi. Arınç, iyiniyetli basını takdir ettiğini, ancak provokasyonlarla siyasetçileri yıkmak için çalışanları da bildiğini kaydetti. 
     Milletvekillerine basınla ilişkilerini dürüst ve samimi götürmeleri önerisinde bulunan Arınç, ''Bugün uzatılan bir mikrofona söylediklerinizin yarın sizin aleyhinizde ne gibi şeyler meydana getirebileceğini görenlerdenim. Benim yanıma gelip Şöyle olsun diyenlerin, kapıdan çıkıp basın mensubuna Asgari ücret bu kadarken bu olur mu deyivermesini, Halkla İlişkiler Binası'nda nefes alamıyoruz diyenlerin kapıdan çıkınca Fakir milletin bütçesinden 100 trilyon nereden bulacaksın deyivermelerini samimiyetsiz buluyorum'' dedi. 
     
     MUHAFIZ TABURU 

     Arınç, medyanın zaman zaman ''Birisi yere düşsün, eteği açılsın, biz ona gülelim'' anlayışıyla hareket ettiğini, sansasyonel sorular yönelttiğini savundu. TBMM'deki Muhafız Taburu hakkında bugüne kadar kendisinin hiçbirşey söylemediğini bildiren Arınç, bazı milletvekillerinin Muhafız Taburu ile ilgili olarak kendisine şikayetlerde bulunduklarını söyledi. Bu konuda haber yazan basın mensuplarının ''Tavşana kaç, tazıya tut'' dediğini kaydeden Arınç, bası nın bu konudaki görüşlerini açıklaması çağrısını yineledi. 
     
     MİLLETVEKİLLERİNE ELEŞTİRİ 

     Milletvekillerinin cep telefonlarıyla konuştuğu, bir milletvekilinin Genel Kurul'a kot pantolonla girdiği şeklindeki eleştirilere de değinen Arınç, şunları söyledi 
     ''Genel Kurul'a önü açık olarak giren, sağa sola el hareketleri yapan milletvekillerimiz. Kürsüde hatip konuşurken gazeteyi açıp okuyanlar yine milletvekillerimiz. Arkasını dönerek kahkaha atanlar, yaylacılar diye tabir edilen yerde oturup yüksek sesle konuşanlar, hatibin konuşmasına engel olacak kadar uğultu çıkaranlar milletvekilleri. Milletvekili arkadaşlarımızın yeniden eğitime, terbiyeye götürecek bir sistemimiz yok. Yanlış bulduklarımızı söylüyoruz ama, lütfen siz de bunları uyarın.'' 
     
     LOJMAN ELEŞTİRİSİNE YANIT 

     Milletvekili lojmanlarıyla ilgili eleştirileri de yanıtlayan Arınç, bu kararla sadece bir yıl içinde 10.5 trilyon lira tasarruf ettiklerini bildirdi. Bu kararın altında CHP'li Başkanlık Divanı üyelerinin de imzalarının bulunduğunu ifade eden Arınç, bunu bugün de savunduğunu söyledi. 
     Türkiye'de sivil ve asker 237 bin lojman bulunduğunu belirten Arınç, ''Bunun 550 tanesinden çıktık, milletimizin içine gittik, bundan daha büyük bir şeref yok. Darısı başkalarının başına dedim, dünyayı başıma yıktılar, Sen ne demek istiyorsun, sen yoksa askerlerin lojmanına mı karşısın denildi'' dedi. Lojmanların Maliye Bakanlığı'na devredildiğini vurgulayan Arınç, satılamamasının hesabını onların vereceğini söyledi. 
     Arınç, milletvekillerinin ''Sonu kuruşuna kadar parasını vererek konut edinmesi'' için kooperatif girişiminde bulunduklarını kaydettiği konuşmasında, 250'si AK Parti'li, 105'i CHP'li, 1'i de DYP'li 356 milletvekilinin başvuruda bulunduklarını bildirdi. ''Lojman yapıldığı'' iddiaları üzerine ''Kafa, göz yarıldığını'' ifade eden Arınç, bu işin buzdolabına kaldırıldığını söyledi. Arınç, milletvekillerinin bir taraftan bu konuya ''Perde arkasından bakarken'', bir taraftan da ''Meclis Başkanlığı'nın görevi milletvekillerine konut sağlamak mı '' dediklerini bildiğini belirtti. 
     
     ''DAHA TEMKİNLİ OLMALIYIM'' 

     Bugün duydukları ve bugüne kadar yaşadıklarının daha temkinli davranmasını gerektirdiğini bildiren Arınç, ''Hem Halkla İlişkiler Binası, hem milletvekillerimizin konut edinmesi konusunda, hem milletvekillerimizin maddi ve özlük haklarının geliştirilmesi konusunda bundan sonra daha temkinli olmalıyım'' dedi. 
     Sayıştay'a üye seçilmesinde gecikilmesinin kendisiyle ilgisi olmadığını da bildiren Arınç, komisyon gündeminin yoğun olması gerekçesiyle bu konunun ele alınmadığını söyledi. Geçmişte de bu konuda gecikmeler yaşandığını ifade eden Arınç, ayrıca kendisinin komisyonları toplama yetkisi bulunmadığını bildirdi. 
     Arınç, soru önergelerini iade etmesi konusundaki eleştirileri yanıtlarken de bugüne kadar 40 bini aşkın önergeden 40'ının iade edildiğini ve bunun da İçtüzüğe uygun olarak yapıldığını söyledi. ''Başbakan benim arkadaşım, soru sormayın'' demediğini de bildiren Arınç, ''Evet, Başbakan benim arkadaşım ama, soru sorun hem de çok soru sorun'' dedi. 
     Meclis'e 200 kişi aldığı iddialarının da doğru olmadığını ifade eden Arınç, ''Meclis başkanlığı seçimi 3 Kasım'da yapıldı, 1 Kasım'da 81 kişi işe alınmış, onu arkadaşları övüyor, beni de arkadaşlarım Hiç personel almıyor diye eleştiriyor'' diye konuştu. Arınç, 185 kadroyu boş tuttuğunu bildirdi. Bazı milletvekillerinin danışmanlarının, sekreterlerinin kadroya alınması için kendisine başvurduğunu ifade eden Arınç, bu mektupları sakladığını söyledi. 
     Milletvekillerinin ''Kırmızı plakaların sayısının fazlalığından'' yakınması konusunda da Arınç, ''Bunu kaldırın diyorsanız, teklifinizi açık yapın. Deyin ki Bu saltanatı sona erdirin ben açık sözden hoşlanırım. Ben bunu böyle buldum, ama düzelteceğim, siz bana destek olun'' dedi. 
     
     DOKUNULMAZLIK TARTIŞMASI 

     Dokunulmazlıklar konusunda ''Bu konu Meclis'e geldi ama, gizli oylamada reddedildi'' diyen Arınç, yeniden girişimde bulunacağını söyledi. Arınç, bir düzenleme yapılması gerektiği görüşüne katıldığını bildirerek, bunun bir siyasi söylem olarak bırakılmaması gerektiğini ifade etti. 
     Milletvekili dokunulmazlığından değil, yasama dokunulmazlığından söz ettiğini ifade eden Arınç'ın, ''Yasama sorumsuzluğu olmalı, ama milletvekilleri işlediği suçlardan dolayı yargılanmalı'' denilmesi gerektiği yönündeki sözlerine CHP'liler ''Herkes onu söylüyor'' diye itiraz etti. Arınç'ın, CHP İstanbul Milletvekili Ali Kemal Kumkumoğlu'nun itirazlarına ''Siz belki çok anlayışlısınız, benim anlayışım kıt, anlayamıyorum'' karşılığını verdi. Arınç, kendisine tepki gösteren CHP Muğla Milletvekili Gürol Ergin'e ''Siz çok haşin görünüyorsunuz ama kalbiniz çok yumuşak'' dedi. Ergin de bu sözlere ''Siz de çok yumuşak görünerek sürekli aşağılayarak konuşuyorsunuz'' dedi. Arınç'ın ''Kelimelerle oynama konusunda sizin kadar mahir değilim. Dokunulmazlık konusunda o kadar çok şey söyledim ki Alaska'daki eskimolar bile biliyor'' sözlerine Ergin, ''Eskimoca konuştuğunuz için biz bilmiyoruz'' karşılığını verdi. 
     CHP Mersin Milletvekili Mustafa Özyürek'in kendisine başka, dışarıda başka konuşan milletvekilleri ile ilgili sözlerinden alındığını söylemesi üzerine de Arınç, ''Onlar burada yok'' dedi. 
     
     ''YARGI SİYASALLAŞTI'' 

     Başbakan Recep Tayyip Erdoğan'ın bir konuşmasından dolayı idamla yargılanma aşamasına kadar geldiği örneğinden hareketle yargının siyasallaştığını ifade eden Arınç, ''İsterseniz yargıyı yıpratmamak için bunu küçük harflerle konuşalım'' dedi. Arınç, yargının siyasallaştığının ''Emsalleri az da olsa bir gerçek olduğunu'' ve yargının da reformlar yaparak kendisini yenilemesi gerektiğini söyledi. 
     Arınç, yaptığı işlerden dolayı eleştirilmeyi istediğini bildirdiği konuşmasını, ''Ama eşimin başörtüsünden, inancımdan, hangi kökenden geldiğim konularında eleştirilmeye sıcak bakmam'' sözleriyle tamamladı. 
     
</TEXT>
</DOC>
