<DOC>
<DOCNO> 291621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/siyaset/asiy.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazze'de açan şiddet çiçekleri 
</HEADLINE>
<TEXT>


İsrail tanklarıyla buldozerleri, her yeri dümdüz etmiş... Taş üstünde taş koymamışlar. Suni göl gibi gözüken, şehrin lağımı... İsrail, kanalizasyon sistemini de yok etmiş. Böylesine bir bataklıkta ancak şiddet çiçekleri açabilir 

Arafat sonrası Ortadoğu - 2 HASAN CEMAL 

GAZZE 


Upuzun, kapkaranlık, kasvetli bir koridor. İki yanı beton duvar, tepesi teneke kaplı. Yerlere gelişigüzel bırakılmış dikenli tellerden sakınarak yürümen lazım. Git git bitmiyor 
İnsanı bunaltmak için bundan daha iyi dekor olamaz. 
İsrail'den Gazze'ye geçiyorum. 
Ya da bir Batı Avrupa kentinden bir anda Doğu'nun en yoksul kasabasına... 
İsrail tarafında birkaç saat süren baydırıcı kontrolden sonra pasaportuma şöyle bir bakıyor Filistinli asker. Hayatından bezmiş. Sakalı bir karış, tespih çekiyor. El yazısıyla, önündeki kenarları tirfillenmiş, rengi atmış deftere adımı ve pasaport numarasını şöyle bir not alıyor. 
Hepsi o kadar. 
Gazze Şeridi'ne hoş geldiniz 
Etraf mezbelelik. Rüzg rda çöpler uçuşuyor, toz duman içinde. Çoğu ev, yerle bir. İsrail tanklarıyla buldozerleri ne varsa dümdüz etmişler. Her taraf moloz yığını halinde. Taş üstünde taş koymamışlar. Kaldırımları bile sürüp atmışlar. Zaten doğru dürüst olmayan altyapı yok edilmiş. 
İnsanın içini acıtan bir yıkım. 
"Şu karşıda gördüğün su birikintisi var ya, güneşin altında parlayan, etrafında çocukların oynadığı, aldanma, orası suni göl değil. Şehrin lağımı açıktan oraya akıyor. Kanalizasyon sistemini bile yok etti İsrail, kurulmasını da engelliyor." 

İşgalci vuruyor 
Gazze'ye bundan önce iki kez gelmiş, aynı şeyi düşünmüştüm. Böylesine bir bataklıkta ancak şiddet çiçekleri açabilir cümlesi her seferinde yazıma düşmüştü. Klasik, şiddet şiddeti doğurur deyişi satırlarımın arasındaki yerini kendiliğinden almıştı. 
Gazze Valisi'yle görüşmek için arabadan indik. Sivil korumalar ellerinde uzun silahlar, parmakları tetikte yanımıza yaklaştı. O sırada birdenbire uçak sesi gibi bir gürültü patladı. Tedirgin bakışlar bir anda gökyüzüne döndü. 
Bir İsrail helikopteri mi 
Suikast için saldırıya geçen... 
Gazze Valisi Muhammed Kutva'yla sohbet ederken diyor ki 
"Ansızın bir Apaçi helikopteri havadan, gece vakti vuruyor bir ocağı, bir aileyi, bir ağacı... Söyler misiniz ne yapacaksınız Topraklarınız işgal altında. İşgalci vuruyor. Çiçekle mi gideceksiniz ona .. Herkes bildiği gibi savaşacak işgalciyle. Hamas öyle, şu böyle, o öyle savaşacak, İsrail işgali altındaki toprağını kurtarmak için..." 

"Gazze'nin Allah'ı" 
Gazze'nin Allah'ı deniyor Kutva için. Arafat'la akrabalığı olan bir aile. Hamas dahil Gazze'de her şeyin ondan sorulduğu söyleniyor. İskenderiye'deki Beyrut Üniversitesi'nde okumuş. 58 yaşında. Zengin bir tüccar aileden. Aynı zamanda ticaret odası başkanlığı yapıyor. Dördü erkek, üçü kız yedi evladı var. Çocuklarından beşi Amerika'da, Houston'da okuyor. "Bush ailesiyle komşuyuz" diyor gülerek... 
El Fetih üyesi. 
Noktasıyla, virgülüyle, siyaseti yerli yerine oturtarak konuşuyor. İngilizce bildiği anlaşılıyor ama Arapçayı yeğliyor. Kendisine Gazze'de güçlü olan Hamas'ı, İslami Cihat'ı soruyorum. Şiddet ve intihar terörizmi konusunda kendisini sıkıştırıyorum. 
Yüz çizgileri değişmiyor 
"Bakın, buraların altyapısını yerle bir eden İsrail. Yoksulluğa mahk m eden de o. Buradaki radikalleşmeye İsrail yardımcı oluyor. İnsanlar umudunu yitirdikçe, radikalleşiyorlar. Toprakları, memleketleri işgal altında. Hepimiz bunu ortadan kaldırmak istiyoruz. Fakat herkesin yolu, yolları farklı. Ama düşmanımız ortak İsrail. Fakat barış sürecinde yol alınırsa, hava değişir, radikalizm de eski gücünü kaybeder. Ben gelecekten iyimserim, umudumu yitirmedim. Yeni dönemde barış süreci açılır diye düşünüyorum." 
Hamas'la, intihar terörizmi ile, radikal İslamcılarla ilgili herhangi bir olumsuz söz çıkmıyor ağzından... 
Gazze Valisi Kutva'ya 9 Ocak'taki başkanlık seçimlerini soruyorum. Duraksamadan yanıtlıyor 
"Mahmut Abbas'la gidilecek seçimlere, El Fetih'ten başka aday çıkmaz. Hareketteki genç - yaşlı ayrımı abartılıyor." 
Ramallah'tan sonra Gazze'deki nabız da farklı atmıyor. 69 yaşındaki Mahmut Abbas'ın namı diğer Abu Mazen Arafat'ın halefi olarak sahneye çıkması, 9 Ocak'ta başkan seçilmesi ve geçiş döneminin sük net içinde atlatılması yakın ihtimal. 
El Fetih Merkez Komitesi, pazartesi gecesi Mahmut Abbas'ı tek aday olarak belirledi - H.C. 
Sanki Mahmut Abbas'a içte dışta herkesin eli mahk m. 
Sonra ne olur 
Değişik yorumlar var. Bunlar daha sonraki yazıların konusu olacak. Kimileri fazla küçümsüyor Mahmut Abbas'ı. Arafat sonrasının iç dengelerini koruyamaz ve İsrail'le barışın gerektirdiği cesaret ve devlet adamlığını gösteremez diye düşünüyorlar. Atatürk sonrası, gölgeden çıkan İsmet İnönü örneğini verenlere de rastlanıyor kuliste... 
Gazze sokaklarında dolaşıyorum. 
Her taraf yeşil ve siyah bayraklarla kaplı. Yeşil Hamas'ı, siyah İslami Cihat'ı temsil ediyor. Direğin tepesinde yeşil bayraklar altında iki sakallı gencin resmi. "İsrail'in suikastla öldürdüğü militanlardan..." 

Bomba resimli duvarlar 
Başını nereye çevirsen silahlı, Kalaşnikov'lu, el bombalı resimlerle süslenmiş savaşçı sloganlar. İsrail'e, Şaron'a beddua eden duvar yazıları... 
Ve Cebeliye Mülteci Kampı'nın yoksulluğu... 
Güneş batmak üzere. 
İhtiyarlar yere kilim atmış, bağdaş kurmuş, tespih çekerek sohbet ediyorlar. Selamünaleyküm deyip yanlarına çöküyorum. Mahmut'lardan biri 70, biri 75 yaşında. Hüseyin 77, Abdülkerim 71 yaşında. 
Hepsi ilk savaş göçmeni. 
İsrail devleti 1948'de ilan edilip savaş patlayınca toprakları işgal edilmiş, yollara düşüp, mülteci olarak Gazze Şeridi'ne, Cebeliye'nin teneke mahallelerine sığınmışlar. 

Bosna'dan daha kötü 
77'lik Hüseyin, "Bizim topraklarda şimdi Şaron'un çiftliği var" diyor. 70'lik Mahmut kendi hik yesini anlatıyor. "Gece geldiler, öldürdüler, yıktılar, sabahın köründe herkesi evinden barkından attılar. Kimi deve, kimi eşek sırtında, kimi de yalınayak kaçtı" diye dertleniyor Mahmut, "Bosna'yı bilirsin, orada yaşananları. Bizimkisi bin misli daha kötüydü." 
Hamas'ı seviyor. 
El Fetih de güçlü diyor. 
Bir bilene soruyorum, yanıtı 
"Son bir kamuoyu yoklamasına göre Gazze'de El Fetih yine önde, desteği yüzde 34 - 35 civarında. Hamas, yüzde 25 - 30'la ikinci sırada. İslami Cihat ise yüzde 5 - 10 arasında..." 
Filistin'i yıllardır yakın markajda tutan güvenilir diplomatik kaynağa göre durum şöyle 
"Hamas'ı El Fetih'ten öyle çok fazla ayrı tutma. Hamas'ı da El Fetihciler yönetiyor denebilir. Hamas İsrail'e karşı Filistin hareketinin taktik bir silahı sayılabilir. Hatta öyledir. Hamas'ın teorik söyleminde, 'Yahudileri denize dökeceğiz' vardır. 'Tek bir Filistin devleti kuracağız, Yahudiler de azınlık olacak' vardır. 'Oslo'ya da, Camp David'e de karşıyız' vardır bu teorik söylemde. Ama aynı Hamas pratikte FKÖ'ye de yeşil ışık yakar, 'Gidin İsrail'le konuşun, azami toprağı alın, bir devlet kuralım' derler." 
Üçüncü yazı yarın Kudüs'ten, DUVAR'ın öyküsünü anlatacak. 


</TEXT>
</DOC>
