<DOC>
<DOCNO> 290910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur05.html </URL>
<DATE> 2004/10/16/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Tokat atıp ağır duymasına neden olan dedesini öldürdü 
</HEADLINE>
<TEXT>

     
     Erdoğan CANKUŞ FETHİYE Muğla , DHA 

     

MUĞLA'nın Fethiye İlçesi'nebağlı Döğer Köyü'nde 16 yaşındaki B.K., 77 yaşındaki dedesi Bayram K.'yı av tüfeği ile vurarak öldürdü. B.K., dedesini, küçükken attığı tokat sonucu bir kulağının az duymasına neden olduğu için vurduğunu söyledi. 
     İddiaya göre, B.K. önceki akşam saat 19.00 sıralarında evden aldığı av tüfeği ile dedesi Bayram K.'nın evine gitti. B.K., yanında getirdiği silahı kapıyı açan dedesine doğrultup ateşledi. Yaşlı adam, göğsünden ve karnından ağır yaralanırken, B.K. olay yerinden kaçtı. 7 çocuk babası Bayram K., silah seslerini duyan B.K.'nın babası Burhan K., diğer oğlu Mehmet K. ve Döğer Köyü Muhtarı Ercan Baykara tarafından Fethiye Devlet Hastanesi'ne götürülürken yolda öldü. 
     
     TARLADA UYURKEN BULUNDU 

     Dedesini vurup kaçan B.K., Kemer Jandarma Komutanlığı ekipleri tarafından 2 saat sonra bir pamuk tarlasında uyurken bulundu. Gözaltına alınan B.K., ifadesinde, "Dedem 5 yıl önce bana traktörü çalıştırdığım için tokat atmıştı. O günden bu yana kulaklarım az duyuyor. Beni hiç kimse azmettirmedi. Kulaklarımın duymaması yüzünden sinirlendiğim için öldürdüm'' dedi. 
     Jandarma B.K.'nın babası Burhan K. ve annesi Emine K.'nın ifadelerine başvurdu. Üç çocuk babası Burhan K., "Oğlum ve eşimle akşama kadar tarlada pamuk topladık. Akşam saatlerinde eve döndük. Oğlum önden gitmişti. Ben eve gittiğimde silah sesi duydum. 100 metre uzaklıktaki babamların evinde bağrışmalar oldu. Koşarak geldim. Babamı kanlar içinde gördük. Annem Ayşe Kemer'deki bir yakınımızın yanına gittiği için evde yoktu. Kardeşim Mehmet K. ve köy muhtarı ile babamı hastaneye yetiştirmeye çalıştık. Yolda öldü. Çok üzgünüm. Oğlum babamı öldürüyor. İnanın nedenini bilmiyorum'' diye konuştu. 
     Jandarma ve Fethiye Cumhuriyet Savcılığı soruşturmayı çok yönlü sürdürüyor. 

     
</TEXT>
</DOC>
