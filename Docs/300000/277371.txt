<DOC>
<DOCNO> 277371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yazar/sazak.html </URL>
<DATE> 2004/10/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baykal - Cem fotoğrafı 
</HEADLINE>
<TEXT>


Tayyip Erdoğan'ın "AB'nin kapısını çalan" lider olarak Newsweek'e kapak olduğu, 2005'te tam üyelik müzakerelerine başlanması halinde AKP'ye "ikinci dönem" iktidar yolunun açılacağı günlerde, Deniz Baykal cephesinde CHP'nin gelecek şansını artırmaya dönük kimi arayışlar başladı. 
CHP lideri Baykal, hafta sonunu "yol arkadaşım" dediği YTP Genel Başkanı İsmail Cem'i partisine katma mesaisiyle geçirdi. 
CHP yönetimi bu girişimi nezaketen "birleşme" modeli olarak sunmaya çalışsa da, YTP'nin 2002 seçimlerinde yüzde 1'lerde kalan oyları nedeniyle Cem'in gücünün gerçekte bir "tabela" partisini aşamadığı kesindir. 
Sosyal demokrasi açısından CHP - YTP bütünleşmesinin "sinerji" yaratabileceği nokta, 3 Kasım seçimleri öncesi olabilirdi. O zaman kaçırılan fırsatın Baykal - Cem fotoğraflarıyla bugün geri geleceğini düşünmenin, solun artık emekliliği gelmiş liderlerine "moral motivasyon" kazandırmanın ötesinde bir işlevi olmayacaktır. 
Kuşkusuz İsmail Cem, saygın bir sol entelektüel. Ecevit hükümetlerinde 5 yılı aşkın süre başarılı Dışişleri Bakanlığı yaptı. 
DSP'deki çözülme sürecinde Özkan ve Derviş'le "troyka" oluşturup partiden kopmak yerine Ecevit sonrası dönemin liderliğini üstlense kendisinin de Türkiye'nin de siyasi kaderi daha farklı olabilirdi. 
Soldaki liderler, tabandaki olgulardan çok "tavan"daki birliktelikleri önemsedikleri için halkın gerçek nabzını ölçmekte zorlanıyorlar. 
Baykal - Cem'in fotoğraflarında pembe düşlerin izlerini görüyorsunuz. Yüzler gülüyor 
Kim bilir kaçıncı kez solda "geleceğe dönüş" pozları veriliyor. 1990'ların başında CHP yeniden açıldığında, 1992'de ABD başkanlık seçimlerini kazanacak Demokratlar'ın adayı "Clinton - Al Gore" ikilisini çağrıştıran "Yeni Sol" programla "Baykal - İsmail Cem"in yola çıktıklarını anımsıyoruz. 1995'te erken seçime gidilirken yolları ayrılmıştı Baykal ve Cem'in. İsmail Cem, DSP'ye gitmişti. 10 yıl sonra CHP'ye dönüyor. 
CHP - YTP birleşiyor ama DSP ayrı bir parti olarak faaliyetini sürdürecek. Geçmişte bu partilere emeği geçmiş isimlerin "tek çatı" altında toplanmaları yine de olumlu. 1960 Anayasası'ndaki Cumhuriyet Senatosu benzeri bir kurumlaşma günümüzde geçerli olsaydı, hepsi "senatör" olacak değerde sosyal demokratlara sahibiz. 2007 Cumhurbaşkanlığı seçimlerinde Sayın Deniz Baykal dahil bu kadrolardan yararlanma fırsatı olacak. 
Ancak sosyal demokratların hedefi AKP karşısında gelecek seçimleri kazanmak olmalı. SONAR'ın dünkü Vatan'da yer alan anketine katılanların yüzde 65'i CHP'nin "Baykal dışında bir liderle seçimi kazanacağını" düşünüyor. 
Deniz Bey, Sayın Cem için bulduğu "çıkış yolu"nu kendisi için de düşünmeli. 



</TEXT>
</DOC>
