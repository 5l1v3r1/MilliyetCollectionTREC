<DOC>
<DOCNO> 258267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonsiy16.html </URL>
<DATE> 2004/07/26/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
AKP'li Gülle Kimse Türkiye'de bir daha fiyat artışı beklemesin 
</HEADLINE>
<TEXT>

     AK Parti Genel Başkan Yardımcısı Akif Gülle, ''Türkiye'de fiyat artışı bekleyenler, bunu bir daha beklemesinler'' dedi. 
     Partisinin Amasya İl Başkanlığı'nda basın toplantısı düzenleyen Gülle, Türkiye'nin AK Parti iktidarıyla gelecek yıllarının geçmiş yıllardan daha güzel olacağını söyledi. 
     Gülle, bu yıl özellikle tarım alanında büyük bir rekolte gerçekleştiğini belirterek, sadece buğdayda Türkiye genelindeki rekoltenin geçen yıllara oranla 2-3 kat arttığını kaydetti. 
     Çiftçiyi mağdur edecek bir politika izlemediklerini ve izlemeyeceklerini ifade eden Gülle, şöyle konuştu 
     ''Biz artık vatandaşın karşısına çıkıp rahatlıkla fiyatların artmayacağını söylüyoruz. Geçtiğimiz yıl 380 bin lira olan buğday, bu yıl 220 bin lira. Bunda çiftçimizin zararı yoktur. Çünkü, destekleme ile bu farkı onlara ödüyoruz. Mazot desteğinde de bulunuyoruz. Mazotun yüzde 35'ini devlet olarak biz karşılıyoruz. Yani, çiftçimiz artık kazanmaktadır. Biz iktidara gelmeden önce çiftçiye doğrudan destek 850 milyon dolar civarındaydı. Bugün ise 2.5 milyar dolar oldu.'' Türkiye'nin fiyatların her geçen gün azaldığı bir ülke durumuna geldiğini kaydeden Gülle, ''İlaç fiyatlarında başlayan düşüş bunun en belirgin örneğidir. İlaç fiyatlarında gözle görülür bir düşüş olmuştur. Besici ise geçen yıl 13 milyon liraya aldığı kepeği, bugün 6 milyona almaktadır. Türkiye'de fiyat artışı bekleyenler, bunu bir daha beklemesinler'' diye konuştu. 
     
</TEXT>
</DOC>
