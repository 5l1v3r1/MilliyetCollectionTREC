<DOC>
<DOCNO> 291748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko39.html </URL>
<DATE> 2004/11/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
SPK Başkanı Murakıpların muhafazasında bana göre de yarar var 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, ''Bankalar Yeminli Murakıpları'nın muhafazasında bana göre de yarar var. Fakat son gelişmeler ve trendler dikkate alındığında denetimin tek boyutlu olarak tek elde toplanması da doğru değil'' dedi. Cansızlar, bu konuda karma bir model olmasında büyük yarar gördüğünü bildirdi. 
     SPK Başkanı Doğan Cansızlar, Siyasal Bilgiler Fakültesi'nde SBF ''AB Sürecinde Sermaye Piyasalarındaki Gelişmeler'' konulu bir konferans verdi. Cansızlar, daha sonra öğrencilerin sorularını yanıtladı. 
     Doğan Cansızlar, Bankacılık Yasasa Tasarısı kapsamında IMF ile yapılan görüşmelerde gündeme gelen Bankalar Yeminli Murakıpları'nın durumu konusunda yöneltilen sorular üzerine bu konudaki görüşlerini dile getirdi. Cansızlar, kamu kesiminde denetim organlarının sadece denetim yapmadığını, denetim birimlerinin üst kademe yöneticileri ile ilgili bir nevi fidanlık gibi görülmesi gerektiğini belirterek, şöyle dedi 
     ''Orada belirli bir süre görev yapan denetim elemanlarının daha sonra idari kademelerde bulunmaları bizim mevcut sistemde süregelen bir yöntemdir ve faydası da olmuştur. Ama şunu demek de istemiyorum. İlla ki denetim kökenlilerin belli yerlere gelmesi lazım. Hayır, öyle karma bir yapı olması gerekir ki, hem denetim kökenlilerden hem de normal, o birimlerde çalışan, emek veren insanların belli yerlere gelmesinde büyük yarar var. Zaten tek başına, tek tip bir yönetim tarzı doğru değil. 
     Bu çerçevede olaylara baktığımızda Bankalar Yeminli Murakıpları arkadaşlar bizim Maliye Bakanlığı'nda birlikte çalıştığımız arkadaşlar. O bakımdan muhafazasında bana göre de yarar var. Fakat son gelişmeler ve trendler de dikkate alındığında denetimin tek boyutlu olarak tek elde toplanması da doğru değil.'' Cansızlar, bunu yalnızca Bankalar Yeminli Murakıpları için söylemediğini, tüm denetim elemanları açısından söylediğini de ifade ederek, ''SPK'da uzmanlar denetim yaparlar. Ayrı bir teftiş birimimiz yok. Dünyadaki uygulamalarda bu. Böylesi bir uzman seviyesinde denetim birimi var. Arkasından eğer varsa teftiş birimleri de aynı şekilde incelemeler yaparlar. Ama karma bir model olmasında büyük yarar var'' diye konuştu. 
     Cansızlar, sorular üzerine Türkiye'deki sermaye piyasaları ile bankacılık ve sigortacılık sektörlerinin aynı gelişmişlik düzeyinde bulunmadığını belirterek, bu üç alanda parçalı bir yapının hakim olduğunu, bunların bu şekliyle biraraya getirilmesi halinde bazı sıkıntılara neden olunabilineceğini söyledi. Bu üç alanın birleştirilmesi halinde bazı ''çıkar çatışmalarının'' gündeme gelebileceğine dikkat çeken Cansızlar, ''Şu aşamada bunun pek fizıbıl olmadığını düşünüyorum'' dedi. 
     
     HALKA ARZLAR 
     Bu yıl içerisinde 12 halka arz yapıldığını, sırada 7 halka arzın daha bulunduğunu, fiyat belirlemesine ise kendilerinin karışmadığını belirten Cansızlar, bu konuda uluslararası standartlar bulunduğunu, değerlendirmede kendilerinin bu uluslararası standartlara baktıklarını kaydetti. 
     Halka arzlarda vatandaşların izahnameleri çok dikkatli okumalarını isteyen Cansızlar, ilk halka arzda 126 bin yatırımcının yüzde 40'ının aldıkları kağıtları 3-4 gün sonra elden çıkardıklarını belirterek, bu durumu eleştirirken ''Böyle bir yatırımcı profili de olmaz'' dedi. Cansızlar, fiyatların en güzel piyasada oluşacağını belirterek, yapılan halka arzların başarısız olduğunu söylemenin mümkün olmadığını bildirdi. 
     Merkez Bankası'nda 35 milyar dolar döviz rezervi bulunduğuna da dikkat çeken Cansızlar, döviz fiyatlarının da tam olarak dövizin fiyatını yansıtmadığını kaydetti. Cansızlar, bunun piyasanın çok derin olmamasından kaynaklandığını bu nedenle 250-300 milyon dolarla piyasaya girildiğinde bir dalgalanma yaratılabildiğini söyledi. 
     
     VADELİ İŞLEMLER BORSASI 
     SPK Başkanı Cansızlar, İzmir'de 28 Ocak tarihinde Vadeli İşlemler Borsası'nın hizmete açılacağını da belirtirken, bir ''KOBİ Piyasası'' oluşturulması çalışmalarının da devam ettiğini bildirdi. Bunun bir KOBİ borsası olmayacağını da belirten Cansızlar, bu piyasasının yöresel değil, ulusal bir piyasa olacağını Türkiye'nin çeşitli illerinde şubeleri bulunacağını ve işlemlerin ortak bir elektronik ağ üzerinden gerçekleştirileceğini anlattı. 
     ''İMKB'de bir nevi KOBİ borsasıdır. Bu nedenle KOBİ piyasasına gerek yok'' şeklindeki eleştirilere de katılmadığını belirten Cansızlar, bu yönde bir değerlendirmenin büyük bir haksızlık yaratacağını İMKB'nin gelişmiş birçok borsadan daha gelişkin olduğunu ve bir prestijinin bulunduğunu kaydetti. 
     
     SPK MEVZUATI DEĞİŞİYOR 
     Önümüzdeki dönemde SPK'nın mevzuatının sil baştan değiştirileceğini de belirten Cansızlar, ancak bunun SPK'nın bir mevzuatı olmadığı anlamına gelmediğini, SPK'nın bir mevzuatı bulunduğunu, yapılacak düzenleme çerçevesinde bu mevzuatı tamamen yok sayıp değiştirmeyeceklerini sadece ince ayarlar yapacaklarını söyledi. 
     
     AB İLE MÜZAKERELERİN BAŞLAMASI 
     17 Aralık tarihinde AB'den bir müzakere tarihi alınması halinde Türkiye'ye yabancı sermaye girişinin artacağı varsayımında bulunduklarına değinen Cansızlar, çünkü AB'nin son genişlemesinde üye olan 10 ülkeye yabancı sermaye girişinin artığını söyledi. Cansızlar, sermaye piyasalarına gelecek yatırımcıların sayısının da artacağını düşündüklerini de belirtirken, Türkiye'nin bazı yapısal sorunlarının da AB müzakere sürecinde çözülmeye başlayacağını bildirdi. 
     
</TEXT>
</DOC>
