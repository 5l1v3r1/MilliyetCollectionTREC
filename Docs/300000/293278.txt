<DOC>
<DOCNO> 293278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/spo03.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'da Gallardo şoku 
</HEADLINE>
<TEXT>


Arjantinli futbolcuyu takıma kazandırmayı düşünen Galatasaray, menajerinden gelen faksla sarsıldı. Başkan Özhan Canaydın'a gönderilen resmi yazıda, Gallardo'nun ailesinin Türkiye'de yaşamak istemediği belirtildi 

RAŞİT ALTUN 


Hagi çok istiyordu 
ARA transfer dönemine kadar zirveye tutunup, ikinci yarıda daha güçlü bir kadro kurmayı planlayan Galatasaray, almayı düşündüğü Arjantinli Gallardo'dan gelen olumsuz haberle sarsıldı. Teknik Direktör Hagi'nin, Sarı - Kırmızılı forma altında en fazla görmek istediği isimler arasında yer alan bu futbolcu, şimdilik Türkiye'ye gelmek istemediğini açıkça belirtti. 

Tercihi Fransa 
GALATASARAY Başkanı Özhan Canaydın'a bir faks geçen Gallardo'nun menajeri, Sarı - Kırmızılılar'dan gelen tekliften mutlu olduklarını ifade etti. Arjantinli oyuncunun, Cim - Bom'a sıcak bakmasına rağmen, ailesinin Türkiye'ye gelmek istemediğini vurgulayan menajer, Avrupa'ya transfer olursa, tercihini Fransız takımlarından yana kullanacağını vurguladı. 

Biri bitmeden diğeri çıkıyor 

GENÇLERBİRLİĞİ maçının hazırlıklarına dün başlayan Galatasaray'da, Hasan Şaş iyileşti ve antrenmana çıktı. Kulüp doktoru Murat Çevik, Baliç'in ise bir haftaya daha ihtiyacı olduğunu belirtti. Ankaragücü maçında ters bir şekilde düşen ve eli şişen Hakan Şükür'ün serçe parmağında kırık tespit edildiği vurgulandı. Çevik, bu durumun oynamasına engel olmayacağını söyledi. 
MURAT Çevik, dünkü antrenmanda yer almayan Ümit Karan'ın da soğuk algınlığı nedeniyle bademciklerinde problem olduğunu sözlerine ekledi. İki gün iznin ardından idmana çıkan Sarı - Kırmızılılar dünü kondisyon ağırlıklı bir çalışmayla geçirdi. Teknik Direktör Hagi gözetiminde antrenmana çıkan Sarı - Kırmızılılar'da Zafer de tek başına çalıştı. 

Petre'yi kurtardı 

ERHAN TELLİ 

HAGİ ile yönetim arasındaki pazarlıktan Petre karlı çıktı. Galatasaray Teknik Direktörü Hagi'nin, Futbol Şube Sorumluları Ergun Gürsoy ve Fatih Gökşen ile yaptığı görüşmede, operasyon kararından vazgeçme karşılığında Rumen futbolcuya af çıkardığı vurgulandı. Hagi'nin haftalardır yüzlerine bile bakmadığı Suat Usta ve İbrahim Yavuz'un durumlarında ise bir değişiklik yaşanmadı. 



</TEXT>
</DOC>
