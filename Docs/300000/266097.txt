<DOC>
<DOCNO> 266097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur38.html </URL>
<DATE> 2004/08/24/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
"Batı Nil Vürüsü" Türkiye'de yok... 
</HEADLINE>
<TEXT>

     Dünyanın çeşitli yerlerinde sivrisineklerle yayılan ve grip benzeri, bazen beyinde iltihaplanmalar yaparak ölüme neden olan ''Batı Nil Virüsü''ne Türkiye'de rastlanmadığı belirlendi. 
     Özellikle ABD'de ölümlere neden olan virüsle ilgili, Hacettepe Üniversitesi Fen Fakültesi Ekoloji Anabilim Dalı Öğretim üyeleri Doç. Dr. Nurdan Özer, Doç. Dr. Bülent Alten ve Doç. Dr. Selim Çağlar'ın yürüttükleri ortak çalışma basına duyuruldu. 
     Nurdan Özer yaptığı yazılı açıklamada, yürütülen çalışma sonucu şimdiye kadar Batı Nil Virüsü taşıyan sivrisinek örneklerine rastlanmadığını bildirdi. 
     Ölümlere neden olabilen virüsün ABD'de 1999 yılında görüldüğünü, 2000-2004 yılları arasında hızlı bir yayılım gösterdiğini belirten Özer, virüsün kıtalararası yayılımında göçmen kuşların etkisi olduğunun düşünüldüğünü kaydetti. 
     Özer, Hacettepe Üniversitesi Tıp Fakültesi Mikrobiyoloji Bölümü Viroloji Laboratuvarları'nın da desteğiyle başlanan proje kapsamında, sivrisinek tür ve sayısının fazla olduğu GAP bölgesinde taramalar yaptıklarını anlattı. Nurdan Özer, taramalar sonucu Batı Nil Virüsü taşıyan sivrisinek türlerine rastlanmadığını bildirdi. 
     İlk olarak 1999 yılında New York'ta görülen Batı Nil Virüsü ülkenin batısına doğru yayılarak son 5 yıl içinde 500'den fazla kişinin ölümüne yol açtı. ABD genelinde bu yıl 20 kişinin ölümüne yol açan virüs, en fazla can kaybına Kaliforniya eyaletinde sebep oldu. 
     
</TEXT>
</DOC>
