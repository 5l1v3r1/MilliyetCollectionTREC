<DOC>
<DOCNO> 288091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo08.html </URL>
<DATE> 2004/11/11/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ronaldinho, Eto'o ve Marquez İspanyol oluyor 
</HEADLINE>
<TEXT>

     İspanya Ligi’nin lideri Barcelona, üç kilit oyuncusu Ronaldinho, Eto’o ve Marquez’i İspanyol vatandaşlığına geçiriyor. 
     Real Madrid’in Ronaldo ve Roberto Carlos’u İspanyol vatandaşlığına geçirmek için harekete geçmesinden sonra Barcelona da benzer bir yola başvuruyor. Katalan ekibi Ronaldinho, Rafael Marquez ve Samuel Eto o’nun İspanyol pasaportu alması için girişmlerini başlattı. 
     
     Ronaldinho ile görüşülmedi 
     Güney Amerikalı oyuncuların İspanyol vatandaşı olabilmesi için bu ülkede en az iki yıl ikamet etmeleri gerekiyor. Kamerunlular için ise bu süre 10 yıl. Brezilyalı Ronaldinho ve Meksikalı Marquez haziran ayında iki yılı dolduracak. Eto’o ise ağustos ayında İspanya’daki 10’uncu yılını geride bırakacak. 
     Kulüp, Marquez ve Eto’o’nun İspanyol vatandaşlığı işlemleri için gerekli hazırlıkları tamamladı. Ronaldinho ile bu konuda henüz bir görüşme yapılmamasına rağmen Brezilyalı oyuncunun da bu teklifi geri çevirmeyeceği iddia ediliyor. 
     
</TEXT>
</DOC>
