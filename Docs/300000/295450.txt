<DOC>
<DOCNO> 295450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/yazar/tamer.html </URL>
<DATE> 2004/12/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye, Çin'e karşı DTÖ'de pres uyguluyor 
</HEADLINE>
<TEXT>

Küçük yoksul ülkeler ve ABD, tekstilde kotaların kaldırılmasına karşı. AB ise ikiye bölünmüş. Kuzey Avrupa Çin'den, Akdenizli Avrupalılar bizden yana 

146 ülkenin üye olduğu Dünya Ticaret Örgütü DTÖ'nün Cenevre'deki merkezinde bugünlerde hayli yoğun bir trafik var. Bu yoğun trafiği yaratanların başında da İstanbul Hazır Giyim ve Konfeksiyon İhracatçıları Birliği İHKİB Başkanı Süleyman Orakçıoğlu geliyor. 
DTÖ'nün 1994'te Uruguay'da aldığı "az gelişmiş ülkelerin dünya ticaretinden daha fazla pay alması" ile ilgili karar uyarınca, 2005 başından itibaren tüm dünyada tekstil ve konfeksiyon kotalarının kalkması gerekiyor. Yani 25 gün sonra ucuz Hint ve Çin tekstil - konfeksiyon ürünlerinin dünya pazarlarını istila etmesi önündeki her türlü engel kalkıyor. Ancak bu serbestlik Mauritius'tan Bangladeş'e, Kolombiya'dan Ekvator'a, Madagaskar'dan Nepal'e, Filipinler'den Venezüella ve Zambiya'ya, Tunus'tan Kenya ve Letonya'ya tekstil ve konfeksiyon üreticisi azgelişmiş ülkelere, dünya pazarından daha fazla pay alma yolunu mu açacak, yoksa tam tersine bugün sahip oldukları minicik paylar da ellerinden mi gidecek DTÖ'den uygulamayı ertelemesini hararetle istediklerine bakılırsa, ikinci şık gerçekleşecek gibi. 

Tekelleşme yaratır 
Asırlar boyu uyuyan dev Çin'in uyanışının bu denli hızlı ve yakıcı olabileceğini herhalde kimse düşünmemişti. Orakçıoğlu'na göre DTÖ bugün gelinen noktada kotaları tümüyle kaldırdığı takdirde ticarette serbestleşmeden çok tekelleşmenin yolunu açmış olacak. Bu yüzden de 10 yıl öncesinin koşullarında alınmış bir kararın, bugünün koşullarında yeniden gözden geçirilmesi lazım "Amacımız Çin'in pazar payını düşürmek değil, yarattığı haksız rekabetin önüne geçebilmek. Karar, tüm dünyada 30 milyon tekstil konfeksiyon çalışanını, Türkiye'de de 2 milyon işçiyi yakından ilgilendiriyor. Kotaların kalkması, tekstil ve hazır giyimde yaklaşık 24 milyar dolarlık dış ticaret hacmimizi ve 6 milyar dolarlık iç pazarımızı derinden etkileyecek," diyor. 
Küçük bir hatırlatma İHKİB yetkililerinin çağrısı üzerine, Amerikan Tekstil Üreticileri Enstitüsü NCTO ve Amerikan Üreticileri Ticari Eylem Koalisyonu AMTAC yetkililerinin Çin tehlikesine karşı şubatta İstanbul'da yaptıkları toplantının ardından İstanbul Deklarasyonu yayınlanmıştı. Bu deklarasyon kısa sürede, yukarıda adı geçen tekstil ve konfeksiyon üreticisi azgelişmiş ülkelerin de desteğini almış ve Çin konusunun 2004 yılı boyunca DTÖ'nün gündeminde kalmasını mümkün kılmıştı. 

AB ikiye bölündü 
Türkiye'nin, kotaların ertelenmesi için ekimde DTÖ'ye resmen başvurmasının ardından ise saflarda ilginç ayrışmalar oldu. Avrupa Birliği üyesi ülkelerden İngiltere, Hollanda ve İsveç gibi kuzey bandı, "DTÖ kararı ertelenmemeli" diyor. Zira Çin'le gerek otomotiv, gerekse telekomünikasyonda önemli ticari bağlantıları var, dahası konfeksiyon üretimleri de yok. Fransa, İtalya, İspanya gibi Akdeniz ülkeleri ise Türkiye, ABD ve yoksul ülkelerle birlikte hareket ediyorlar. 

Hücum oynuyoruz 
Çin ve Hindistan ise ertelemeden yana olanlara her fırsatta baskı uyguluyor, aba altından sopa gösteriyor. Son olarak Türkiye'nin de üyesi olduğu AB'nin tekstildeki sivil toplum örgütü Euroteks'in, Çin'de 23 - 25 kasımdaki toplantısına Çinliler, Türk üyelerin katılmasını istemediler. Bu yüzden Euroteks'in 29 kişilik danışma kurulundaki 4 üye Çin'e gidemedi. 
Orakçıoğlu'nun hedefi, kota meselesini 2005'in ilk aylarında da DTÖ'nün gündeminde tutabilmek. Pazar günkü yazımda AB ile ilgili olarak "Hücum oynamayı nihayet öğrendik" demiştim. DTÖ'deki bu atağımız ise, gelişmiş ülkelerin kendi sanayicilerini ya da çiftçilerini korumak üzere sıkça yaptıkları hamleleri andırıyor. 
Uluslararası arenada, oyunu büyük küresel oyuncuların kurallarıyla oynamayı öğreniyoruz. 



</TEXT>
</DOC>
