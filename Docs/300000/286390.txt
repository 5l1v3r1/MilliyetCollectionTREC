<DOC>
<DOCNO> 286390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/soneko37.html </URL>
<DATE> 2004/11/05/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Hazine haftaya, ikisi bono biri tahvil olmak üzere 3 ihale düzenleyecek 
</HEADLINE>
<TEXT>

     Hazine, gelecek hafta, ikisi bono diğeri de tahvil olmak üzere üç ihale birden düzenleyecek. 
     Hazine Müsteşarlığı'ndan yapılan açıklamaya göre Hazine, değişken faiz ödemeli senetlerin kupon faizlerinin belirlenmesi amacıyla, 8 Kasım Pazartesi günü 91 gün vadeli referans bono ihalesi yapacak. 
     İhraç tarihi 10 Kasım Çarşamba olan kağıtların geri ödemesi 9 Şubat 2005 olarak belirlendi. 
     Söz konusu ihalede net 2 katrilyon 226 trilyon lira tutarında ihraç yapılacak olup bu miktar, Kasım ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'i kadar olacak. 
     Bu ihalede ROT ve ihale sonrası teklif yoluyla satış yapılmayacak. 
     Hazine, 9 Kasım Salı günü 322 gün vadeli Türk Lirası cinsinden iskontolu Hazine Bonosu ile 560 gün vadeli Türk Lirası cinsinden iskontolu Devlet Tahvili ihalesi düzenleyecek. 
     İhraç tarihi 10 Kasım Çarşamba olarak belirlenen her iki ihalede satılacak kağıtların geri ödemesi bono için 28 Eylül 2005, tahvil için ise 24 Mayıs 2006 olarak belirlendi. 
     
     SON DURUM 
     Hazine, en son 26 Ekim tarihinde, 287 gün vadeli bono ve 2 gün vadeli tahvil ihalesi düzenlemişti. 
     287 gün vadeli bono ihalesinde bileşik faiz yüzde 23.40, 2 gün vadeli Türk Lirası cinsinden tahvil ihalesinde ise yüzde 22.59 olmuştu. 
     Toplam nominal 5 katrilyon 76.4 trilyon liralık teklifin geldiği söz konusu iki ihalede, ortalamadan satışlarla birlikte nominal 6 katrilyon 731.6 trilyon liralık satış yapılmıştı. 
     287 gün vadeli bono ihalesine, 2 katrilyon 270.8 trilyon liralık nominal teklif gelmişti. Nominal 1 katrilyon 385.4 trilyon lira, net 1 katrilyon 173.8 trilyon liralık satışın yapıldığı ihalede, basit faiz yüzde 22.87, bileşik faiz yüzde 23.40 olmuştu. 
     2 gün vadeli Türk Lirası cinsinden tahvil ihalesinde ise 2 katrilyon 805.6 trilyon liralık teklife karşın, nominal 1 katrilyon 783.5 trilyon lira, net 1 katrilyon 324.3 trilyon liralık satış yapılmıştı. İhalede basit yıllık faiz yüzde 23.73, bileşik faiz yüzde 22.59 olmuştu 
     Hazine, gelecek hafta Kasım ayının en büyük iç borç ödemesini gerçekleştirecek. 
     Hazine gelecek hafta, 8 katrilyon 16 trilyon lirası piyasaya olmak üzere toplam 8 katrilyon 235 trilyon lira iç borç ödemesi yapacak. 
     
</TEXT>
</DOC>
