<DOC>
<DOCNO> 252679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy17.html </URL>
<DATE> 2004/07/03/ </DATE>
<TIME> 21.07 </TIME>
<AUTHOR>  </AUTHOR>
<HEADLINE>
CHP kurultayı... Delegeler toplu halde salonu terk etti. 
</HEADLINE>
<TEXT>

     CHP 12. Olağanüstü Kurultayı'nda gündemin 6. maddesi olan ''Genel Başkan'a güvenoylamasının'', gizli oyla yapılması önerisinin reddedilmesi üzerine bir grup delege ve bazı milletvekilleri kurultay salonunu terk etti. 
     Olağanüstü Kurultay'da, Genel Başkan Deniz Baykal'ın eleştirileri yanıtlamasının ardından bazı delegeler tarafından verilen ''genel başkana güvenoylamasının'' gizli oyla yapılmasına ilişkin öneri reddedildi. 
     Önerinin reddedilmesi üzerine kurultay divanına tepki gösteren delegeler, toplu halde Kurultay Salonu'nun dışına çıktı. 
     Burada yapılan açıklamalarda, gerek kurultay başkanlık divanının gerekse içeride parti tarafından görevlendirilen bazı kişilerin, delegelerin özgür iradeleriyle oy kullanmalarının önünü kesmeye çalıştığı belirtildi. 
     Delegeler, daha sonra toplu halde ''Baskılar bizi yıldıramaz'', ''Baykal istifa'', ''Ret ret'' şeklinde sloganlar attılar. 
     Öte yandan, eski CHP Genel Sekreteri Ertuğrul Günay, kurultay divanı tarafından yapılan oylamaya Genel Başkan Baykal ile başlanmasının CHP gelenekleri ile bağdaşmadığını söyledi. 
     Günay, ''İçeride bir orta oyunu oynanıyor. Biz bu orta oyununa, tiyatroya alet olmayacağız'' dedi. 
     12. Olağanüstü Kurultay'da, gündemin 6. maddesi olan genel başkana güvenoylaması, Kurultay Salonu'nda devam ederken, dışarıdaki delegelerin de bekleyişi sürüyor. 
     Bu arada, CHP İstanbul milletvekilleri Kemal Derviş, Zülfü Livaneli ve Karaman Milletvekili Fikret Ünlü, oylama öncesinde Kurultay Salonu'ndan ayrıldılar. 
     
</TEXT>
</DOC>
