<DOC>
<DOCNO> 254520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/siyaset/siy05.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürel yasak dinlemiyor 
</HEADLINE>
<TEXT>


DSP Genel Başkan adayı, partisinin il başkanlıklarındaki toplantı yasağına karşı, İzmir Kültürpark Golf Gazinosu'nda delegelerle bir araya geldi... 

İZMİR, AYDIN DHA 


DSP Genel Başkan adayı Şükrü Sina Gürel, DSP İzmir İl Başkanı Mehmet Çümen'in, Genel Başkan Bülent Ecevit'in işaret ettiği Zeki Sezer'i desteklemesinin umurunda olmadığını belirtti. 
Seçim bölgesi İzmir'de kurultay delegeleriyle toplantı yapan Gürel, Genel Merkez'in il başkanlıklarında toplantı yasağı koyması nedeniyle, Kültürpark Golf Gazinosu'nda delegelerle bir araya geldi. Basına kapalı toplantı öncesi gazetecilerin sorularını yanıtlayan Gürel, şunları söyledi "Çok üzülüyorum. Tüm demokratik solcuların da üzüldüğünü biliyorum. Genel Merkez'in adayı dışındakiler ayrımcı bir muameleye maruz kalıyor. DSP'nin ülkeyi esenliğe çıkaracak kadar güzel olduğunu kanıtlaması da, zaten Genel Merkez'in gölge adayının başarılı olmamasına, daha doğrusu demokratik solcuların hep birlikte başarılı olmasına bağlı." 

Ecevit'in isteği 
Ege turu kapsamında Manisa ve İzmir'den sonra Aydın teşkilatını da ziyaret eden Gürel, "Ecevit'in asıl isteği, partinin kökleşip kurumsallaşmasıdır. Benim aday olmamın amacı da partinin kalıcı bir kurum olduğunu kanıtlamaktır" ifadesini kullandı. 



</TEXT>
</DOC>
