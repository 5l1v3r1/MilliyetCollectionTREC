<DOC>
<DOCNO> 258926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/spo01.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasin'den şok suçlama 
</HEADLINE>
<TEXT>


Siyah - Beyazlı takımda ismi gönderilecekler arasında yer alan genç futbolcu, "Artık kulüpte Beşiktaşlılar kalmadı. Sadece Sergen ağabey var. Gerisi Galatasaray ve Fenerbahçe'den" dedi 

ORHAN YILDIRIM 


Çarpıcı teşhis 
BEŞİKTAŞ altyapısından yetişen Yasin Sülün, yuvasından ayrılacak olmanın üzüntüsünü yaşıyor. Takımda altyapıdan gelen Sergen Yalçın ve Serdar Özkan'dan sonra üçüncü oyuncu olan Yasin, Del Bosque'nin gönderilmesi raporunu vermesinin ardından şok suçlamalarda bulundu. Yasin, "Kulüpte artık Beşiktaşlılar kalmadı. Sadece Sergen ağabey var, o da büyük isim olduğu için orada. Gerisi Galatasaray ve Fenerbahçeliler'den" dedi. 

Keçeci'den tepki 
FUTBOLCU - menajer Tayfur Havutçu ile Spor Direktörü Erdil Arpacı'nın Yasin ile Okan'ın gönderilmesine şiddetle karşı olduğu ortaya çıktı. Ancak Yasin'in idmanlarda çıkardığı olaylar, Okan'ın da gece hayatı gözden çıkarılmalarında etkili oldu. Öte yandan son seçimde başkan adayı olan Affan Keçeci, "Bu yönetim hisleriyle hareket ediyor. Eski yönetimin aldığı oyuncuları gönderip, kendi adamlarını bırakıyor" yorumunu yaptı. 

İlginç tablo Okan Buruk Galatasaray Ali Güneş Fenerbahçe Mustafa Doğan Fenerbahçe Ahmet Yıldırım Galatasaray Emre Aşık F.Bahçe, G.Saray Tayfur Havutçu Fenerbahçe Berkant Göktan Galatasaray Sergen Yalçın F.Bahçe, G.Saray Murat Şahin Fenerbahçe Çağdaş Atan İmza atmadan önce G.Saray'ın formasını giymişti Fatih Sonkaya Galatasaray ile ön protokol yapmıştı 

Shorunmu pes etmiyor 

1 milyon istiyor 
NİJERYALI kaleci Ike Shorunmu'nun, açtığı dava Beşiktaş'ın başını ağrıtmaya devam ediyor. 1999 - 2000 ve 2000 - 2001 sezonunda Siyah - Beyazlı formayı giyen Shorunmu, sözleşmesi sürmesine rağmen parasının ödenmediği gerekçesiyle UEFA'ya başvurup, 1 milyon dolar tazminat istemişti. Son olarak Zürih'te Spor Direktörü Erdil Arpacı'nın katıldığı davanın en az iki ay süreceği bildirildi. 

CAS'a başvurdu 
YÖNETİM, tecrübeli kalecinin kendilerinden alacağı olmadığını, çünkü kendisinin sözleşmeye uymadığını açıkladı. Milli takıma gitmemesi şartıyla anlaşma yapılan Shorunmu'nun, bunu yerine getirmediği için sözleşmesi fesh edilirken, 180 bin dolar da kendisine ceza kesildi. Shorunmu'nun, mukavelesinin tek taraflı fesh edildiği gerekçesiyle, son olarak, CAS Spor Mahkemesi'ne gittiği öğrenildi. 

Juanfran beklentisi 

BEŞİKTAŞ yönetimi, Juanfran için Celta Vigo'ya son teklifini iletip, beklemeye geçti. Başkan Yıldırım Demirören, "Top artık bizden çıktı. Kendileri düşünüp, kararlarını verecek" diye konuştu. Emre Belözoğlu'nun bonservisinin ortada dolaşan rakamlar kadar yüksek olmadığını kaydeden Demirören, milli oyuncu için de temasların devam ettiğini ifade etti. 

Kartal'da stres bitti 

Neşelerini buldular 
TAKIMDAN ayrılan isimlerin kesinleşerek, belirsizlik ortamının son bulmasının ardından Siyah - Beyazlı takımda yüzler gülmeye başladı. Teknik Direktör Vicente Del Bosque yönetiminde dün yaklaşık 1.5 saatlik çalışmada oyuncuların sıcak havaya rağmen neşeli ve hırslı oldukları gözlendi. Isınma hareketleriyle başlayan antrenman, iki grup halinde teke tek mücadele ve gol çalışmasıyla son buldu. 

Sergen ayrı çalıştı 
SAĞ ayağında ağrıları bulunan Sergen Yalçın salonda çalışırken, Tayfur Havutçu kendisine özel program eşliğinde tek başına idman yaptı. Takıma geç katılıdığı için testleri kaçıran Pancu dün Memorial Hastanesi'nde sağlık kontrolünden geçti. Öte yandan önceki akşam karın ağrısı şikayetiyle gözlem altında tutulan kaleci Ramazan, sabahki kontrollerin ardından öğleden sonra taburcu edildi. 

Bayanlar iddialı 

BEŞİKTAŞ Bayan Basketbol Takımı Antrenörü Aziz Akkaya tek hedeflerinin şampiyonluk olduğunu söyledi. Akkaya, "Milli Takım'ın belkemiği Arzu ve Esmeral'ı transfer ettik. Skor problemini Nihan'la çözdük. Beşiktaş'a yakışan, şampiyonluğu hedeflemiş bir takımımız var" dedi. Bu arada dün Bengü, Pınar, Aysun ve Ceyda sağlık kontrolünden geçti. 

Dört maça izin çıktı 

İNÖNÜ Stadı'ndaki inşaat çalışmaların nedeniyle Futbol Federasyonu'na yapılan ilk altı maçı deplasmanda oynama isteği tırpan yiyerek kabul gördü. Anadolu kulüplerinin bu konudaki olumsuz yaklaşımı üzerine bazı federasyon yöneticilerinin, "Beşiktaş bir saha belirlesin ve maçlarını burada oynasın. Bu karşılaşmalar da deplasman sayılmasın" görüşünü ortaya attığı bildirildi. Uzun süren tartışmalar sonucu Beşiktaş'a ancak ilk dört sınav için izin çıktı. 


</TEXT>
</DOC>
