<DOC>
<DOCNO> 288953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun43.html </URL>
<DATE> 2004/11/15/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Bild'den Türk kökenli Demirbüken yazısı Yeni bir Merkel mi görüyoruz 
</HEADLINE>
<TEXT>

     Alman Bild gazetesi Hıristiyan Demokrat Birlik partisi CDU Yönetim Kurulu üyeliğine aday gösterilecek Türk kökenli politikacı Emine Demirbüken-Wegner'i tanıttı. 
     Gazetede, ''Yeni bir Angela Merkel mi görüyoruz '' başlığıyla verilen haberde Demirbüken-Wegner'in 19 Kasım'da CDU Berlin eyaleti parti teşkilatı tarafından CDU Yönetim Kurulu'na aday gösterileceği belirtildi. 
     Berlin Tempelhof-Schöneberg ilçesi yabancılar sorumlusu olan Demirbüken-Wegner gazeteye yaptığı açıklamada, üyesi olduğu CDU'nun Türkiye'nin AB üyeliğine karşı imza kampanyasından vazgeçmesini memnuniyetle karşıladığını ifade ederek, ''Türkiye 40 yıldan bu yana AB'ye girmeye çalışıyor. Türkiye'ye karşı dürüst davranılmak zorunda'' dedi. 
     Demirbüken-Wegner, B.Z gazetesine yaptığı açıklamada da verdiği bir vaaz sırasında Almanlara hakaret ettiği için gündeme gelen bir imamın sınır dışı edilmesi gerektiğini belirterek, ''Bu kişinin söyledikleri uyum konusunda başarılı sonuçlar aldığımız Berlin'de toplumu zehirler. Bu insanlara karşı ılımlı davranılmasına karşıyım'' diye konuştu. 
     Berlin'deki Müslümanların çoğunun laik, liberal ve açık bir toplum arzuladıklarını, Berlin'deki Müslümanlar arasında bir radikalleşmenin olduğu görüşüne de katılmadığını ifade eden Demirbüken-Wegner, ''Bir insanın herhangi bir dine mensup olduğunu söylemesi radikallik değildir. Bu Hıristiyanlar için de Müslümanlar için de geçerli. Çok kişi bunu yanlış anlıyor, çünkü bazı yerlerde İslamiyet terörle eş anlamda tutuluyor'' ifadesini kullandı. 
     Demirbüken-Wegner, Almanya'da görev yapan Müslüman din adamlarının da Alman üniversitelerinde eğitim görmesi gerektiğini savundu. 
     
</TEXT>
</DOC>
