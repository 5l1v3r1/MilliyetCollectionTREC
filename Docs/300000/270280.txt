<DOC>
<DOCNO> 270280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/spor/spo04.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağlasan durmaz 
</HEADLINE>
<TEXT>


Trabzonlu Yattara'nın sakatlandığı dönemde ayağının alçıya alınmasının ilginç sebeplerinin olduğu ortaya çıktı. Yeni Gineli yıldızın fazla gezmemesi için bu tedbirin alındığı öğrenildi 


Yine çare olmadı 
BORDO - Mavili forma altında oynadığı futbolun yanı sıra özel yaşamıyla da gündemden düşmeyen Yattara konusunda ilginç iddialar ortaya atıldı. Dinamo Kiev ile deplasmanda oynanan maçta sakatlanan yıldız futbolcunun ayağının fazla gezmemesi için alçıya alındığı bildirildi. Ancak bu plan da çare olmadı. Yattara sahadan uzak kaldığı dönemi gezerek değerlendirdi. 

Doğan'ı kızdırdı 
ÜLKESİNDEN geç geldiği için 7.5 milyar lira para cezasına çarptırılan Yattara'ya tesisler de kalma şartı da getirildi. Ziya Doğan'ın, Gineli futbolcu ile görüşerek, "Sabah saat 09.00'da tesislere geleceksin. Akşam 21.00'e kadar burada kalacaksın" dediği öğrenildi. Yattara şimdi günün büyük bir bölümünü tesislerde geçiriyor. 

Kongre planı 

BORDO-Mavili yönetim, son toplantısında kongre tarihini masaya yatırdı. Başkan Atay Aktuğ ve ekibinin 20 Kasım ile 20 Aralık tarihleri arasında kongre yapılması konusunda fikirbirliğine vardığı öğrenildi. Kesin tarihin ekim ayında netlik kazanacağı bildirildi. 

Sünnette buluştular 

TRABZONSPORLU yöneticiler, teknik kadro ve futbolcular, masör Murat Şahin'in 7 yaşındaki oğlu Batuhan'ın sünnet törenine katıldı. Bordo - Mavililer'in oldukça neşeli olduğu gözlendi. Bu arada futbolcular minik Batuhan'a çeşitli hediyeler verdi. 

'Yüzde 80 hazırız' 

TEKNİK Direktör Ziya Doğan, kafasındaki Trabzonspor'un henüz net olarak ortaya çıkmadığını söyledi. Doğan, "Şu anda yüzde 80 hazırız. Sürekli olarak iyiye doğru gittiğimizi söyleyebilirim. Yüzde 20'lik açığı en kısa zamanda kapatmak zorundayız. Denizlispor maçı bizim için çok önemli. Sahadan galibiyetle ayrılırsak özgüven anlamında büyük kazanç sağlarız. Bu sayede Bilbao maçına da daha güçlü çıkarız" yorumunu yaptı. 

'Bıçakçı haddini aştı' 

Arz sert çıktı 
FUTBOL Federasyonu Başkanı Levent Bıçakçı'nın Trabzon'daki seyirciler konusundaki konuşmaları, siyasilerden de büyük tepki aldı. CHP Trabzon Milletvekili Şevket Arz, "Karadeniz halkının Türkiye'ye ihaneti derecelerine vardırdığı eleştirileri, yersiz ve anlamsızdır. Karadenizli'ye yapılan en büyük haksızlıktır, hakarettir. Bu açıklamalar maksadını ve haddini aşmıştır. Derhal özür dilenmelidir" dedi. 

Aykan bombaladı 
AK Parti milletvekili Asım Aykan da Trabzon halkının milli hassasiyetlerinin tartışılamayacağını açıkladı. Aykan şöyle devam etti "Trabzon'un, milli hassasiyetini bir spor müsabakasının doluluk oranıyla ölçmeye kalkma yanlışlığına ve bilgisizliğine düşmek, bir Futbol Federasyonu Başkanı'na hiç yakışmamıştır. Kendi beceriksizliklerini ve organizasyon yanlışlıklarını bir kente fatura etmeye kimsenin hakkı yoktur." 


</TEXT>
</DOC>
