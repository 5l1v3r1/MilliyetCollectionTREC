<DOC>
<DOCNO> 297983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur11.html </URL>
<DATE> 2004/12/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Üniversiteli genç, kız arkadaşını öldürdü... 
</HEADLINE>
<TEXT>

     Denizli'de, Pamukkale Üniversitesi PAÜ öğrencisi bir gencin, aynı sınıfta okuyan ve kendisinden ayrılmak isteyen kız arkadaşını, boğazından bıçaklayarak öldürdüğü iddia edildi. 
     Alınan bilgiye göre, iki gencin, ev arkadaşlarının cinayet işlediği yönündeki ihbarını alan Denizli Emniyet Müdürlüğü Asayiş Şube Müdürlüğü'ne bağlı ekipler, Siteler Mahallesi 6238 Sokaktaki evde PAÜ Mühendislik Fakültesi Jeoloji Mühendisliği son sınıf öğrencisi Güneş Akkan'ı 25 , boğazının 5 yerinden bıçaklanarak öldürülmüş halde buldu. 
     Ekipler, Akkan'ın kendisiyle aynı sınıfta okuyan erkek arkadaşı Mehmet B'yi 24 gözaltına aldı. Cinayetin işlendiği sırada aynı evin diğer odasında bulunan ve polise ev arkadaşlarının cinayet işlediğini ihbar eden Kenan E. 24 ve Orhan E'yi 25 de gözaltına alan ekipler, evde yaptıkları aramada, Akkan'ın kaldığı odada çok sayıda doğum kontrol hapı buldu. 
     Gözaltına alınan Kenan E. ve Orhan E.'nin ifadelerinde, Mehmet B. ile aynı evde kaldıklarını, Akkan'ın da 2 aydır Mehmet B'nin odasında onunla birlikte yaşadığını söyledikleri öğrenildi. Kenan E. ve Orhan E.'nin, Akkan'ın Mehmet B.'den ayrılmak istediğini kendilerine söylediğini, diğer odada ders çalıştıkları sırada Mehmet B'nin de bunu öğrenerek cinayeti işlemiş olabileceğini ifade ettikleri belirtildi. 
     Kenan E. ve Orhan E., Mehmet B'nin odasının kapısını kilitlediğini ve dışarıya çıkarak alkol aldığını daha sonra da kendilerini arayıp eve getirmelerini istediğini söyleyerek, ''Mehmet B., bir dernekte alkol alarak sarhoş olmuş. Yolda gelirken bizlere yaslandı. Ağzından Güneş'i öldürdüğünü kaçırdı ve bizlerden yardım istedi. Biz de eve geldiğimizde Güneş'in bıçaklandığını gördük ve durumu polise haber verdik'' dedikleri öğrenildi. 
     Yetkililer, olay sonrası dışarıya atılmış olabileceğini düşünerek sokaklarda ve çöp kutusunda aradıkları bıçağın, battaniye arasında bulunduğunu ve olayla ilgili soruşturmanın sürdürüldüğünü bildirdiler. 
     
</TEXT>
</DOC>
