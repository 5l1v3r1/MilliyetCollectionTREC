<DOC>
<DOCNO> 268653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yasam/axyas02.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Her ayın birinde 'ilahi çekiliş' var 
</HEADLINE>
<TEXT>


Mucize efsaneleriyle ünlü 'Ayın Biri Kilisesi'nin önünde, bu ayın 1'inde yine Hıristiyanlar, başı açık ve kapalı Müslümanlar kuyruk oluşturdu... 

Ümran Avcı 

Dilsiz gelenlerin konuşarak, sakat gelenlerin yürüyerek çıktığı yolundaki mucize hik yeleriyle ün yapan ve halk arasında 'Ayın Biri Kilisesi' olarak bilinen Unkapanı'ndaki Meryem Ana Kilisesi'nin önü 1 Eylül'de yine tıklım tıklımdı. 
Hıristiyanı, başı açık ya da türbanlı Müslümanı, erkeği, çocuğu yüzlerce insan, her ayın 1'inde olduğu gibi, kiliseye akın etmişti. Bunların büyük çoğunluğu Müslümandı. Kilise önünde oluşan uzun kuyruklar trafiği de kilitlemişti. 

Peder de 'kutsuyor' 
Günün sıcağına bir de kalabalık ve yanan mumların ısısı eklenen kilisede hamam sıcağı hakimdi. Ancak beklentilerin yanında sıcağın lafı bile olmazdı. İçeride daha öğlen olmasına rağmen dilek anahtarlarının tükenişine 'nazik' serzenişler yükselirken, yalnızca mum yakıp, dua edenlerse kaderlerine çoktan razıydı. 
Uzun kuyrukta saatlerce bekleyenler arasında dilden dile dolaşansa, kiliseye gelip çocuk dileyen Hürriyet Gazetesi Yazarı Ayşe Arman'ın hamile kalmasıydı. 
Meryem Ana ikonunun önünde dua edip mum yakan türbanlılar, geliş nedenlerini "Burası da Allah'ın evi. Cami neyse, kilise ve sinagog da aynı" diye açıklıyordu. Kilisenin alt katında ise Peder Aleksi'nin önü, kutsanmayı bekleyenlerle doluydu. Sırayı bozanlar, "Hiç itiraz etmeden hemen arkaya geçin" diye sert dille uyarılırken, en mutluları ise dilekleri olduğu için anahtar teslim etmeye gelenlerdi. "Araba istemiştim, aldım. Şimdi kocamla ilgili dileklerim var, yeni anahtarlar alacağım" diyordu bir kadın. Kilisede 13 yıldır görev yapan Peder Aleksi ise sağlıktan sonra en fazla dileğin 'koca bulmak' olduğunu belirtip, "Dileklerin yüzde 90'ı gerçekleşir" diyordu. 

Dilek tutarsa anahtar iade 

İnanışa göre, 'Ayın Biri Kilisesi'nde dileğin gerçekleşebilmesi için 3 kez, her ayın ilk günü kiliseye gelmek gerekiyor. Kilisede dilek sayısı kadar minik anahtar satın alınıyor. Ardından alt katta, 'dileğini söylemeden', yalnızca adını vererek Peder Aleksi'ye kutsanmak gerekiyor. Hastalığa şifa, derde derman bulunması için de, kutsal Meryem Ana suyundan içiliyor ya da bir şişe satın alınıyor. Dileği kabul olan da yine ayın 1'inde kiliseye gelip, daha önceden alınan anahtarı teslim ediyor. 


</TEXT>
</DOC>
