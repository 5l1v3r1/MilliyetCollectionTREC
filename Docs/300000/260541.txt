<DOC>
<DOCNO> 260541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonspo01.html </URL>
<DATE> 2004/08/04/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Koç Tanjevic, 12 Dev Adam'ın oyunundan memnun kaldı... 
</HEADLINE>
<TEXT>

     A Milli Basketbol Takımı Antrenörü Bogdan Tanjevic, Yeni Zelanda gibi dünya dördüncüsü bir takımı yendiklerini belirterek, ''Çok mutluyuz. Oyuncularımın gayreti beni ayrıca mutlu etti'' dedi. 
     Yeni Zelanda'nın, Atina Olimpiyat Oyunları'nda mücadele edecek bir takım olduğunu hatırlatan Tanjevic, maçtan sonra yaptığı açıklamada, ''Henüz bir hafta antrenman yaptık. Buna rağmen oyuncularımız çok gayretliydi. Tecrübeli sporcular sahada pozitif düşündü ve gençlere yardımcı oldu. Gençler de takıma büyük katkı yaptı'' diye konuştu. 
     Tanjevic, rakipleriyle yarın yapacakları ikinci maçta ayrı enerjiyi gösteremeyebileceklerini, ancak iyi mücadele edeceklerine inandığını kaydederken, işin henüz başında olduklarını, bir ay sonra daha iyi bir takım olacaklarını söyledi. 
     Genç oyunculara şans vermesiyle ilgili bir soruyu da Tanjevic, ''Onlara inanmasam oynatmazdım. Onlar geleceğin yıldızları ve bu takımı taşıyacaklar'' diye yanıtladı Milli basketbolcu İbrahim Kutluay da takımın başında çıktığı ilk maçı kazanmasının, antrenör Tanjevic için iyi bir başlangıç olduğunu söyledi. 
     İbrahim, oyuncular olarak birbirlerini iyi tanıdıklarını, ancak Tanjevic'in sistemini ve isteklerini uygulamak için zamana ihtiyaçları bulunduğunu kaydetti. 
     
</TEXT>
</DOC>
