<DOC>
<DOCNO> 279503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur05.html </URL>
<DATE> 2004/10/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
16 yaşındaki trafik canavarı Çarptığı 3 çocuk öldü, 3 çocuk yaralandı .. 
</HEADLINE>
<TEXT>

     Küçükçekmece Başakşehir'de 16 yaşındaki ehliyetsiz sürücünün kullandığı otomobilin çarptığı 3 çocuk öldü, 3 çocuk yaralandı. 
     Alınan bilgiye göre, Başakşehir 4. Etap'taki Başakşehir Polis Merkezi önünde meydana gelen kazada, arkadaşlarıyla beraber 34 BG 2574 plakalı otomobille gezintiye çıkan 16 yaşındaki B.A, direksiyon hakimiyetini kaybetti. Kontrolden çıkarak takla atan araç, kaldırımdaki bir grup çocuğa çarptı. 
     Otomobilin çarptığı çocuklardan 9 yaşındaki Erol Işık İstanbul Hospital'a, Emre Yeter 11 ile İsa Sonbir 11 Başakşehir Tıp Merkezi'ne çevredeki vatandaşlarca kaldırıldı. Işık, Yeter ve Sonbir'in kurtarılamadığı belirtildi. 
     Olayda, Zeytinburnu Belediye Başkan Yardımcısı Fazlı Korkut'un oğlu olduğu belirtilen Harun Korkut ile 2 çocuk da hafif yaralandı. 
     Mustafa Temel adlı çocuğun ise otomobilin üzerlerine doğru geldiğini fark ederek, son anda bahçe duvarının arkasına atlayarak kurtulmayı başardığı öğrenildi. 
     Polis yetkilileri, ehliyeti bulunmayan sürücü B.A'nın kazanın ardından gözaltına alınarak Başakşehir Polis Merkezi'ne götürüldüğünü, olayla ilgili soruşturmanın sürdürüldüğünü kaydetti. 
     
</TEXT>
</DOC>
