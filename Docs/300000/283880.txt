<DOC>
<DOCNO> 283880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur41.html </URL>
<DATE> 2004/10/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Kamyonculara otostopçu kadın tuzağı... 
</HEADLINE>
<TEXT>

     Antalya polisi, otostop yoluyla bindikleri kamyonların sürücülerini uyku ilacı kattıkları bisküvi ve meşrubatlarla uyutarak para ve cep telefonlarını gasp ettikleri iddia edilen şebekenin 5'i kadın 10 üyesi yakalandı. 
     Antalya Emniyet Müdürlüğü'nden yapılan açıklamada, son 1 ayda kamyon sürücülerinin, para ve cep telefonlarının gasp edildiği yolunda şikayetlerin artması üzerine, soruşturma başlatıldığı bildirildi. 
     Kamyon sürücülerinin araçlarına, bazen yolda otostop yaparak, bazen de eşya taşıtmak amacıyla binen kişileri almalarının ardından gasp olaylarına maruz kaldıklarını söylemeleri üzerine soruşturma bu yönde genişletildi. 
     Asayiş Şube Müdürlüğü Gasp büro Amirliği ekipleri, istihbarat ve arşiv çalışmalarının ardından düzenledikleri operasyonlarda olayın zanlıları olarak H.A. 32 , A.İ. 28 , S.D. 26 , A.E. 28 , A.H. 49 adlı kişileri yakaladı. Operasyonda, bu kişilere yardım eden ve otostop yaparak kamyonlara binen S.A. 25 , A.K. 24 , G.B. 21 , G.Z. 23 ve B.Ş 25 adlı kadınlar gözaltına alındı. 
     Sorgulanan zanlıların, genç kızların otostop yaparak kamyona binmesinin ardından, kamyonu takip ettiklerini ve kızların ikram ettiği bisküviyi yiyen, meşrubatı içen kamyon sürücülerin bir süre sonra kamyonu park edip, uykuya dalması sonucu gasp olaylarını gerçekleştirdiklerini itiraf ettikleri bildirildi. 
     Açıklamada, operasyonlarda zanlıların üzerlerinde ve gösterdikleri yerlerde yapılan aramalarda, kamyon sürücülerinin gasp edilen 4 cep telefonuyla, olayda kullanılan ''rivotril'' adlı uyku ilacı ile bu ilaçlarının katıldığı bisküviler ele geçirildi. 
     
     GELİN ARABASINDAN İLAÇLI BAKLAVA İKRAMI 
     Zanlıların kiraladıkları otomobille eylemlerini gerçekleştirdikleri belirlenirken, bu kişilerin Edirne'de gelin aracı gibi süsledikleri otomobilden yoldan geçen sürücülere uyku ilaçlı baklava ikram ederek gasp yaptıklarını da itiraf ettikleri kaydedildi. 
     5'i kadın 10 sanık sorgularının ardından ''Cürüm işlemek için teşekkül oluşturmak'' suçlamasıyla adliyeye sevk edildi. 
     Zanlılardan biri Asayiş Şube Müdürlüğü'nden çıkışlarında, kendilerini görüntüleyen DHA Muhabiri Teslime Tosun'a vurdu. Burnundan yaralanan Teslime Tosun, bir süre fenalık geçirdi. 
     
</TEXT>
</DOC>
