<DOC>
<DOCNO> 267274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/axspo01.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Maraton koşucusu 
</HEADLINE>
<TEXT>


Del Bosque hiçbir zaman günlük kazançlar peşinde olmadığını söyledi, "Bütün işlerimde hep uzun süreler çalıştım. Bu yüzden kendimi maraton koşucusu tarzında bir kişi gibi görüyorum" dedi 

ORHAN YILDIRIM 


İnönü beklentisi 
BEŞİKTAŞ Teknik Direktörü Del Bosque, İnönü Stadı'na dönecekleri günü merakla beklediklerini söyledi. İspanyol teknik adam düzenlediği basın toplantısında, deplasmanda yaptıkları maçlar nedeniyle sezona ister istemez bir handikapla başladıklarını belirterek, "Malatyaspor, Gençlerbirliği ve Denizlispor maçlarında ambians bizim için çok iyi değildi. Ancak şu andaki puanımızın bahanesi de bu olmamalı" diye konuştu. 

'Devrim yapmayacağım' 
TAKIMDA devrim yapacak değişiklikler düşünmediğini söyleyen Del Bosque, günlük kazançlar peşinde olmadığını da vurguladı. Tecrübeli çalıştırıcı, "Bugün kazanmazsak bu ölüm kalım meselesi, bugünü kazanalım şeklinde düşüncemiz olmamalı. Bugüne kadar yaptığım bütün işlerimde oldukça uzun süreler çalıştım. Bu nedenle kendimi maraton koşucusu tarzında bir kişi olarak görüyorum" ifadelerini kullandı. 

Kalecilere güvenoyu 
KALECİ Murat'ın ligin ilk 3 haftasında büyük hatalar yaptığına inanmadığını belirten Del Bosque, bu oyuncuya güvendiğini söyledi. Cordoba'nın bileğindeki sakatlığın geçtiğini da kaydeden İspanyol çalıştırıcı, "Kim oynarsa oynasın güvenim var" dedi. Del Bosque, Juanfran için de "O burada olmaktan dolayı değil, görevini yapamadığı için üzgün görünüyor" yorumunu yaptı. 

Rakibi ezberlediler 

Kampa girdiler 
GAZİANTEPSPOR maçının son provasını dün sabah yapan Beşiktaşlı futbolculara, Teknik Direktör Del Bosque taktik ağırlıklı bir program uyguladı. İspanyol çalıştırıcı antrenman sonrası kampa aldığı oyuncularına gün boyu rakibin ligdeki ilk üç maçını izlettirdi, artı ve eksi yönlerini bir bir anlattı. 

Oktay'dan yemek 
FUTBOL Şube Sorumlusu Kıvanç Oktay da önceki gün bir balık restoranında takıma ve teknik heyete akşam yemeği verdi. Sadece Gaziantepspor maçının konuşulduğu gecede moral toplayan Siyah - Beyazlı oyuncular, farklı bir galibiyet sözü verdiler. İlk üç haftadaki kötü tablonun sona ereceğini ifade ettiler. 

Bitsin bu çile 

9 maçtır gülmüyor 
LİGDE 139 gündür galibiyet yüzü göremeyen Beşiktaş, Gaziantepspor önünde kötü gidişe dur demeye çalışacak. En son 4 Nisan'da Galatasaray'ı yenen Siyah - Beyazlılar, bu maçtan sonra oynadığı dokuz karşılaşmada da üç puana ulaşamadı. Kartal bugün de galip gelemezse üst üste maç kazanamama rekorunu kıracak. 

Hedef 8. dalya 
BEŞİKTAŞ'IN bir başka hedefi de rakibini yenerek ligdeki 800. galibiyete ulaşıp dalya yapmak. Bu arada Siyah - Beyazlı taraftarlar da İzmit'teki maça büyük ilgi gösteriyor. Hem İnönü'den kalkacak otobüsler, hem de özel araçlarıyla maça gidecek Beşiktaşlılar tüm biletleri tükettiler. 

Bodo için özel önlem 

KARTAL, UEFA Kupası'nda eşleştiği Norveç temsilcisi Bodo Glimt için özel bir seyahat programı hazırladı. Norveç ekibinin ülkenin en kuzeyinde kutup bölgesinde olması üzerine 16 Eylül'deki maç için iki gün önceden gidilecek. İklime alışmak için böyle bir karar alınırken, Beşiktaş'ın Norveç'ten maç bitimi geri döneceği ve iki gün sonraki Galatasaray derbisi için kampa gireceği belirtildi. 


</TEXT>
</DOC>
