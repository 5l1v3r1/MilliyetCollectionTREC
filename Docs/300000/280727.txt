<DOC>
<DOCNO> 280727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo04.html </URL>
<DATE> 2005/03/15/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Hasan Kabze, yabancı santraforlardan daha iyi ortalama tutturdu 
</HEADLINE>
<TEXT>

     Cim Bom'a dört gol kazandıran Hasan Kabze, 2000 yılından sonra transfer edilen yabancı santrforlardan daha iyi bir ortalama tutturdu. 
     
     Bonservisi 700 bin 

     Galatasaray’ın devre arasında 700 bin dolar bonservis ücretiyle Çanakkale Dardanelspor’dan transfer ettiği Hasan Kabze, ne kadar doğru bir yatırım olduğunu kısa sürede ispatladı. Gaziantep, Rize, Samsun ve İstanbulspor maçlarında toplam 132 dakika sahada kalan genç golcü, toplam dört kez ağları havalandırarak, 33.5 dakikada bir gol sevinci yaşadı. Hasan böylece son beş yılda transfer edilen yabancı santrforları da bir bir solladı. 
     
     Açık ara zirvede 

     Galatasaray’ın UEFA Kupası’nı kaldırdığı 2000 yılından sonra milyon dolarlar harcanarak transfer edilen Mario Jardel, Radu Niculescu, Fabio Pinto, Christian, Ali Lukunku, Florin Bratu gibi yabancıların tamamı ortalamalara bakıldığında Hasan’ın gerisinde kaldı. Ayrıca yabancıların çoğu, transfer edildikleri ücretlerin çok altında kalan fiyatlarla Türkiye’den ayrılarak, kulübün zarar etmesine neden oldu. 
     
</TEXT>
</DOC>
