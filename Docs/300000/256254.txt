<DOC>
<DOCNO> 256254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/spor/ykoksaldi.html </URL>
<DATE> 2004/07/18/ </DATE>
<TIME>  </TIME>
<AUTHOR> Ebru KÖKSALDI  </AUTHOR>
<HEADLINE>
Madrid'in sessiz adamı 
</HEADLINE>
<TEXT>



Real Madrid için ne denirdi ülkemizde "Kim bu takımın başına geçse şampiyon olur. Kimin oyuna girip, çıkacağı bile bellidir". Del Bosque yok sayılırdı, başkan ve Valdano'ya boyun eğişi acizlik olarak değerlendirilirdi. Bu sözlerin sahipleri şimdi onu Real'in yaratıcısı görüyor ve övüyor. Del Bosque'nin Lucescu, Fatih Terim, Daum, Scala ile yaşadığımız ölçüsüz sevgi - sınırsız nefret sürecine düşürülmemesi için bu korkunç çelişkinin kaşınması gerek. 
Real'in başkan Perez ile girdiği dönemin izahı "kendi dinamiklerine uygun sistem" yaratmaktır Her sezon galaksiden bir yıldızı koparıp, Bernabeu çimlerine taşımak, reklam gelirleriyle ihya olmak. Bunları yaparken Del Bosque'nin dediği gibi Real'in futbol stili mutlaka korunmalıdır. 
Bu normalde birçok otoritece onaylanmayan, kısa vadeli bir oluşum. Real, kişiye maddi bağımlılıktan nispeten kurtulmuş olsa da "tek" adamlık ruhunu silip atamaz. Teknik direktörün hakimiyet alanı sadece soyunma odasıdır. Transferde söz hakkı yoktur, kabullenir. Tek yapması gereken takım içinde huzur sağlamak, sonuç almaktır. Del Bosque tarzı, Toshack ve Capello gibi isimlerin agresif, inatçı, başına buyruk tarzının tamamen zıttıdır ve Real'in bünyesi en çok onunla bir arada yaşamayı kaldırmıştır. 
Real'in bu sezondaki fiyaskosu, Del Bosque'nin kovulması yüzünden değildi. Dört yılda oturttuğu görünüşün devrini tamamladığını, değişmesi gerektiğini biliyordu, ama bu farklılaşmayı sadece teknik direktöre bağlama hatasına düştü. 
Del Bosque, bir Madridismo temsilcisi. 34 yılını Real'de geçirmiş, altyapısına katkılarda bulunmuş, konuşmaktan ziyade çalışmayı tercih eden bu adam, camiasını, onun çocuklarını ve kaprislerini iyi biliyor. Çaresizken onun derdine deva olmayı, işler yoluna girince geri plana itilmeyi göze alabiliyor. Yine aynı şeyleri yaşayacağını bilse de çağırdıklarında gitmekten korkmuyor. Görevine üzücü biçimde son verilişinden 10 gün geçmeden, halefi Querioz ile Figo'nun UNICEF yararına düzenlediği maçta aynı sırada şakalaşarak oturabiliyor. O Real'e aşık. 
Del Bosque, transferlerin kendisine danışılmadan yapılmasını hep şu sözlerle karşılıyordu "Bazı teknik direktörler 'kimse bana emir veremez' der. Anlamsız. Bu bir iş, ben de bir çalışanım. Her şeyi kontrol edemem. şikayet etmem". 
Eski menajer Valdano "Soyunma odasında patron Hierro" diyordu. Del Bosque'yi ise "Çatışma yaratmaz, liderliği otoriter değil demokratiktir" diye tanımlıyordu. 
Bundan sonra sınavı sadece Del Bosque vermeyecek. O, bir takımı yavaş yavaş hedefe taşımayı tarz edinmiş. Transferlere müdahale edebilecek. Saha içine kişiliğini yansıtma fırsatı bulacak. Madrid'de 4-2-3-1'i yerleştirme başarısı ve 3.5 sene bu kurguda neredeyse hiç değişiklik yapmaması, maç içerisinde taktiksel varyasyonlara gitmemesi hakkında yapılabilecek en net yorum. 
Beşiktaş, Madrid - Del Bosque kurgusunu yaratmak yerine Türkiye ve kendi gerçekleri içinde mümkün olduğu kadar ideale yakınlaştırılmış, ama geleneklerin de korunduğu özgün bir sistemin peşinde koşmalı. 
Del Bosque, efendiliği ve rakibine saygısı ile içleri ısıtacak. Abartılmasın veya aşağılanmasın, hak ettiği yere konsun, yaptıklarıyla değerlendirilsin. 


</TEXT>
</DOC>
