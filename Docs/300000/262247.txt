<DOC>
<DOCNO> 262247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/guncel/gun03.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Gram gram eylem 
</HEADLINE>
<TEXT>


Eylemcilerin Kuzey Irak'taki Gabar Dağı'nda bomba eğitimi aldıktan sonra Türkiye'de büyük şehirlere dağıldıkları belirtildi 

Tolga Şardan Ankara 

Van'da arka arkaya yaşanan bombalı saldırıların ardında, Gabar Dağı'ndaki örgüt kampından sızan PKK KONGRA - GEL üyesi bombacı teröristlerin olduğu belirlendi. Bu grubun elinde 7 kilogram C - 4 tipi patlayıcı bulunduğu ve eylemlerinde 500 gram şeklinde patlattığı belirtildi. Polis kaynaklarından elde edilen bilgilere göre, Sultanahmet ve Laleli'deki eylemlerin de şehre yeni gelen bir PKK KONGRA - GEL grubunca gerçekleştirildiği kaydedildi. Vali Hikmet Tan'a yönelik saldırının ardından hız kazanan eylemlerle birlikte uyuşturucu kaçakçısı Hamit Bayram'ın gözaltından kaçırılması "uyuşturucu - terör bağlantısını" gündeme getirmişti. Olayları değerlendiren üst düzey bir Emniyet yetkilisi, iki olay arasında bağlantı olmadığını belirterek "Van'daki eylemleri PKK KONGRA - GEL yaptı" dedi. 
Eylemleri yapan örgüt üyelerinin Kuzey Irak'taki Gabar Dağı'nda bomba eğitimi gördükten sonra Türkiye'ye sızdığı ve batıdaki büyük şehirler başta olmak üzere dağıldıkları saptandı. Aynı gruptaki bir bombacının İzmir'de, birinin de İstanbul'da yakalandığını dikkat çeken yetkili, Van'da da bir bombacıyla örgüt hücresi bulunduğunu belirtti. 

Elektronikçi sempatizan 
Örgütün, son dönemde bombacı militan yetiştirmek için elektrik ve elektronik üzerine eğitim alan sempatizanları kazanmaya yöneldiği belirtildi. PKK'nın bombalı suikastlar için kullandığı düzeneklerde yer alan telsizleri de yine hurda malzemelerle Kuzey Irak'tan Türkiye'ye soktuğu anlaşıldı. Bir yetkili, geçen hafta Habur'da ele geçen 80 kiloluk patlayıcının yanında 7 telsiz bulunduğunu belirtti. 
Emniyet Genel Müdürlüğü, örgütün kuruluş tarihi olan 15 Ağustos'ta alınacak önlemleri içeren bir genelgeyi ilgili yerlere gönderdi. Genelgede özellikle bombalı saldırılara karşı önlem alınması ve istihbarat çalışması yapılması istendi. 


</TEXT>
</DOC>
