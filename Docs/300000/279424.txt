<DOC>
<DOCNO> 279424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko25.html </URL>
<DATE> 2004/10/12/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Halkbank, Pamukbank'ın devri için yetki aldı... 
</HEADLINE>
<TEXT>

     Halkbank Olağanüstü Genel Kurulu, ''Pamukbank'ın Halkbank'a devriyle ilgili devir protokolü taslağının imzalanması ve Pamukbank'ın devralınmasıyla ilgili her türlü işlemleri gerçekleştirmesi konusunda'' Yönetim Kurulu'na yetki verdi. 
     Halkbank'ın bugün gerçekleştirilen Olağanüstü Genel Kurulu'nda, Pamukbank'ın Halkbank'a devriyle ilgili olarak bankaların birleşme ve devirlerine ilişkin yönetmelik uyarınca, bağımsız denetim şirketince düzenlenmiş olan 31 Temmuz 2004 tarihli devre esas bilançolar tasdik raporları da onaylandı. Böylelikle Pamukbank'ın Halkbank'a devrine bir adım daha yaklaşılmış oldu. 
     
     BUNDAN SONRA NELER OLACAK 
     Genel Kurul'dan alınan bu yetkinin ardından devir işleminin onaylanması için Bankacılık Düzenleme ve Denetleme Kurumu'na BDDK müracaat edilecek. BDDK onayından sonra Halkbank'ta tekrar genel kurul yapılarak devir için genel kurul onayı alınacak. Genel Kurul onayı BDDK'ya gönderilecek, BDDK'nın Pamukbank'ın tüzel kişiliğini sona erdirmek üzere Resmi Gazete ve Ticaret Sicili Gazetesi'nde ilan etmesinin ardından fiilen devir gerçekleşmiş olacak. 
     
</TEXT>
</DOC>
