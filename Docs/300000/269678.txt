<DOC>
<DOCNO> 269678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun05.html </URL>
<DATE> 2004/09/07/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Clinton'ın tavsiyesiyle Kerry, ''saldırıya'' geçti .. 
</HEADLINE>
<TEXT>

     ABD başkanlık seçimine iki ay kala, tecrübeli lider, eski Başkan Bill Clinton'dan taktik alan Demokrat Parti başkan adayı John Kerry, anketlere göre kendisinden 11 puan önde olan Başkan George W. Bush'a karşı ilk kez saldırgan bir tutum aldı. 
     Başkanlık seçiminin çekişmeli geçeceği Pennsylvania, West Virginia ve Ohio gibi eyaletlerde kampanyasına yoğunluk kazandıran Kerry, West Virginia'da yaptığı bir konuşmada, Bush'un adında yer alan ''W'' harfinin, İngilizce ''yanlış'' anlamına gelen ''Wrong'' kelimesine işaret ettiğini söyledi. Senatör John Kerry, ''W, yanlış demek oluyor. Yanlış seçimler, yanlış muhakeme, yanlış öncelikler ve ülke için ekonomiden Irak'a yanlış yön'' dedi. 
     Kerry, Irak Savaşı için de, ''yanlış zamanda, yanlış yerde, yanlış savaş'' nitelemesini kullandı ve başkan seçilirse Amerikan askerlerini en kısa sürede Irak'tan çekmeyi hedeflediğini kaydetti. 
     Demokrat Parti'nin önde gelen liderleri, Cumhuriyetçi Parti'nin New York'taki kongresinin başarısı ve Bush'un rekor bir puanla Kerry'nin önüne geçmesinin ardından Senatör Kerry'ye, seçim kampanyasına çeki düzen vermesi baskısında bulunuyor. Eski başkanlardan Bill Clinton, by-pass ameliyatına girmeden önce, hafta sonunda Kerry ile bir buçuk saat süren bir telefon görüşmesi yaptı. Bu görüşmede Clinton'ın, Demokrat Parti seçim kampanyasına, Bush'a ve Cumhuriyetçi Parti'ye karşı ''daha saldırgan'' bir tutum izlemesini tavsiye ettiği belirtiliyor. 
     Kerry, aynı zamanda, Clinton'ın seçim kampanyasında görev yapmış olan John Sasso'yu, kendi seçim kampanyasının başına getirdi. Clinton dönemi Beyaz Saray basın sözcüsü Joe Lockhart da, artık Kerry kampanyası için çalışacak. Demokrat Partili Senatör Ted Kennedy başta olmak üzere, bazı senatörlerin parti kampanyasını güçlendirecek bir hareketlenme için Kerry'ye sürekli baskı uyguladığı belirtiliyor. 
     
     KERRY'NİN TALİHSİZ SÖZLERİ 

     John Kerry'nin başını, Irak'ın devrik lideri Saddam Hüseyin'in elinde kitle imha silahları olmadığını bilse dahi yine de Bush'un Saddam'a karşı savaşına destek vereceği sözleri derde soktu. 
     Bush'un meydan okumasına karşılık Kerry, kitle imha silahları olmadığını bilse de Irak Savaşı'na destek olacağını kamuoyu önünde söylediği için, kendisini Cumhuriyetçi Partili Başkan Bush'tan neyin ayırdığını açık bir şekilde ortaya koymakta zorlanıyor. 
     Kerry, Irak Savaşı'nın başında kendisi olsaydı, hemen her şeyi Bush'tan farklı ele alacağını söyleyerek, ABD Başkanı ile arasındaki farkı anlatmaya çalışıyor. Kerry, başından beri savaşa giderken acele edilmemesi, meşru bir koalisyon oluşturulmasına zaman harcanması ve barışı kazanacak bir plan yapılmasında ısrarcı olduğunu, ancak Bush'un bunlarda başarısız olduğunu belirtiyor. Bush'un çevresi ise Kerry'yi, ''kararsız ve tutarsız'' biri olarak sergilemeye çalışıyor. 
     
     BUSH İĞNELEDİ 

     Başkan Bush, çekişmeli eyaletlerden Missouri'de, Kerry'ye saldırılarını sürdürmekten geri kalmadı. 
     ABD Başkanı, ''ABD Kongresi'ndeki oylamada savaşa destek oyu veren Senatör Kerry, daha sonra savaşa mali desteğe karşı oy kullandı. Kitle imha silahları olmadığını bilse de Irak'a savaşa destek vereceğini söyledikten sonra rakibim bu sabah yeni seçim kampanyası danışmanlarıyla uyandı ve yeni bir tutum aldı. Birden bire yine savaşa karşı oldu'' dedi. 
     
</TEXT>
</DOC>
