<DOC>
<DOCNO> 292612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko08.html </URL>
<DATE> 2004/11/27/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
ATO Türkiye'de dolaşan sıcak paranın yıllık getirisi 7.3 milyar dolar 
</HEADLINE>
<TEXT>

     Ankara Ticaret Odası'nın ATO hazırladığı ''Sıcak Para'' raporu, Türkiye'de hazine bonosu, borsa ve mevduat üçgeninde dolaşan toplam 23.6 milyar dolarlık sıcak paranın yıllık getirisinin 7.3 milyar doları bulduğunu ortaya koyuyor. 
     ATO'nun Hazine Müsteşarlığı ve DİE verilerinden faydalanarak hazırladığı rapora göre, Türkiye'de 6.5 milyar doları hazine bonosunda, 12.3 milyar doları hisse senedinde ve 2.8 milyar doları mevduatta olmak üzere toplam 23.6 milyar dolarlık sıcak para bulunuyor. 
     Bu yıl borsanın yüzde 35.2, hazine bonosunun yüzde 22.1 ve mevduat faizinin yüzde 17.4 kazandırdığı değerlendirmeye alınarak her 3 yatırım aracına yönlendirilen paranın izi sürülen ATO raporunda, şu hesaplamalar yer alıyor 
     ''Hazine bonosunda değerlendirildiği Hazine Müsteşarlığı tarafından açıklanan 8 milyar 544 milyon dolar, 22 Kasım 2003 tarihinde dönemin dolar kuru olan 1 milyon 480 bin liradan bozduruluyor. Ele geçen 12 katrilyon 580 trilyon liranın hazine bonosunda değerlendirildiği varsayıldığında, yüzde 22.1 ortalama faiz üzerinden yatırımcıların parası, bir yılda 15 katrilyon 360 trilyon liraya ulaşıyor. Bu da, 1 milyon 450 bin lira üzerinden dolara çevrildiğinde 10.6 milyar dolar tutuyor. Yani 8.5 milyar dolar portföye sahip hazine bonocu spekülatörler 1 yılda 2 milyar doları aşkın net faiz geliri elde ediyor.'' Aynı basit hesabın 12 milyar 264 milyon dolarlık birikimlerini hisse senedinde değerlendirenler için de geçerli olduğu belirtilen raporda, söz konusu işlemden elde edilecek ortalama yüzde 35.2 artışın 4.6 milyar dolar net borsa gelirine karşılık geldiği belirtildi. 
     Raporda, 23.6 milyar dolarlık ''sıcak para''dan mevduatta değerlendirilen 2 milyar 760 milyon dolarlık kısmın bir yıldaki yüzde 17.4 ortalama artışla 546 milyon dolar kazandırdığı belirtiliyor. Buna göre hazine bonosu, hisse senedi ve mevduattan oluşan yatırım portföyünün getiri toplamı 7 milyar 239 milyon dolara ulaşıyor. 
     
     3 YILDA 1'E 3 
     ATO'nun ''sıcak para'' raporu, parasını Türk mali piyasalarında değerlendiren bir spekülatörün parasını 3 yılda 3'e katlayabileceğini de ortaya koyuyor. Buna göre 2001 yılı Aralık ayı başında bin dolar bozdurarak piyasaya giren bir spekülatörün parası, üç yıl içinde 3 bin 26 dolara şu şekilde çıkıyor 
     ''2001 yılının Aralık ayında yabancı bir yatırımcı, elinde bulunan bin doları, dönemin dolar kuru olan 1 milyon 491 bin liradan bozdurup, eline geçen 1 milyar 491 bin lirayı, bankalarda değerlendirdiğinde üç yıl sonra, Kasım 2004 tarihi sonunda bu parayı 4 milyar 389 bin liraya çıkarabiliyor. 
     Bu para yaklaşık dolar kuru olarak 1 milyon 450 bin liradan tekrar dolara çevrildiğinde, yatırımcının eline 3 bin 26 dolar geçiyor. Yani yatırımcı bin dolarla 36 ayda 2 bin 26 dolar kazanıyor.'' ATO raporunda, gelişmiş ülkelerde ''bu kadar kolay para kazanılmadığı'' da vurgulanıyor. 
     
     ATO BAŞKANI AYGÜN 
     ATO Başkanı Sinan Aygün ise raporu değerlendirdiği açıklamasında, sürekli olarak sıcak para ile yaşamak durumunda kalan bir ülkenin ateşinin düşmesinin imkansız olduğunu belirterek, şunları kaydetti 
     ''Sıcak paraya dayalı bu kadar yüksek ateş, bir ülkeyi yüksek ateşten götürmezse, enfarktüsten götürür. Kriz olur da sıcak para kaçar diye korkuyla beklemek adamı kalp hastası yapar.'' Ekonomide işlerin kötüye gitmeye başlaması durumunda 23 milyar dolarlık sıcak paranın kısa sürede ülke dışına çıkacağını belirten Aygün, ''Türkiye, ülke dışına çıkan sıcak paraya 1-2 puanlık vergi koymak zorundadır. Sıcak paradan 2 puan vergi alınsaydı Türkiye bu yıl 150 milyon dolar para kazanabilirdi. 7.3 milyar dolar kazandılar, bir kuruş vergi vermeden gidiyorlar'' değerlendirmesinde bulundu. 
     
</TEXT>
</DOC>
