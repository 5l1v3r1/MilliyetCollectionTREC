<DOC>
<DOCNO> 275386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur14.html </URL>
<DATE> 2004/09/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Karaman ve 3 TCDD yöneticisi yargılanıyor .. 
</HEADLINE>
<TEXT>

     Eski TCDD Genel Müdürü Süleyman Karaman ve 3 kurum yöneticisinin, 5. Bölge Müdürü Bekir Çanak'ın tayin işlemlerini durduran mahkeme kararını uygulamadıkları iddiasıyla 3'er yıla kadar hapis istemiyle yargılanmalarına başlandı. 
     Ankara 8. Ağır Ceza Mahkemesi'nde görülen davanın ilk duruşmasına sanıklar TCDD genel müdür yardımcıları Ali Kemal Ergüleç ve Şinasi Kazancıoğlu ile Yönetim Kurulu üyesi İsmet Salihoğlu ve avukatları, müşteki Bekir Çanak'ın avukatı katıldı. 
     Duruşmaya katılan sanıkların kimlik tespitlerinin ardından söz alan avukatları, davanın ağır ceza mahkemesine açıldığını, ancak 4483 sayılı Memurların Yargılanması'na Dair Kanun ve isnat edilen suç uyarınca davanın asliye ceza mahkemesinde görülmesi gerektiğini söylediler. Sanık avukatları, mahkeme heyetinin görevsizlik kararı vermesini talep ettiler. 
     Mahkeme heyeti, Cumhuriyet Savcısı'nın da görüşü doğrultusunda sanık avukatlarının talebini yerinde bularak, davanın asliye ceza mahkemesinde görülmesi gerektiği gerekçesiyle görevsizlik kararı verdi. 
     İddianamede, TCDD Malatya 5. Bölge Müdürlüğü'ne 1997 yılında atanan Çanak'ın 1999 ve 2003 yıllarında proje müdürü unvanıyla Ankara'ya tayin edildiği, ancak İdare Mahkemesi'nin yürütmeyi durdurma kararları verdiği belirtiliyor. 
     Karaman, Ergüleç, Kazancıoğlu ve Salihoğlu hakkında Türk Ceza Kanunu'nun TCK ''kanunun tayin ettiği durumdan başka suretle keyfi muamele yapılması'' suçunu tanımlayan 228. maddesi uyarınca 6'şar aydan 3'er yıla kadar hapis cezası talep ediliyor. 
     
</TEXT>
</DOC>
