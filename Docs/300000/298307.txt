<DOC>
<DOCNO> 298307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur45.html </URL>
<DATE> 2004/12/16/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Türkiye'nin AB süreci uluslararası haber kanallarında 
</HEADLINE>
<TEXT>

     Uluslararası haber kanalları, Türkiye'nin AB sürecine ve müzakere tarihi alıp almayacağının belli olacağı bugünkü AB zirvesine bültenlerinde geniş şekilde yer ayırıyor. 
     İngiliz haber kanalı BBC News, bültenlerinde, Türkiye ile ilgili rakamlar, Türk ve Avrupa liderleri ve halkın görüşleri, uzmanların yorumları, Türkiye'nin AB üyeliğinden sağlayacağı faydalar ve kendi muhabirlerinin yorumlarına yer verdiği haberler yayınladı. 
     Türkiye'nin AB üyeliği konusunu bültenlerinde ilk haber yapan BBC News, ''kültürel açıdan Asya ile Avrupa'yı birbirine bağlayan Türkiye'nin AB'ye açılan yolunun uzun bir yol olduğunu, bunun için 40 yıldan fazla süredir beklediği ve şimdi tüm ülkenin, Brüksel'den bugün olumlu bir işaret gelmesini umduğunu'' belirtti. 
     Konuya ilişkin Türk halkının görüşlerini soran BBC, birçok Türk'ün AB'ye karşı şüpheci bir yaklaşım içinde olduğunu ve bu kişilerin, AB'nin aslında hiçbir zaman tam üyelik verme niyetinin bulunmadığı ve Türkiye'yi oyaladığı görüşünü savunduğunu öne sürdü. 
     BBC'nin bültenlerinde, Türkiye'ye müzakere tarihi verilir ve işler iyi giderse ülkenin ebediyen bir değişime uğrayacağı yorumunda da bulunuldu. 
     Avrupa halkının görüşlerini de ekranlara yansıtan BBC, Avrupalıların bir kısmının kültür ve din farklılığı gibi nedenlerle Türkiye'nin AB üyeliğine karşı kaygılar taşıdığı, bazılarınınsa Türkiye'nin üyeliğinin stratejik ve ekonomik faydalarını öne çıkardığını belirtti. Türklerin, özellikle ekonomik ve siyasi istikrara katkı sağlayacağı ve siyasi reformların artarak devam edeceği gibi sebeplerle AB üyeliğine sıcak baktığının kaydedildiği haberlerde, ''Yüzünü 80 yıldır Batı'yı çevirmiş bir ülke olarak Türkiye'nin artık şimdi, AB'ye girmeye kendisini hazır hissettiği ve kendini bir Avrupalı olarak tanımlayacağı anın geldiği'' ifade edildi. 
     BBC, Türkiye'ye ilişkin bir haberinde, gazeteci-yazar Cengiz Çandar'ın görüşlerine de yer verdi. 
     Konuya bültenlerinde yine geniş yer ayıran CNN International kanalı da, Avrupa ülkelerinin Türkiye'nin AB üyeliği hakkında ne düşündüğüne ilişkin bir bölüme yer ayırdı. 
     Fransa'nın müzakere tarihini geciktirmeyi ve Türkiye'nin sözde Ermeni soykırımını tanımasını istediği, Avusturya'nın özel ortaklık talep ettiği, bazı ülkelerin de daimi kısıtlamaların konmasını istediğinin kaydedildiği haberlerde, AB liderlerinin Türkiye'ye müzakere tarihi vermek niyetinde oldukları, ancak bu niyetlerini halklarına anlatamadıkları görüşü dile getirildi. 
     CNN, Avrupa'da yapılan anketlere göre, halkın, Türkiye'nin üyeliğine karşı, göçmen akını, kültürel farklılık, maliyet gibi konularda endişelerinin bulunduğunu aktardı. Kanal, Avrupa Parlamentosu'nun dün Türkiye raporunu kabul etmesinin de Ankara için cesaret verici bir gelişme olduğunu belirtti. 
     
</TEXT>
</DOC>
