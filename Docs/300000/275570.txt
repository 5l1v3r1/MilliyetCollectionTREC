<DOC>
<DOCNO> 275570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun38.html </URL>
<DATE> 2004/09/28/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rumların Çeçen iddiasına Talat'tan yanıt Paranoyakça 
</HEADLINE>
<TEXT>

     KKTC Başbakanı Mehmet Ali Talat, ''Türk tarafının Çeçen teröristleri barındırdığı'' yolundaki Rumların iddiasını ''paranoyak bir düşüncenin ürünü'' olarak niteledi. 
     Rusya'da yayımlanan İzvestiya gazetesine, Güney Kıbrıs Rum Yönetimi Adalet Bakanı Doros Teodoru'nun bu yöndeki iddiasını değerlendiren Talat, ''Bu, çok saçma bir açıklama ve paranoyak bir düşüncenin ürünü'' dedi. 
     ''Rum tarafında bu konuyla ilgili bir bilgi varsa bize iletmeliler ve güvenlik güçlerimiz bunları hemen yakalar'' diyen Talat, sözlerini şöyle sürdürdü 
     ''Bu tür hikayeler genellikle Rum politikacılar ve Rum basını tarafından uyduruluyor. Rum tarafının El Kaide için nükleer silahlar üreten bir merkezimiz olduğuna dair iddiasını birçoğunuz hatırlıyorsunuzdur. Bu tür paranoyak hikayelerle Kıbrıs Türk tarafı küçük düşürülmeye çalışılıyor. Biz özgür, açık ve demokratik bir topluma sahibiz. Burada hiçbir terörist ilticacı olamaz.'' Teodoru, KKTC'nin, aralarında Çeçen teröristlerin de bulunduğu uluslararası teröristleri barındırdığını öne sürmüş ve teröristlerin Güney Kıbrıs'taki Rusya Büyükelçiliği'ne saldıracağına dair ellerinde istihbarat olduğunu söylemişti. 
     İzvestiya gazetesi, konuyla ilgili haber-yorumda, dünyanın ve özellikle BM ve AB'nin Teodoru'nun açıklamalarını dikkate alması gerektiğini belirtti. 
     ''Kıbrıs Türk tarafında Türkiye'nin bilgisi dışında bir şeyin olmayacağını'' savunan gazete, ''Bu durumda sorumlu olanın Türkiye olduğunu'' öne sürdü. 
     İzvestiya, Rusya'nın Kıbrıs Rum kesimindeki büyükelçisinin, iddialar üzerine, dün Tedoro ile görüştüğünü yazdı. 
     Rum kesimindeki Rusya Büyükelçiliği'nin basın sözcüsü Dimitri Filatkin ise İzvestiya'ya yaptığı açıklamada, bu tür iddiaların Teodoro'nun da dahil olduğu Rum bakanlar tarafından daha önce de dile getirildiğini, ancak genellikle Rum hükümetindeki başka yetkililer tarafından reddedildiğini söyledi. 
     
</TEXT>
</DOC>
