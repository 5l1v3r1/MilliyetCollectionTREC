<DOC>
<DOCNO> 289185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun08.html </URL>
<DATE> 2004/11/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Fransa, Codnoleezza Rice'tan memnun 
</HEADLINE>
<TEXT>

     Fransa Dışişleri Bakanı Michel Barnier, istifa eden ABD Dışişleri Bakanı Colin Powell'ın yerine gelecek kişiler arasında adı geçen Ulusal Güvenlik Danışmanı Condoleezza Rice'ın ''karakter sahibi bir kadın'' olduğunu söyledi. 
     Barnier, Europe 1 radyosuna verdiği demeçte, ''Condi Rice karakterli bir kadın. Ulusal Güvenlik Danışmanı olarak işini gayet iyi yaptı'' ifadesini kullandı. 
     Fransa'nın Rice ile düzenli ilişkisi bulunduğunu belirten Barnier, ''Eğer dışişleri bakanı olursa aynı ilişkileri devam ettireceğiz'' dedi. 
     İstifasını açıklayan Powell'a saygılarını sunan Barnier, 8 aydır Fransa'nın kendisiyle dostane ilişkileri bulunduğunu söyledi ve ''Powell, diplomaside gerçekten profesyonel bir kişiydi. Güç ilişkileri konusunda çok emin bir anlayışı vardı. Powell'da hiçbir zaman ukalalık yoktu, onda ikna iradesi vardı'' dedi. 
     Barnier, bir kez daha ABD ile ilişkileri yenileme çağrısında bulundu. 
     
     ARAFAT AİLESİ 
     Fransız Bakan, Paris'te tedavi altına alındığı askeri hastanede hayata veda eden Filistin lideri Yaser Arafat'ın ailesinin Arafat'ın ölümüyle ilgili tıbbi sırrı saklamakta özgür olduğunu söyledi. 
     Barnier, ''Arafat ailesi ne dilerse onu yapmakta özgürdür, bizim yasalarımız böyle. Diğerleri için olduğu gibi, Arafat için de tıbbi sırrı saklamak gerekir, çünkü bu yasa herkes için geçerli. Bu kural, en ünlülerden en tanınmamışlara kadar bütün herkesi korur. Arafat'ın tıbbi dosyası, yasa ve kurallar uyarınca, dosyayı isteme hakkına sahip kişilere verilecektir'' dedi. 
     Arafat'ın zehirlendiğine ilişkin iddialar hakkında bir soru üzerine, Barnier, Filistin Dışişleri Bakanı Nebil Şaat'ın böyle bir ihtimalin söz konusu olmadığını kesin bir dille ifade ettiğini belirterek, ''Bakan Şaat'ın söylediğinden başka bir şey söyleyemem'' diye konuştu. 
     
</TEXT>
</DOC>
