<DOC>
<DOCNO> 268144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko23.html </URL>
<DATE> 2004/09/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bankalar döviz açığını düşürdü... 
</HEADLINE>
<TEXT>

     Bankacılık sektörünün, 13 Ağustos itibariyle 811 milyon dolara yükselen bilanço içi döviz pozisyonundaki açık yeniden 447 milyon dolara kadar küçüldü. 
     Bankacılık Düzenleme ve Denetleme Kurumu'nun verilerine göre, sektörün cari işlemler açığı tedirginliğiyle 6 Mart'ta 439 milyon dolara kadar düşen döviz pozisyonlarındaki açığı, 13 Ağustos itibariyle 811 milyon dolara yükselmişti. Sektör, 
     13-20 Ağustos arasındaki haftada, döviz açığını 364 milyon 
     dolar azaltarak, 447 milyon dolara kadar indirdi. Bu azalışta, yabancı bankalar ile kalkınma ve yatırım bankalarının döviz açıklarını kapatmaları belirleyici oldu. Yabancı bankalar 13 Ağustos'ta 208 milyon dolar olan döviz açıklarını 260 milyon dolarlık iyileştirmeyle 52 milyon dolar fazlaya dönüştürdüler. Kalkınma ve yatırım bankalarının 47 milyon dolar olan döviz açığı ise 123 milyon dolar fazlaya döndü. Özel bankalar ise diğer bankaların aksine döviz açıklarını bir önceki haftaya göre 98 milyon dolar daha artırarak 816 milyon dolardan 914 milyon dolara çıkardı. Kamu bankaları ise 192 milyon dolar olan döviz fazlasını 227 milyon dolara yükseltti. TMSF bankalarının 68 milyon dolar olan döviz fazlası ise 3 milyon dolar azalarak 65 milyon dolara geriledi. Bu arada bilanço içi döviz pozisyonunun hesaplanmasında döviz varlığı olarak dikkate alınan bankacılık sektörünün dövize endeksli alacaklarının tutarı ise 20 Ağustos itibariyle 6 milyar 860 milyon dolar olarak gerçekleşti. Sektörün, vadeli döviz işlemleri de dahil edilerek hesaplanan yabancı para net genel pozisyonunda ise aynı tarih itibariyle 56 milyon dolarlık fazla bulunuyor. 
     
</TEXT>
</DOC>
