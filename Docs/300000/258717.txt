<DOC>
<DOCNO> 258717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun18.html </URL>
<DATE> 2004/07/28/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
KKTC YÖK'ün kararı ambargodur 
</HEADLINE>
<TEXT>

     KKTC Cumhuriyet Meclisi Genel Kurulu, YÖK'ün KKTC üniversitelerine ön kayıtla öğrenci alınmasını engelleyen kararını görüşmek üzere olağanüstü toplandı. 
     Cumhuriyet Meclisi Başkanı Fatma Ekenoğlu başkanlığında toplanan Genel Kurul'da ilk konuşmayı yapan KKTC Milli Eğitim Bakanı Erbil Akbil, ''YÖK'ün kararının KKTC için ambargo olarak değerlendirildiğini'' söyledi. 
     Akbil, bu kararın, Türkiye'deki vakıf üniversitelerinin şikayeti ve üniversitelerin kontenjan dışı öğrenci aldığı iddiaları üzerine alındığının söylendiğini kaydetti. 
     Üniversitelerin yeterince öğrenci alamayacağını görerek Türk hükümeti ve YÖK nezdinde gerekli yazışmaları yaptıklarını anlatan Akbil, kontenjanların 2004 yılı için de ön kayıtla doldurulmasını istediklerini belirtti. 
     Milli Eğitim Bakanı Hüseyin Çelik ile bu sabah bir telefon görüşmesi yaptığını bildiren Erbil Akbil, Çelik'in konuyu, pazartesi günü Bakanlar Kurulu toplantısında gündeme getireceğini söylediğini aktardı. 
     Konuyla ilgili olarak YÖK'e yazdığı yazıyı mecliste okuyan Erbil Akbil, ön kayıt olmadan KKTC üniversitelerinin bölümlerinin dolmayacağına işaret ederek, üniversitelerin söz konusu karardan önce Türkiye'de büyük tanıtım yaptığını, yeni durumda tanıtım yapma zamanlarının olmadığını belirtti. 
     Üniversitelerin altyapı yatırımlarına giriştiğini ve borçlandığını ifade eden Akbil, gelişen olaylar nedeniyle üniversitelerin oldukça zor duruma düşeceğini kaydetti. 
     Türkiye'nin KKTC'deki üniversiteleri teşvik ettiğini ve Türkiye'nin yardımlarıyla Güzelyurt Kalkanlı'da ODTÜ kampüsünün yapıldığını anlatan KKTC Milli Eğitim Bakanı Akbil, YÖK'ün aldığı kararın bu durumla çeliştiğini söyledi. 
     Söz konusu karar alınmadan önce kendileriyle bile temas kurulmadığına işaret eden Akbil, karar alınmadan önce siyasi ve ekonomik olarak değerlendirme yapılmadığını belirtti. 
     KKTC'nin sadece Türkiye tarafından tanındığına ve KKTC'nin izolasyon altında olduğuna işaret eden Akbil, YÖK'ün kararının KKTC için ambargo olarak değerlendirildiğini kaydetti. KKTC üniversitelerindeki öğrenci kapasitesinin yüzde 70'ini Türkiye'den gelen öğrencilerin oluşturduğuna işaret eden Akbil, bu yıl, en iyimser tahminle Türkiye'den yüzde 37 civarında öğrenci geleceğini değerlendirdiklerini söyledi. 
     Akbil, Türkiye ile ilişkilerin iyi tutulması ve kurumlarla köprüleri atmamak gerektiğini ifade ederek, YÖK'Ü kötüleyici bir tutum içinde olmadıklarını, yapıcı önerileri olduğunu belirtti. 
     Kararın KKTC için olumsuz etkilerinin şimdiden görülmeye başladığını ve konunun, kamuoyunun gündeminin birinci maddesi haline geldiğine işaret eden Akbil, konunun çözüleceği yönünde iyimser olduğunu dile getirdi. 
     
     NEFES BORUSU KESİLMEK İSTENİYOR 
     Cumhuriyetçi Türk Partisi CTP Genel Sekreteri Ferdi Sabit Soyer de Türkiye'deki özel üniversitelerin KKTC üniversiteleri ile rekabete giriştiğini ve konunun bundan kaynaklandığını söyledi. 
     Üniversitelerin KKTC'nin ''nefes borusu'' olduğuna işaret eden Soyer, nefes borusunun kesilmeye çalışıldığını, YÖK'ün aldığı kararın yanlış ve hasmane bir tutum olduğunu ifade etti. 
     Meclisin olağanüstü toplantısını, KKTC'deki üniversitelerin yetkilileri de izliyor. 
     
</TEXT>
</DOC>
