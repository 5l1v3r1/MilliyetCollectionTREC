<DOC>
<DOCNO> 295896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy01.html </URL>
<DATE> 2004/12/08/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Bütçe görüşmeleri... Unakıtan "Fazla yetki peşinde değilim" 
</HEADLINE>
<TEXT>

     Maliye Bakanı Kemal Unakıtan, fazla yetki peşinde olmadığını söyledi. 
     TBMM Plan ve Bütçe Komisyonu'nda milletvekillerinin soru ve eleştirilerini yanıtlayan Unakıtan, kendisine bütçe kalemleri arasında aktarma yetkisi veren düzenlemeyi, analitik bütçe hazırlıklarında devlet hizmetlerinin aksamaması için yaptıklarını söyledi. Analitik bütçe çalışmalarında bazı kamu kurumlarının hatalar yaptığını anlatan Unakıtan, ''Ben fazla yetki peşinde değilim. Ben aldığım bu yetkiyle ne yapacağım Ona katiplik, buna yardım... Devlete, millete hizmet bizi nerelere sürüklüyor görüyorsunuz'' diye konuştu. 
     AK Parti Denizli Milletvekili Osman Nuri Filiz ile CHP Aydın Milletvekili Mesut Özakçan, yağlı tohumlar için 100 trilyon lira ödenek aktarılmasını istediler. 
     Maliye Bakanı Unakıtan, Tarım ve Köyişleri Bakanı Sami Güçlü ile konuştuktan sonra yardımcı olacağını söyleyince CHP'li Özakçan, ''Kayış atmayın sayın bakan'' dedi. Unakıtan da ''Tam benim gibi konuştun'' diye karşılık vermesi salonda bulunanların gülüşmelerine yol açtı. 
     Kemal Unakıtan, CHP Trabzon Milletvekili Akif Hamzaçebi ile karşılıklı esprileri salonda bulunanlara neşeli anlar yaşattı. 
     
     ''GÜCÜNÜZ KİME YETİYOR'' 
     CHP milletvekilleri, tasarının 38. maddesinin görüşmelerinde, özelleştirme kapsamına alınan işletmelerde özürlü ve hükümlü çalıştırma zorunluluğunun kaldırılmasını eleştirdi. 
     Hükümetin gücünün yalnızca, dul, yetim, memur ve özürlülere yettiğini çıkardığı yasalarla ortaya koyduğunu ileri süren CHP İstanbul Milletvekili Kemal Kılıçdaroğlu, ''Bazı rakiplerinize ve batık bankalara aynı cesareti gösteremiyorsunuz. Çünkü onların helikopterlerine biniyorsunuz'' diye konuştu. 
     Kılıçdaroğlu'ndan sonra söz alan Maliye Bakanı Unakıtan, konuşmasına, ''Bizim gücümüz çok şükür herkese yeter'' diye başladı. 
     Özürlü vatandaşların sorunlarının çözümü için birçok bakanlığın koordineli olarak çalışmalar yürüttüğünü ve ve bu çalışmaların sonuçlarını çok yakında kamuoyuna duyuracaklarını belirten Unakıtan, şunları söyledi 
     ''Özelleştirme kapsamındaki işyerlerinde çok kısa süreli iş olanakları sağlandığı için bu vatandaşların buralarda mağdur edilmesini önlemeye çalıştık. Ayrıca biz bu insanlara tüm kamu işyerlerinin kapısını açtık. 
     Diğer konu, yani batık batık bankalarla ile ilgili eleştiriler konusundaki yaklaşımını sayın Kılıçdaroğlu'na yakıştıramadım. Biz bu konuda kimseyi kayırmadık ve kayırmayacağız. Herkese bağımsız kurullar önünde eşit uygulamalar yapılıyor. 
     Herkes parasıyla helikopter tutar. Parasını verip helikopterine bindik diye adama kıyak mı çekeceğiz Sayın Kılıçdaroğlu siz deneyimli ve birikimli bir maliyecisiniz. Sizi seviyoruz ancak kalkıpta helikopter falan olmuyor şimdi...'' 
     
</TEXT>
</DOC>
