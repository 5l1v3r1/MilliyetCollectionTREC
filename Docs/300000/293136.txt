<DOC>
<DOCNO> 293136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo21.html </URL>
<DATE> 2004/11/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ankaragücü, Teknik Direktör Sakip Özberk ile sözleşme imzaladı 
</HEADLINE>
<TEXT>

     Ankaragücü'nde, teknik direktör Sakıp Özberk ile resmi sözleşme imzalandı. 
     Cemal Aydın Spor Kompleksi'nde düzenlenen imza töreninde Özberk, 1,5 yıllığına kendisini sarı-lacivertli yapan sözleşmeyi imzaladı. 
     İmza töreni öncesi gazetecilerin sorularını yanıtlayan Özberk, 1966-72 yılları arasında formasını giydiği Ankaragücü'ne gelmekten duyduğu mutluluğu dile getirerek, hedefinin yeni takımına en azından Türkiye Kupası'nda final oynatmak olduğunu söyledi. 
     Ankaragücü'ne gelme sürecinin geciktiğini belirten Özberk, şunları söyledi 
     ''Ankaragücü'nde futbol oynamış olmam ve camiayı iyi tanımam benim için bir avantaj. Ancak, Ankaragücü'ne gelme sürecim bana göre gecikti. Daha önce de çalışma ortamı doğmuştu ancak kısmet bugüneymiş. İlk maçımı lider Fenerbahçe ile oynayacak olmamız zor gibi gözükse de buraya zor işleri için başarmak için geldim. 
     Ankaragücü'nü çalışmadığım süre içerisinde izleme fırsatı buldum. Ancak, içeriden görmek çok farklı. Devre sonuna kadar eksiklikleri görüp gidermeye çalışacağız. İlk yarı sonunda 20 puanın üzerine çıkmayı hedefliyorum. Bundan sonra da yükselme devresinin başlayacağını umuyorum. Ana hedefimiz Lig'de orta sıralarda sıkıntısız bir yer yakalamak en büyük hedefimiz ise Türkiye Kupası'nda final oynamak. Üst üste bir puan serisi yakaladığımız zaman puan sıkıntımızın da kalacağını sanmıyorum.'' Ankaragücü Kulübü 2. Başkanı Mehmet Kemal Ünsal da yaptığı açıklamada, Galatasaray yenilgisi sonrası görevine son verilen Reha Kapsal'a Süper Lig'de bir takım çalıştırması için şans verdiklerini ancak bunu kendisinin değerlendiremediğini söyledi. 
     Kapsal ile Galatasaray maçı öncesine kadar bir anlaşmazlık yaşanmadığını belirten Ünsal, ''Ancak, Reha Kapsal'ın bir güven sorunu vardı ve bunu maçlara yansıtıyordu, sonuçta da bir doku uyuşmazlığı oluştu''dedi. 
     Sakıp Özberk ile yeni bir dönem başlattıklarını ifade eden Ünsal, sözlerini şöyle sürdürdü 
     ''Özberk gerçek bir Ankaragücülü, Türkiye'nin her bölgesinden takımları başarıyla çalıştırdı. Formasını giydiği ve içinde yaşattığı Ankaragücü sevgisiyle Ankaragücü'nü ligdeki hak ettiği yere getireceğini ve Türkiye Kupası'nda final oynatacağına inanıyoruz.'' Ankaragücü ile gelecek sonuna kadar anlaşan Sakıp Özberk'in yardımcılığını oğlu Gökhan Özberk ve Murat Atik yapacak. 
     
</TEXT>
</DOC>
