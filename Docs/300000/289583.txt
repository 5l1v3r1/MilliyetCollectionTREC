<DOC>
<DOCNO> 289583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo23.html </URL>
<DATE> 2004/11/17/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Kadköy'de milli maç coşkusu 
</HEADLINE>
<TEXT>

     A Milli Futbol Takımı'nın, 2006 Dünya Kupası Avrupa Elemeleri 2. Grup 5. maçında Ukrayna ile İstanbul'da yaptığı maça, sporseverler büyük ilgi gösterdi. 
     Grup liderliği için büyük önem taşıyan karşılaşmada, Fenerbahçe Şükrü Saracoğlu Stadı'nın tribünlerini dolduran sporseverler, maçtan saatler öncesinde tezahüratlara başladı. Ellerinde Türk bayrakları, üzerlerinde kırmızı-beyaz formalarıyla tribünlerde yerlerini alan taraftarlar, bayramın ardından Kadıköy'de milli maç coşkusu yaşadı. 
     Karşılaşmadan yaklaşık 1 saat önce sahaya çıkan milli takım oyuncularına büyük sevgi gösteren taraftarlar, oyuncuları tek tek tribünlere çağırarak, yumruk şov yaptırdı. 
     
     BAŞBAKAN ERDOĞAN MAÇTA- 
     Karşılaşmayı Başbakan Recep Tayyip Erdoğan ile Devlet Bakanı ve Başbakan Yardımcısı Mehmet Ali Şahin de protokol tribününden izledi. 
     Protokol tribününde adeta izdaham yaşanırken, Şahin'in yanı sıra Gençlik ve Spor Genel Müdürü Mehmet Atalay, UEFA Asbaşkanı Şenes Erzik, Futbol Federasyonu Başkanı Levent Bıçakcı ve bazı kulüp başkanları da maçı izledi. 
     
     İBRAHİM ÜZÜLMEZ'İN YERİNE DENİZ 
     Milli Takımlar Teknik Direktörü Ersun Yanal, son Danimarka maçından farklı olarak ilk 11'de İbrahim Üzülmez'in yerine Deniz Barış'a yer verdi. 
     Yanal, 24 kişilik aday kadrodan dün çıkarılan Hasan'ın yanı sıra İbrahim Üzülmez, Bülent Korkmaz, Ömer Çatkıç, Kürşat Duymuş ve Cihan Haspolatlı'yı 18 kişilik maç kadrosuna almadı. Yıldıray Baştürk ise uzun bir aradan sonra 18 kişilik kadroda yer aldı. 
     Öte yandan, milli takımın ilk 11'inde Fenerbahçe ve Trabzonspor'dan 4'er, Beşiktaş, İnter ve Real Sociedad'dan 1'er futbolcu yer alırken, Galatasaraylı futbolcular ilk 11'e giremedi. 
     
     BRIEGEL TAKİPTE 
     Grupta bu hafta maçı olmayan Arnavutluk'un teknik direktörü Hans Peter Briegel de karşılaşmayı izledi. 
     Ukrayna ile 9 Şubat'ta, daha sonra da Türkiye ile 26 Mart'ta karşılaşacak Arnavutluk'un Alman çalıştırıcısı, karşılaşmayı takip ederek notlar aldı. 
     
     40 BİN BAYRAK DAĞITILDI 
     Futbol Federasyonu, Kazakistan maçında olduğu gibi Ukrayna maçında da taraftarlar için organizasyon düzenledi. 
     Maçı izlemek için stada gelen taraftarlara yine 40 bin Türk bayrağı dağıtıldı. 
     Taraftarlar tribünlerde dev bayraklarla güzel görüntüler oluşturdu. 
     
     UKRAYNALILAR HAYRAN KALDI 
     Ukrayna Milli Takım oyuncuları, karşılaşmadan 1,5 saat önce kontrol için sahaya çıktı. 
     Konuk ekip oyuncuları bir süre sahada kalırken, kendilerini ıslıklayan tribünlerin coşkusunu hayranlıkla izledi. 
     
     UKRAYNA VATANDAŞLARI MAÇTA 
     Türkiye'de yaşayan Ukrayna vatandaşları da karşılaşmayı statta izledi. 
     Maçı izlemeye gelen Ukrayna'nın Ankara Büyükelçiliği ve İstanbul Başkonsolosluğu'nda görev yapan yaklaşık 40 kişilik grup, maç öncesi Fenerbahçe Şükrü Saracoğlu Stadı'nda hatıra fotoğrafı çektirdi. 
     Bu arada, karşılaşmayı 200 kadar Ukraynalı sporsever, kendilerini ayrılan yerden seyretti. 
     
     BİLETLER KARABORSADA 
     Karşılaşmanın biletleri maç öncesinde karaborsada satıldı. 
     Gişelerde 15 milyon liraya satılan maraton alt tribün, 7,5 milyon liraya satılan maraton üst ve numaralı biletleri ile 5 milyon liradan satılan kale arkası tribünlerinin biletleri, karaborsada yüksek fiyattan alıcı buldu. 
     
     MEDYANIN YOĞUN İLGİSİ 
     Karşılaşmaya Türk ve Ukrayna medyası da büyük ilgi gösterdi. 
     Türkiye Spor Yazarları Derneği'ne TSYD akredite olan 42'si Ukraynalı, 1'i İtalyan toplam 265 gazeteci karşılaşmada görev yaptı. 
     Maçı basın tribününde 185, saha içinde 80 gazeteci takip etti. 
     Öte yandan, karşılaşma öncesinde, geçtiğimiz günlerde vefat eden Beşiktaş'ın efsane futbolcusu Şeref Görkey için 1 dakikalık saygı duruşunda bulunuldu. 
     
</TEXT>
</DOC>
