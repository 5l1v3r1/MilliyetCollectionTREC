<DOC>
<DOCNO> 297716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/dunya/adun.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hıristiyan kulübü olmadığınızı gösterin' 
</HEADLINE>
<TEXT>


Başbakan, partisinin grup toplantısında AB'ye, 'Sumenin altından önümüze yeni şeyler sürülmesin. Türkiye, Avrupa idealleri hakkında sukutuhayale uğratılmamalıdır' dedi 

ANKARA Milliyet 


Başbakan Recep Tayyip Erdoğan, bugün gideceği Brüksel'deki Avrupa Birliği AB Zirvesi öncesi, TBMM'deki dünkü grup toplantısında, AB liderlerine son mesajlarını gönderdi. Türkiye'nin yeni engellere tahammül edemeyeceğini belirten Başbakan Tayyip Erdoğan, "Kendi temelinizi zayıflatacak tarihi bir hataya imza atmayın. Hıristiyan kulübü olmadığınızı ilan edin. Başımızı önümüze eğdirecek hiçbir zorluğa boyun eğmeyeceğimizi açıkça ilan ediyorum" dedi. Erdoğan, AB liderlerini şöyle uyardı 

SORUMLULUK AB'NİN 
AB konusunda Türkiye üzerine düşen her şeyi yaptı. Bundan sonrası AB'nin sorumluluğundadır. Bizden istedikleri A, B, C ile yetinmedik, alfabenin hepsini tamamladık. Sumenin altında bir şeyler bırakarak önümüze yeni bir şeyler sürülmesin. Bu nedenle ne siyasi zam, ne de siyasi tenzilat istiyoruz. 

TÜRKİYE'Yİ SUKUTU- HAYALE UĞRATMAYIN 
70 milyonluk Türkiye, 40 yıldır kaybetmediği Avrupa idealleri hakkında sukutuhayale uğratılmamalıdır. Tarihin terazisi asla şaşmaz. Ancak terazisi adaletle, hakkaniyetle ölçenler tarihin şeref salonunda ağırlanırlar. Bunu yapamayanlar ise tam aksi bir muameleye dünya karşısında muhatap olurlar. 

BOYUN EĞMEYİZ 
Gelecek nesiller için tarih önünde risk almaktan çekinmedik. Başımızı önümüze eğdirecek hiçbir zorluğa boyun eğmeyeceğimizi açıkça ilan ediyorum. Bugün bütün dünya biliyor ki Türkiye Cumhuriyeti, devleti ve milletiyle silik, güçsüz, naçar bir ülke olmaya asla razı olmaz. 

HIRİSTİYAN KULÜBÜ 
Medeniyetler uzlaşmasını istiyoruz. Mademki AB bir çelik, kömür birliği değil, mademki AB bir ekonomik birlik değil, mademki AB bir Hıristiyan kulübü değildir, o zaman medeniyetler uzlaşmasının adresi olarak gelin, bunu Türkiye'nin katılımıyla ilan edin diyoruz. 

TÜRKİYE KAZANACAK 
Tam üyelik dışında hiçbir perspektifi kabul etmeyeceğiz. Koşulsuz bir tam üyelik, ikinci bir karara gerek kalmaksızın müzakere süreci ve Kopenhag kriterlerinde yer almayan yeni şartlarla önümüze gelinmesin. 

'İstediğimiz olmazsa masadan kalkarız' 

ABDULLAH KARAKUŞ Ankara 

Başbakan Recep Tayyip Erdoğan, AB ile sürdürülen pazarlıkları dün gece AKP Merkez Yürütme Kurulu MYK toplantısında üyelere anlatırken, istediklerini alamadıkları takdirde, masadan kalkacaklarını söyledi. Erdoğan, şunları kaydetti 
"Önümüze bazı koşullar getirmeye çalışıyorlar. Sulandırılmış isteklere tepki göstereceğiz. Koşulsuz tam üyelik istiyoruz. İkinci bir karara gerek kalmamalı. Kopenhag kriterlerinde yer almayan yeni şartlarla önümüze getirilmemeli. Getirilirse tepki gösteririz. Tavrımızı koyarız. İstemediğimiz koşullar olursa masadan kalkmasını da biliriz. Her an her şey değişebilir. Gece ve yarın da bugün büyük mücadele edeceğiz. Sürekli telefon trafiğini yürütüyoruz. Kırmızı çizgilerimiz ve koşullarımız var. AB artık çifte standartlı davranmamalıdır. Başımız öne eğilmeyecek. Çünkü üzerimize düşen her şeyi yaptık." 

Erdoğan'dan AB elçilerine 
'Hayır'dan çekinmeyiz 

ELÇİN ERGÜN Ankara 

Başbakan Erdoğan, dün davet ettiği AB ülkelerinin büyükelçilerine, "başkentlerine iletilmesi" vurgusuyla önemli mesajlar verdi. Elçilere Başbakanlık Konutu'nda verdiği öğle yemeğinden önce bir konuşma yapan Erdoğan, başta "özel statü" olmak üzere üyelik görüşmeleri için Türkiye'nin kabul edemeyeceği koşulların masaya getirilmesi halinde "hayır" denebileceğini söyledi. Ardından soruları yanıtlayan Erdoğan, özetle şunları söyledi "Türkiye, bugüne kadar ne yaptıysa kendi kaynaklarıyla yaptı. Gerekirse 'hayır' denmekten çekinilmez. Müzakereler başlamazsa ne yapacağına Türkiye kendisi karar verir. Bu durum Türk milletini tanımamak anlamına gelir. Biz Kopenhag'ı, Maastricht'i çok iyi biliyoruz. Eğer müzakereler başlamazsa bu şartları kendimiz yaparız." 


</TEXT>
</DOC>
