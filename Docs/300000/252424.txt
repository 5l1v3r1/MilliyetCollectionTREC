<DOC>
<DOCNO> 252424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/soneko12.html </URL>
<DATE> 2004/07/02/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
TMSF'den borçlu şirketlere son çağrı... 
</HEADLINE>
<TEXT>

     Tasarruf Mevduatı Sigorta Fonu TMSF , Fon ve Fona devredilen bankalara ticari ve kurumsal nitelikte borcu bulunanlara, başvuru süresi 15 Temmuz'da dolacak olan ödeme kolaylığından yararlanmaları için son bir çağrı yaptı. 15 Temmuz'a kadar geri ödeme talebinde bulunmayanlarla ilgili olarak haciz işlemleri başlatılacak. TMSF'ye kampanyadan yararlanmak için şimdiye 250 milyon dolarlık borç için 300'e yakın başvuru yapıldığı açıklandı. 
     TMSF'den yapılan açıklamada, 15 Temmuz 2004 tarihine kadar geri ödeme için TMSF'ye dilekçeyle başvuruda bulunan ticari ve kurumsal nitelikli kredi borçlularının ödemesi gereken miktarların indirimli faiz oranları üzerinden kampanya çerçevesinde yeniden hesaplanacağı hatırlatıldı. 
     Kapmanya kapsamında, ekonomik krizlerden etkilenen işadamlarının borçlarının indirimli faiz hesaplamasıyla ödenebilir bir noktaya getirilmesi için için yeniden yapılandırılacağı belirtildi. 
     Batık bankaların hakim ortaklarını kapsamayan kampanya için son tarihe kadar başvuruda bulunmayan borçlular ve kefiller hakkında ise haciz ve yurtdışı yasağı başta olmak üzere borçların tahsil edilmesi için yasaların TMSF'ye tanıdığı haklar dahilinde işlem başlatılacağı bildirildi. 
     Borcunu peşin olarak ödemeyi isteyen borçlu ve kefillere indirimli faizle hesaplanan yeni borç tutarı üzerinden yüzde 50 oranında peşin ödeme indirimi sağlanıyor. 
     Borcunu vadeli olarak ödemek isteyenler ise, hesaplanan yeni borç tutarının yüzde 20'sini peşin ödemek koşuluyla kalan borcu üzerinden yüzde 30 indirime ve borcunu faizsiz olarak 24 ay vadede ödeme şansına sahip olacaklar. 
     Fona devredilmiş olan Birleşik Sümerbank Sümerbank, Bank Kapital, Yaşarbank, Yurtbank, Egebank ve Ulusalbank , Birleşik Etibank Etibank, Interbank ve Esbank , Kentbank, İktisat Bankası, EGS Bank, Sitebank, Bank Ekspres, Türk Ticaret Bankası, Bayındırbank, Tarişbank, Pamukbank, Toprakbank ve Demirbank'a borcu olan ve kampanyadan cyararlanmak için dilekçe veren şirket ve kurumların talepleri 30 Eylül 2004'e kadar değerlendirilecek ve borçluların peşinatlarını bu tarihe kadar ödemeleri gerekecek. 
     Önceki aylarda başlatılan kampanya kapsamında başta holdingler, grup firmaları, KOBİ'ler, fabrika sahipleri veya kefilleri olmak üzere 300'e yakın firma borcunu yapılandırmak üzere TMSF'ye başvurduğu açıklandı. Geçen bir aylık sürede indirimli faiz uygulanarak yapılandırılan alacak miktarı ise 250 milyon doları aştı. 
     
</TEXT>
</DOC>
