<DOC>
<DOCNO> 269496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonspo05.html </URL>
<DATE> 2004/09/06/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Geçen 10 yıla damgasını vuran teknik adamlar halen boşta... 
</HEADLINE>
<TEXT>

     Futbolda geçen 10 yıla damgasını vuran ve adeta efsaneleşen teknik adamlar, bu sezon henüz hiçbir takımı çalıştırmıyor. 
     A Milli Futbol Takımı'nı 17. Dünya Kupası'nda üçüncülüğe taşıyarak, 81 yıllık tarihinin en başarılı sonucuna ulaşan Şenol Güneş, görevinden alındıktan sonra hiçbir kulübü çalıştırmadı. Geçmişte Trabzonspor dahil olmak üzere bazı kulüpleri çalıştıran Şenol Güneş, halen boşta bulunuyor. 
     Futbolun efsane teknik adamlarından Fatih Terim de henüz bir takımın başına geçmedi. Galatasaray'a 2000 yılında UEFA Kupası'nı kazandıran ve üstüste 4 kez lig şampiyonluğu başarısını tattıran Terim, Galatasaray'dan son ayrılışının ardından Türkiye'de başka bir kulüp takımını çalıştırmayacağını açıklamıştı. 
     A Milli Futbol Takımı'na 2000 Avrupa Şampiyonası'nda çeyrek final oynatan, Galatasaray'ı Avrupa Şampiyon Kulüpler Kupası'nda yarı finale yükselten, Fenerbahçe'de de lig şampiyonluğu yaşatan Mustafa Denizli de, geçen sezon düş kırıklığıyla sonuçlanan Vestel Manisaspor deneyiminin ardından halen bir takım çalıştırmıyor. 
     
     RENKLİ SİMALAR DA BOŞTA 
     Birinci Süper Futbol Ligi'nin diğer ünlü teknik adamlarından bazıları da 2004-2005 sezonunda henüz hiçbir takımın başında yer almıyor. 
     Yılmaz Vural, Hikmet Karaman, Güvenç Kurtar, Bülent Ünder ve Hüseyin Kalpar gibi Türk futbolunun son dönemdeki gözde teknik direktörleri halen bir takımda görev yapmıyorlar. 
     Bir dönem Fenerbahçe'yi çalıştıran Rıdvan Dilmen, Beşiktaş ile ligde ikincilik yaşayan Rasim Kara ve geçen dönem Malatyaspor'u çalıştıran Mehmet Özdilek de halen boşta olan teknik adamlar arasında yer alıyor. 
     
</TEXT>
</DOC>
