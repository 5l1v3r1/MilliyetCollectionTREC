<DOC>
<DOCNO> 266212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yazar/gureli.html </URL>
<DATE> 2004/08/25/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Gizemli ve ibretli bir olay 
</HEADLINE>
<TEXT>


'Bundan sonra hiçbir şey eskisi gibi olmayacak.' Bu cümleyi anımsıyor olmalısınız. Körfez'deki deprem faciasından ve Susurluk kazasından sonra en çok kullanılan söylemdi. 
Gerçekten, o olaylarla birlikte ortaya çıkan rezaletler, birçok şeyin değişmesi için fırsattı. Fakat geçen zaman hemen hiçbir şeyin değişmediğini gösterdi. 
Şimdi çok şeyin değişmesi için yeni bir fırsat önümüzde. Bu fırsatın doğru yönde iyi kullanılıp kullanılmayacağını zamanla göreceğiz. 
Fırsat, MİT Müsteşarı ile Yargıtay Başkanı arasında karşılıklı suçlamalara neden olan ve merkezinde Alaattin Çakıcı diye birinin yer aldığı olaydır. 
Tartışma, dönüp dolaşıp kimin neyi, niçin sakladığı ve kimin yalan söylediği noktasında düğümlendi. 
Rüşvet alan da veren de suçludur ilkesine bakacak olursak, bu olayda MİT'in konumunun ve Çakıcı için aracılık yaptığı iddialarının gerektiğince sorgulanmadığı söylenebilir. 
Müteahhidin kimliği nedir, kim tarafından Yargıtay Başkanı'na gönderilmiştir Bu olayın derininde yargıyı yıpratma ve yeni kadrolaşma niyetleri var mıdır 
Çoğunluk Yargıtay Başkanı'na ve yargıya yüklenirken bizim aklımız MİT'e takılıyor. 
Gizlilik perdesi arkasında iş gören MİT'in birtakım şeyleri saklaması, gerekli gördüğünde hatta "yalan söylemesi" eşyanın tabiatına daha uygun değil mi Dahası, Yargıtay Başkanı'yla görüşmesi olay yaratan MİT sorumlularından Kaşif Kozinoğlu adının takma bir isim olması, yadırganacak bir şey midir 
Yargının bireysel ve kurumsal olarak elbet eleştirilecek çok yanları var biz de eleştirmişizdir. 
Bu olayda bizce Yargıtay Başkanı'nın "basiretsiz" davranması önemli bir yanlış olmuştur. Yargıtay gibi bir kurumu temsil eden kişinin vereceği randevulara, gideceği yerlere, söyleyeceği sözlere her tür ilişkisine çok özen göstermesi şarttır. 
Bu olay iki ihtiyacı anımsattı. MİT, "derin devlet"ten "hukuk devleti" sınırlarına çekilmeli. Kuvvetler ayrılığı ve bağımsızlık ilkesini yargı A'dan Z'ye özümsemeli. 

Bir not 
Geçen haftaki yazımıza, TCDD'nin Halkla İlişkiler biriminden 3 misli uzunlukta bir yanıt geldi. Haftaya ele almak üzere, ilgilerine teşekkür ediyoruz. 

Bir şiir 
Dizelerimiz Refik Uğur'un "Kendini Sınayan Özlem" Etki Yayıncılık, İzmir 2004 kitabından 
"iyimser sevdalar demledim duru bakışlarında direnmenin tadını sürdüm acılardan firari dudaklarına - ağladı bir güzel bir mermer acıdan yöneldim avucundaki sevinin gerdanlığına kopardım boynumdan hükmü geçmiş acıların ipini. 



</TEXT>
</DOC>
