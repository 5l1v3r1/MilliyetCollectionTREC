<DOC>
<DOCNO> 298494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/soneko26.html </URL>
<DATE> 2004/12/17/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
BTC'den bilgilendirme toplantısı... 
</HEADLINE>
<TEXT>

     Bakü-Tiflis-Ceyhan BTC Ham Petrol Boru Hattı Projesi kapsamında uygulanan Toplumsal ve Çevresel Yatırım Programları, Adana Valiliği'nde düzenlenen toplantıyla tanıtıldı. 
     Boru Hattı Projesi'nin mütteahitliğini üstlenen BOTAŞ'ın Proje Direktör Yardımcısı Gökmen Çöloğlu, toplantıda yaptığı konuşmada, çalışmaların her aşamasında çevresel etkilerin dikkate alındığını söyledi. 
     Hazar Denizi'nden elde edilen ham petrolün, Azerbaycan, Gürcistan ve Türkiye üzerinden dünya pazarlarına ulaştırılacağını anlatan Çöloğlu, boru hattı inşaatı ve ilgili faaliyetlerden kaynaklanabilecek, çevre ya da toplumsal etkilerin belirlenmesi ve gerekli önlemlerin alınmasının öncelikli hedefleri olduğunu kaydetti. 
     Çöloğlu, toplam uzunluğu 1760 kilometre olan hattın 1076 kilometresinin Türkiye üzerinde yer aldığını ve projede bugüne kadar yüzde 90 ilerleme kaydedildiğini belirtti. 
     Tam kapasitede yılda 50 milyon ton petrol taşıyacak şekilde tasarlanan hatta petrol sevkinin, projenin tamamlanacağı 2005 yılının ilk yarısında başlayacağını vurgulayan Çöloğlu, hattan ilk petrol sevkiyatının ise 2005 yılının ikinci yarısında yapılacağını bildirdi. 
     Daha sonra, proje kapsamında yürütülen toplumsal ve çevresel projeler slayt gösterisi eşliğinde anlatıldı. 
     Toplantıya, BTC Ceyhan Deniz Terminali Çevre Sorumlusu Berna Karaduman, BTC Şirketi Dış İlişkiler ve İletişim Danışmanı Deniz Güzelöz, BTC Şirketi Toplumsal Yatırım Programları Sosyal Ekip Koordinatörü Şükran Çağlayan da katıldı. 
     
</TEXT>
</DOC>
