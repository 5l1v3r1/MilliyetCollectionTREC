<DOC>
<DOCNO> 285893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas12.html </URL>
<DATE> 2004/11/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Lider olmak için IQ yetmiyor... 
</HEADLINE>
<TEXT>

     Karadeniz Teknik Üniversitesi KTÜ İktisadi ve İdari Bilimler Fakültesi Dekan Yardımcısı Prof. Dr. Yusuf Sürmen, kişilerin başarısını ölçmede zeka seviyesi IQ ile birlikte duygulara da yer verilmesi gerektiğinin artık tüm çevreler tarafından kabul edildiğini belirtti. 
     Sürmen, AA muhabirine yaptığı açıklamada, fakülteye bağlı Sosyal Bilimler Enstitüsü İşletme Anabilim Dalı tarafından yapılan ''Duygusal zekanın liderlik üzerine etkileri'' konulu araştırmada, ilginç sonuçların ortaya çıktığını ifade etti. 
     Sürmen, bir otelde liderler ile çalışanlar arasında anket yöntemiyle yapılan araştırmada, liderlerin duygusal zeka bileşenlerinin farkında oldukları ve bu bileşenlere değer verdiklerinin belirlendiğini, ancak çalışanların verdiği yanıtlardan liderlerin bu yetilerini yeterince uygulayamadıklarının anlaşıldığını kaydetti. Günümüzün rekabetçi işletmelerinde uygulanması gereken toplam kalite yönetimi anlayışında liderlerin önemine işaret eden Sürmen, her dönemin liderlik etme çabalarında ve bu tür kişilerin ortaya çıkmasında o dönemin ekonomik, siyasi, sosyal, kültürel değerlerin belirleyici olduğunu kaydetti. 
     Sürmen, toplam kalite yönetiminin, işletmelerin yoğun rekabet ortamında ayakta kalabilmesi ve pazar paylarını artırabilmesi için rekabet güçlerini, mal ve hizmetlerini sürekli iyileştirmeyi, müşteri memnuniyetini sağlamayı hedefleyen çağdaş bir yönetim anlayışı olduğu belirtti. 
     Toplam kalite yönetiminin uygulama aşamasında liderlere çok fazla görev düştüğünü dile getiren Sürmen, araştırmada liderlerin başarılı olabilmesi için duygusal zekaya önem vermeleri gerektiğinin anlaşıldığını kaydedildi. 
     Geçmişte insanların IQ seviyelerine bakılarak işte başarılı olup olamayacaklarının belirlendiğini ifade eden Sürmen, şunları söyledi 
     ''Ancak IQ kriteri kişilerin başarısını ölçmede artık yetersiz kalmaktadır. IQ ile birlikte duygulara da yer verilmesi gerektiği artık tüm çevreler tarafından kabul edilmektedir. Çok hızlı değişimlerin yaşandığı 21. yüzyılda, liderlik ve yönetim anlayışı da değişmektedir. Devletlerin giderek küçüldüğü günümüz ekonomik ortamında ülkelerin güçleri, büyük ölçüde firmaların dünya ticaretindeki etkinliğine ve rekabet üstünlüğüne bağlı olarak değerlendirilmektedir. Rekabetin yok edici boyutlara ulaştığı bir önemde toplam kalite yönetimi felsefesi kalitede iyileşme ve gelişmenin temel koşulu olarak görülmeye başlamıştır.'' 
     
     ''DUYGUSAL YETİNİN FARKINA VARMAK'' 
     Duygusal zekayı, insanın duygusal yetilerinin farkına varması ve bunları iş ortamında kullanabilmesi olarak açıklayan Sürmen, şöyle devam etti 
     ''Duygusal zeka yetilerinin farkında olan bir lider, kendi duygularının bilincinde olan, bu duygularını kontrol edebilen, karşısındaki insanların sorunlarını ve düşüncelerini dinleyip, olayları onların bakış açılarıyla da değerlendirebilen, iş ortamındaki motivasyonun sağlanması için gayret gösteren, çalışmalarıyla ilişkilerinde açık olan ve kolaylıkla iletişim kurabilendir. Maalesef araştırmamıza konu olan liderler bu özelliklerin çoğunu uygulamada başarılı olamamıştır.'' Takımı başarıya götürmek için hem iyi lider hem de iyi yönetici olmak gerektiğine işaret eden Sürmen, ''Takımın başarısı ise birbirini tamamlayan çeşitli nitelik, beceri ve uzmanlıkların sinerjik etkisinin maksimuma ulaşabilmesine bağlıdır. Liderlik, çalışanlar ile lider arasında gerçekleşen duygusal ve bazen tutkulu bir sadakattir. Zekaya ve düşünceye dayalı değil, duygusaldır. IQ seviyesi çok yüksek olsa bile duygusal zekaya sahip olmayan bir liderin işletmesini başarıya ulaştırması oldukça güçtür'' dedi. 
     
</TEXT>
</DOC>
