<DOC>
<DOCNO> 287138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy08.html </URL>
<DATE> 2004/11/08/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
DYP ile ANAP'tan birleşme sinyali 
</HEADLINE>
<TEXT>

     3 kasım seçimlerinde yüzde 10 barajını aşamayıp parlamento dışında kalan merkez sağın iki partisi DYP ve ANAP birleşme sinyalini veriyor. 
     DYP Genel Başkanı Mehmet Ağar ile ANAP Genel Başkanı Nesrin Nas, arasındaki görüşmelerde ANAP, "yeni bir isim altında biraraya gelinsin" önerisini götürdü. 
     Bu öneriye sıcak bakmayan DYP Başkanlık Divanı, karşı teklif getirerek, CHP-YTP modelinde olduğu gibi "ANAP, DYP'ye katılsın" önerisini getirdi. 
     
     Merkez sağda birleşme arayışları 

     3 kasım 2002 seçimlerinin ardından tarihlerinde ilk kez parlamento dışında kalan DYP ve ANAP merkez sağda yeniden toparlanma için görüşmeler yapıyor. 
     
     Ağar-Nas görüşmesi 

     ANAP ile DYP arasındaki teması ilk olarak eski partililer sağladı. Aralarında Beyhan Aslan, Ahat Andican gibi partinin eski kurmaylarından oluşan bir grup, Ağar ile Nesrin Nas arasındaki mesaj trafiğini yürüttü. 
     Bu dolaylı görüşmelere ANAP Başkanlık Divanı tepki gösterince Nesrin Nas ile Mehmet Ağar biraraya geldi. 
     
     ANAP'tan DYP'ye 'birleşelim' teklifi 

     ANAP Genel Başkanı Nas, partisinin birleşmeden yana olduğunu Ağar'a iletti. Nas, DYP'nin isminden vazgeçmesi durumunda ANAP'ın kendini fesh ederek 'yeni bir isim' altında kurulacak partiye dahil olabileceğini söyledi. 
     
     Ağar teklifi DYP Başkanlık Divanı'na taşıdı 

     DYP, Hazine'den gelen yardımın kesilecek olması nedeniyle isminden fedakarlık etmeme kararı aldı. 
     Hazine yardımının partinin ayakta kalması için şart olduğunu ANAP'a ileten DYP, birleşmenin 'CHP-YTP' örneğinde olduğu gibi ANAP'ın DYP'ye katılımıyla sağlanabileceği belirtildi. 
     
     ANAP, teklifi değerlendiriyor 

     Teklifle, topu ANAP'a atan DYP'de gözler ANAP'a çevrildi. ANAP Başkanlık Divanı, bu hafta içinde toplanarak DYP yönetiminden gelen karşı önerileri değerlendirecek. 

     
</TEXT>
</DOC>
