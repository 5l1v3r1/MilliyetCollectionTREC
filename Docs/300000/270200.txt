<DOC>
<DOCNO> 270200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas06.html </URL>
<DATE> 2004/09/08/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Altın Portakal'ın adı değişiyor 
</HEADLINE>
<TEXT>

     Özgür ÖNDER- Ahmet AY DHA 
'TÜRK sinemasının Oscar'ı' olarak nitelendirilen Antalya Altın Portakal Film Festivali'nin adı önümüzdeki yıldan itibaren Avrasya Altın Portakal Film Festivali olarak değişecek. Bu yıl 41'incisi düzenlenecek festival 3- 10 Ekim tarihleri arasında yapılacak. 
     Antalya Kültür- Sanat Vakfı ve Büyükşehir Belediye Başkanı Menderes Türel, 55 ayrı mekanda 250 film gösteriminin yapılacağı ve 440 etkinliğin gerçekleşeceği 41'inci Antalya Altın Portakal Film Festivali ile ilgili bilgi verdi. Cam Piramit Sabancı Kongre ve Fuar Merkezi'nde Festival Düzenleme Kurulu üyeleri ve sponsorların katıldığı toplantıda konuşan Türel, festivalin olgunluk dönemine girdiğini belirtti. Festivale yeni bir soluk getirme iddiası ile yola çıktıklarını ifade eden Türel, "Altın Portakal Film Festivali'nin uluslararası alana taşınması gibi önemli bir hedef belirledik. Bu hedefimizi de iki önemli unsur destekliyor. Bunlar, Türk sinemasının genç sanatçılarının uluslararası alanda yukarılara tırmanması ve dünyaya açılan turizm sektörümüz. Bu iki unsur festivali uluslararası alana taşımamızı kolaylaştıracak. Dünyaya açılan bir festivalde turizmin daha iyi gelişmesini sağlayacak'' diye konuştu. 
     
     CANNES GİBİ OLACAK 
     Festivalin bu yıl uluslararası alana geçiş yılı olacağını söyleyen Türel, bu konuda şunları söyledi 
     "Bu yönde üç önemli yenilik getirdik. İlk olarak, tüm filmlerin evrensel dil olan İngilizce alt yazılı olmasını kararlaştırdık. Böylece yabancı seyirciye de hitap edeceğiz. İkinci olarak, sinema salonlarının yenilenerek uluslararası standartlara getirilmesini sağladık. Üçüncü olarak ise festival süresini 8 güne çıkartarak daha büyük uluslararası festival organizasyonlarının altyapısını oluşturduk. Bu yıl geçiş ve hazırlık yılı olarak dönüşümü başlattığımız yıl olacak. Sinemanın uzmanlarıyla, ustaları ile birlikte, belirlediğimiz rotada hazırlık yapıyoruz.'' Festivalin açılış ve kapanış törenlerini bu yıl daha görkemli yapacaklarını açıklayan Menderes Türel, "Açılış törenimiz 1960'lı yıllarda olduğu gibi Karaalioğlu Parkı Orta Mirador'da yapılacak. Böylece, yerli ve yabancı konuklar Antalya'nın güzelliğini daha iyi fark edecek. Film festivallerinin simgesi olan uzun kırmızı halılar, Karaalioğlu Parkı'nın girişinden tören alanına kadar uzanacak. Park içerisinde oluşturacağımız koltuklarla 2 bin 500 kişi açılış törenini izleyebilecek'' dedi. 
     
     KORTEJE ANTİKA OTOMOBİL 
     Bu yıl Karaalioğlu Parkı Orta Mirador'da düzenlenecek açılış töreni ile start alacak olan festivalin ilk günüde usta sinemacı Şener Şen ve Hale Soygazi 'Onur Ödülü' alacak. Bu yıl Yıldırım Önal Anı Ödülü ise Haluk Kurtoğlu'na verilecek. Açılış töreninde ünlü müzisyen Fahir Atakoğlu konser verecek. Festivalin simgesi haline gelen kortej ise Antalya Kültür Merkezi önünden start alacak. Kortej, 100'üncü Yıl Bulvarı, Güllük, Cumhuriyet ve Atatürk Caddesi güzergahından Büyükşehir Belediyesi önüne gelecek. Festivalde bu yıl üstü açık cipler yerine antika otomobil kullanılacak. 
     
     EN İYİ TÜRK FİLMLERİ 
     Festivalde 19 ülkeden 166 filmin katılımıyla gerçekleşecek Uluslararası Kısa Film Yarışması da yapılacak. Belgesel, deneysel, dramatik ve canlandırma dallarında eserlerin katılacağı yarışmada birinci olan esere para ödülü yerine 5 bin dolar değerinde kurgu seti hediye edilecek. Geçmiş yıllarda düzenlenen festivallerde ödül alan Salkım Hanımın Taneleri, Güle Güle ve Karşılaşma filmlerinin senaryoları kitap olarak bastırılarak dağıtılacak. Yapılan bir araştırmada tüm zamanların en iyi 10 Türk Filmi seçilen Masumiyet, Susuz Yaz, Yol, Anayurt Oteli, Gelin, Muhsin Bey, Selvi Boylum Al Yazmalım, Sürü, Umut ve Uzak sinemaseverler tarafından ücretsiz olarak izlenebilecek. 
     
</TEXT>
</DOC>
