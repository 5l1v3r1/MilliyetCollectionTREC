<DOC>
<DOCNO> 280297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun22.html </URL>
<DATE> 2004/10/15/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Afganistan'da Karzai önde gidiyor... 
</HEADLINE>
<TEXT>

     Afganistan'da yapılan devlet başkanlığı seçiminde oy sayımı sürerken, ilk sonuçlara göre Devlet Başkanı Hamid Karzai önde gidiyor. 
     Seçim sonuçlarının yayınlandığı resmi internet sitesine göre, ülkenin kuzey ve orta kesimindeki 6 ilde henüz cüzi bir kısmı sayılan oylardan yüzde 56.2'sini alan Karzai, seçimi açık farkla önde götürürken, Karzai'nin en büyük rakibi eski Eğitim Bakan Yunus Kanuni'ye verilen oyların oranı şu anda yüzde 17.2. 
     Özbek General Raşid Dostum ise yüzde 15'le seçim yarışını üçüncü sırada götürüyor. 
     Şimdiye kadar sayılan oylar, tahmini 8 milyon oyun çok küçük bir kısmını oluşturuyor. 
     Karzai'nin seçimi kazanması ve çeyrek yüzyıllık çatışmadan sonra ülkenin seçimle işbaşına gelen ilk devlet başkanı olması bekleniyor. 
     Nihai seçim sonuçlarının bu ay sonunda açıklanması gerekiyor, ancak seçimi kimin kazandığının bir hafta içinde açıklığa kavuşacağı belirtiliyor. 
     
</TEXT>
</DOC>
