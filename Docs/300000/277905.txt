<DOC>
<DOCNO> 277905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/ekonomi/eko02.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros, işini iki oğluna devretti 
</HEADLINE>
<TEXT>


Şirketinin kontrolünü oğullarına devreden Soros, Bush'un başkan seçilmemesi için açtığı kampanyaya yoğunlaşacak 

EKONOMİ SERVİSİ 

ABD'li ünlü spekülatör ve yatırımcı George Soros, 12.8 milyar dolar değerindeki şirketi Soros Fund Management'ın SFM kontrolünü iki oğluna devretti. 74 yaşındaki Soros'un hayır işlerine ve ABD Başkanı George Bush'un tekrar başkan seçilmemesi için yürüttüğü politik kampanyaya yoğunlaşması bekleniyor. 
SFM Baş İcra Direktörü Mark Schwartz, şirket hissedarlarına gönderdiği bilgi notunda Soros'un oğulları Robert ve Jonathan Soros'un, eş başkan yardımcılıklarına getirildiğini bildirdi. Soros, daha önce operasyonel yöneticilik görevinden de çekildiği şirketinde, başkanlık görevini sürdürecek. 
SFM'nin, ana işi olan kurumsal fon yönetimi alanında büyüme kararı aldığı belirtiliyor. 41 yaşındaki Robert Soros geçen ay 8.3 milyar dolarlık Quantum Endowment Fund'ın başına geçmişti. Babası gibi politikayla aktif olarak ilgilenen 34 yaşındaki Jonathan Soros ise Bush karşıtı 'Moveon.org' grubuyla çalışıyor. 

Bush'a bayrak açtı 
Macar asıllı Soros, 1970'lerin başında göç ettiği ABD'de 13 milyar dolar değerinde bir 'imparatorluk' oluşturdu. Hayırsever girişimleriyle de tanınan Soros'un finanse ettiği 'Açık Toplum Enstitüsü', dünyada eğitim, demokrasi ve kalkınmanın yaygınlaşması için çalışıyor. Soros ayrıca, dünya için tehdit olarak gördüğü ABD Başkanı Bush'un tekrar seçilmemesi için büyük çaba harcıyor. 


</TEXT>
</DOC>
