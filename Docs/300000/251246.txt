<DOC>
<DOCNO> 251246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/soneko09.html </URL>
<DATE> 2004/06/27/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Unakıtan Türkiye'yi doğalgaz ağı ile öreceğiz... 
</HEADLINE>
<TEXT>

     Maliye Bakanı Kemal Unakıtan, hükümet olarak Türkiye'yi doğalgaz ağı ile öreceklerini söyledi. 
     Unakıtan ile Kültür ve Turizm Bakanı Erkan Mumcu, Tekirdağ'ın Çorlu İlçesi'nde, Çorlu Doğalgaz Dağıtım A.Ş.'nin ÇORDAŞ doğalgaz dağıtımı için tesisat döşenmesi boru bağlantılarının kurulması törenine katıldı. 
     Maliye Bakanı Kemal Unakıtan, Trakya'nın bakanı olarak buralara hizmet etmenin boynunun borcu olduğunu belirterek, ''Hükümet olarak Türkiye'yi doğalgaz ağı ile öreceğiz'' dedi. 
     Hükümet olarak hizmeti her tarafa götürme aşkı içersinde olduklarını ifade eden Unakıtan, ''Bugün Çorlu'ya getirdikleri doğalgazı daha sonra Lüleburgaz'a, Çerkezköy'e Tekirdağ'a ve Edirne'ye yayacaklarını kaydetti. 
     Dünyadaki bütün anlaşmazlık ve problemlerin ''enerji'' yüzünden çıktığına işaret eden Unakıtan, şöyle dedi 
     ''Türkiye olarak enerjiye yılda 10 milyar dolar ödüyoruz. Bulunduğumuz bölgeler doğalgaz yönünden zengin, inşallah onları çıkararak kendi kaynağımızdan faydalanacağız. Doğalgaz ihalesi gibi böyle ihalelere başladığımız zaman bunun altından kalkamazlar, sonu gelmez diyorlardı. Peki bu işler nasıl oluyor Açık, şeffaf, rekabet ve özel sektörün dinamizmiyle oluyor.'' Çorlu'nun doğalgaza ve temiz havaya kavuştuğunu belirten Unakıtan, bunun ucuz enerjiyi de beraberinde getirdiğini söyledi. 
     Çorlu'nun sadece Trakya'nın değil Türkiye'nin yıldız ilçelerinde biri olduğunu ifade eden Unakıtan, ''Burada üretilen Avrupa'nın ve ABD'nin her yerinde satılıyor. Bu nedenle Çorlu artık internasyonal bir ilçe konumundadır. Doğalgaz bu mamulleri artıracaktır. Katma değeri artıracaktır, emlak fiyatlarını işçiliği artıracaktır. İstihdamı artıracaktır'' dedi. 
     
     ''HASAN ALMAZ BASAN ALIR'' 
     Unakıtan, Turizm ve Kültür Bakanı Erkan Mumcu'nun geçtiğimiz günlerde turizm ile ilgili bir ihale yaptığını hatırlatarak, şunları söyledi 
     ''Bakın geçtiğimiz günlerde sayın bakanımız bir ihale yaptı. Ne dedi Turizm alanlarını geliştireceğiz dedi. Turizm alanlarını geliştirmek için ''yerleri'' belli etti. Daha önce nasıl yapılıyordu bunlar Efendim bu yapabilir şuna verelim. Turizm bakanımız dediki hayır , bunu ben herkese açacağım, ama bizim bu yaptığımız yerlerdeki alt yatırımlara iştirak için pay ödeyecekler. Kim fazla öderse o ihaleyi alacak dedi. Yani onun tabiriyle Hasan almaz basan alır dedi geçti gitti. Sonunda da ihaleyi yaptı. Herkese açık o ihalelerden de hem 200 trilyon lira para topladı hem de en uygun yatırımcılara burayı verdi.'' En kısa zamanda aşağı yukarı 35 bin yatak kapasitesinin turizme ekleneceğini ve milyarca lira dolardan turizmden bütçeye ekleneceğini bildiren Unakıtan, ''Sayın bakanımız bu 200 trilyonu bütçemize kazandırdığı için çok teşekkür ediyorum. Başarılı hareketinden dolayı kendilerini tebrik ediyorum'' dedi. 
     
     BAKAN MUMCU 
     Turizm ve Kültür Bakanı Erkan Mumcu ise Çorluluların Türkiye'nin en ucuz doğalgazını kullandıklarını belirterek, bu durumun daha önceki sisteme göre şimdi verimlilik farkı olmasından kaynaklandığını söyledi. Ayrıca, şeffaf ihalenin hukuka uygun olduğunu belirten Mumcu, özel sektörün bakış açısı, özel sektörün girişimci gücü ve risk alma kabiliyetinin bunların sağlanmasında etkili olduğunu kaydetti. 
     Tekirdağ Vali Vekili Abdülkadir Karataş da Türkiye genelinde çevre kirliliği yaşayan iki bölgeden birinin Çorlu olduğuna işaret ederek, doğalgaz ile bu çevre kirliliğini çözeceklerini söyledi. 
     Çorlu'nun önemli kuruluşlara ev sahipliği yaptığını anlatan Karataş, 48 ilden büyük olan ilçenin, vergi sıralamasında Türkiye genelinde 14. sırada yer aldığını kaydetti. 
     Törende, bakan Unakıtan ve Mumcu sembolik olarak çelik borulara kaynak yaptılar. 
     
</TEXT>
</DOC>
