<DOC>
<DOCNO> 294077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun18.html </URL>
<DATE> 2004/12/02/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Türkiye'ye kısmen iyi haber, Fransız sosyalistler 'evet' dedi 
</HEADLINE>
<TEXT>

     Fransa'da muhalefetteki Sosyalist Parti'nin, kendi delegeleri arasında AB Anayasası için yapılan oylamada yüzde 55 ''evet'' oyu çıktı. 
     Partinin kayıtlı yaklaşık 120 bin delegesi arasında dün akşam yapılan ''mini referandumda'', katılım oranının oldukça yüksek olduğu bildirildi. 
     Referandum sonucu, Sosyalist Parti Genel Sekreteri François Hollande'ın, partinin ''ikinci adamı'' olarak bilinen eski başbakanlardan Laurent Fabius'a karşı zaferi olarak yorumlandı. 
     Fabius öncülüğündeki bir grup milletvekilinin AB Anayasası'na karşı çıkması nedeniyle delegeler arasında oylama yapılması kararlaştırılmıştı. Fabius'un öncülüğündeki cephe, ''AB'de vergi ve bütçe konularında karar mekanizmasını ve sosyal politikaları'' gerekçe göstererek, AB Anayasası'nın mevcut haline karşı çıkıyor. 
     Sosyalist Parti Genel Sekreteri François Hollande, eski bakanlardan Jacques Lang ve Pierre Moscovici'nin başını çektiği cepheyse başka bir alternatifi bulunmadığı ve AB içinde bir uzlaşma metni olduğu gerekçesiyle parti içinde düzenlenecek oylamada ''evet'' oyu kullanılması çağrısında bulunmuştu. 
     Fransa'da 2005 yılının mayıs ya da haziran ayında AB Anayasası'na ilişkin referandum yapılacak. 
     
     TÜRKİYE'Yİ KISMEN RAHATLATAN SONUÇ 
     Sosyalist Parti'de düzenlenen referandum sonucunun, AB'nin Türkiye ile tam üyelik müzakerelerini başlatması konusunda Fransa'nın tutumunu da dolaylı ve kısmen olumlu etkilemesi bekleniyor. 
     Fransa'da AB anayasası ve Türkiye dosyalarının istemeden de olsa birbirlerine karıştırıldığına dikkati çeken dış politika uzmanları, referandum öncesinde yaptıkları açıklamalarda, ''Cumhurbaşkanı Jacques Chirac'ın, Sosyalistlerin AB anayasasına 'evet' demesinden sonra Türkiye konusunda kısmen rahatlayacağı'' yorumunu yapmışlardı. 
     
</TEXT>
</DOC>
