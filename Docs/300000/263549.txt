<DOC>
<DOCNO> 263549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/yazar/sazak.html </URL>
<DATE> 2004/08/15/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
117. ölüm 
</HEADLINE>
<TEXT>


Tekirdağ F Tipi Cezaevi'nde ölüm orucunu sürdüren Selami Kurnaz'ın, eyleminin 300. günü yaşamını yitirdiği duyuruldu. 
F tiplerinde 117. ölüm de gerçekleşti. 
Tekirdağ'dan peş peşe ölüm haberleri gelmesi dikkat çekici. Salih Sevinel adlı mahkumun hücresinde rahatsızlanması, 'revir yerine hastaneye kaldırılsa ölmeyecekti' tartışmasına yol açtı. Mesane kanseri Erol Zavar'ın cezaevine girmeden geçirdiği ameliyata rağmen, yeniden teşhis için aylarca eziyet çektirilmesi ve sonunda Trakya Üniversitesi Tıp Fakültesi Hastanesi mahkum koğuşuna konulması, yeni bir ölümün habercisidir. 
Erol Zavar'ın eşi, arkadaşları ve uzman doktorlar, kanser dışında bir dizi hastalıkla boğuşan Zavar'ı bu koşullarda tedavi etmeye çalışmanın 'ölüme mahkum etmek' olacağını savunuyorlar. 
F tiplerinde yaşanan bir başka sorun da 'Wernicke Korsakoff' hastalığından tahliye edilen hükümlülerin 'iyileştikleri' gerekçesiyle Adli Tıp Kurumu tarafından yeniden cezaevlerine gönderilmesinde yaşanıyor. 
Leyla Kizir'ın Kırşehir'de ölüme sürüklendiğine ilişkin haberlere yer vererek, Adalet Bakanlığı'nı duyarlı olmaya çağırmıştık. 
Adalet Bakanı Cemil Çiçek aradı ve 'Wernicke Korsakoff' sendromundan tahliye olanlara ilişkin bilgi verdi. İnfaz Yasası'na göre, bu durumda olanların cezalarının tümüyle ortadan kalkması değil, 'ertelenmesi' söz konusuymuş. 2001 - 2004 yılları arasında 600 dosya Adli Tıp Kurumu'na gitmiş, 170 kişi Cumhurbaşkanı Sezer tarafından Anayasadaki 'sürekli hastalık' durumu uyarınca affedilmiş. Tahliye edilenlerden 87'sinin hastalığı devam ediyormuş. Bu durumda olanların yılda birkaç kez 'rapor' almaları gerekiyormuş. Sorun da buradan kaynaklanıyor. 123 mahkumun muayene süreleri dolmasına karşın Adli Tıp Kurumu'na başvurmadıkları anlaşılmış. 
Adalet Bakanı Cemil Çiçek, kimi mahkumlara tanınan hakkın 'kötüye kullanıldığını' savunuyor. Emniyet kayıtlarında hastalık gerekçesiyle cezaevinden çıktıktan sonra olaylara karışan 40 kişiyle ilgili kayıt bulunduğunu söyledi. Çiçek, 'Bu kişiler cezaevinde ağır hasta, dışarda sapasağlam eylemde, nasıl oluyor ' diye soruyor. Bakan'a göre 'Wernicke Korsakoff' raporu alan kişilerin iyileşmeleri halinde mahkumiyetlerini tamamlamaları gerekiyor. 
Çiçek, Adli Tıp Kurumu ile Tabip Odaları arasındaki 'rapor' tartışmasına değinirken de, 'Terörle suçlanan bazı kişilere iyileşti raporu verildikten sonra bombalama olayları dahil her türlü eyleme karışanlarla ilgili vicdani sorgulamayı yapmak hekimlere düşüyor' yorumunu yaptı. 
Adalet Bakanı Çiçek, İngiltere'den yeni dönmüş, oradaki cezaevlerini gezdikten sonra F tipi cezaevlerinin 'Avrupa standartları'nda olduğu görüşü daha da pekişmiş. 
Avrupa'da cezaevlerinde ayda kaç kişi ölüyor 



</TEXT>
</DOC>
