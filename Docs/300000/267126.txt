<DOC>
<DOCNO> 267126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun22.html </URL>
<DATE> 2004/08/28/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
İspanyol basını Türkiye, popülizm olmaksızın AB'ye girmeli 
</HEADLINE>
<TEXT>

     İspanyol ekonomi gazetesi Expansion, Türkiye'nin popülizm olmaksızın AB'ye girmesi gerektiğini yazdı. 
     ''Avrupa, yaz döneminin zevkini çıkarırken, Türkiye korlarda'' başlığını kullanan Expansion, Türkiye'nin yaz tatili sonrasında AB Komisyonu'nun sunacağı raporu beklediğini kaydetti. 
     Expansion gazetesi, ''Resmi teoriler gösteriyor ki, Brüksel ve Ankara, Türkiye'nin AB'ye tam üyeliği için resmi müzakereleri başlatacaklar'' diye yazdı. 
     Analizde, Türkiye'nin yasama ve yürütme organlarını modernleştirdiği, Avrupalıların yasal gereksinmelerine uygun hale geldiği ve serbest rekabet oyunlarının baskısına dayanabilecek yeterince sağlam bir pazar ekonomisi yarattığı ifade edildi. 
     Öte yandan Expansion, ''Türkiye'nin AB'ye katılması için NATO ve ABD'nin AB ülkelerine baskı yapmasına karşın tüm AB ülkelerinin İran, Irak, Suriye gibi istikrarsız bir bölgeyle AB'nin sınırlarının paylaşılacak olmasını ve Türkiye'nin nüfus çoğunluğuyla karar aşamasında Almanya'dan daha güçlü olmasını avantaj gibi görmediğini'' yazdı. 
     Ekonomi gazetesi, İspanya'nın Türkiye'nin AB'ye katılımını ''değişmez bir şekilde'' desteklediğini savundu. 
     Gazete, Türkiye'nin AB'ye katılımında ''en endişe yaratan konunun yabancı düşmanlığı popülizmi'' olacağını iddia etti. 
     Türkiye'nin laik olmasına rağmen, Müslüman çoğunluğa sahip olmasının göz önüne alınması gerektiğini dile getiren Expansion, Avrupa Anayasası veya acil ekonomi paketlerinde öngörülen siyasi hedefler gibi ortak barış, istikrar ve refah için alınacak kararlarda Türkiye'nin ''popülizm''den kaçınması gerektiğini öne sürdü. 
     
</TEXT>
</DOC>
