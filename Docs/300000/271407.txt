<DOC>
<DOCNO> 271407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy14.html </URL>
<DATE> 2004/09/13/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
CHP, Formula-1 pisti için Devlet Denetleme Kurumu'na gidiyor... 
</HEADLINE>
<TEXT>

     CHP İzmir Milletvekili Erdal Karademir, hukuka aykırı biçimde inşaasının sürdüğünü iddia ettiği Formüla-1 yarış pisti ile ilgili olarak Cumhurbaşkanlığı Devlet Denetleme Kurulu'na başvuracağını bildirdi. 
     Karademir yaptığı yazılı açıklamada, Devlet Bakanı ve Başbakan Yardımcısı Mehmet Ali Şahin, Çevre ve Orman Bakanı Osman Pepe ile Kültür ve Turizm Bakanı Erkan Mumcu'nun, yönelttiği sorulara verdikleri yanıtlara dikkat çekti. Karademir, verilen yanıtlara göre İstanbul Tuzla'da Hazinedar Sadr-ı Ali Mehmet Süheyl Efendi Vakfına ait yerdeki Formüla-1 yarış pisti ve tesislerinin yapılması için gerekli izinler verilmedi. Söz konusu parsellerin bulunduğu bölge, Kültür ve Tabiat Varlıklarını Koruma Kurulu'nca SİT alanı ilan edilmesine karşın inşaat için Koruma Kurulu kararı aranmadı. Karademir, dolayısıyla Formüla-1 yarış pisti ve diğer tesislerin yapımı Çevre ve Orman Bakanlığı'nın izni olmadan, ilgili belediyeden yapı ruhsatı alınmadan ve Koruma Kurulu kararı aranmadan sürdürüldüğünü ifade etti. 
     ''Üç ayrı bakanlığın gözü önünde bir dünya kenti olan İstanbul'un ortasında, hukuka aykırı olarak devam eden Formüla-1 yarış pisti inşaatına İstanbul Büyükşehir Belediye Başkanı Kadir Topbaş'ın da imar denetim yetkisini kullanarak müdahale etmediği dikkat çekmektedir'' diyen Karademir, konuyu yasal işlemlerin yapılması talebi ile Cumhurbaşkanlığı Devlet Denetleme Kurulu'na ileteceğini bildirdi. 
     
</TEXT>
</DOC>
