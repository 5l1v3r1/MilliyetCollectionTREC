<DOC>
<DOCNO> 269940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/ymese.html </URL>
<DATE> 2004/09/08/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Direklere takıldık 
</HEADLINE>
<TEXT>



Futbolun bazen adaleti olmuyor... Oyunun genelini kantara koyacak olursak Ümitlerimiz Yunanistan'a oranla sahanın tek hakimiydiler. İlk yarıda oyun rakip alana yıktık, toplar çaldık, ne var ki net pozisyonlar üretemedik. İkinci yarıda neredeyse Yunanistan'ı sahasından çıkarmadık, çok adamla rakip kaleye yüklendik. 47.dakikada Fahri'nin sert şutu üst direkte patlarken, "tamam" dedik, "fark" bekledik. Üstelik Yunanistan'ın savunması hem zayıftı, hem de gedikler veriyordu. Ancak çok adamla yüklenmemize karşın son vuruşlarda aynı beceriyi gösteremedik. 
Ne var ki iyi oynayana değil, gol atana puan veriyorlar futbolda... Nitekim 76.dakikada Mantzios kontratakta savunmamızı az adamla yakaladı, attığı golle Atina'daki galibiyet umutlarımızı yıkan isim oldu. Golden sonra yine rakip kaleye yüklenen, gol pozisyonları üreten yine Ümitlerimizdi. Semih'in 83. dakikadaki mükemmel şutu yine direkte patladı, genç futbolcumuzun altpas içinde attığı kafa şutunu savunma son anda çizgi üzerinden çıkardı. Başlama vuruşuyla yeşeren "umutlarımız" hayal kırıklığına dönüştü. 87.dakikada Muhammed, Tziolis'i düşürdü, hakem penaltı kararı verdi. Atışı aynı futbolcu şık bir vuruşla gole çevirdi ve farkı ikiye çıkardı. 
Doğrusu, Ümitlerimiz dünkü mağlubiyeti bize göre haketmediler, iyi oynadılar, gelecek için "ümit" verdiler. Kaybedilen üç puan elbette önemli. Ancak dünkü futbol doğrusu bizleri hiç mi hiç karamsar düşüncelere itmiyor. Hele hele İbrahim Akın'ın doksanda attığı "teselli" golü bu umutlarımızı daha da perçinliyor. 
Ümitlerimiz dünkü futboluyla gönlümüzde taht kurdular... Onları eleştirmekten çok "canınız sağolsun" diyor ve gönülden kutluyoruz. 


</TEXT>
</DOC>
