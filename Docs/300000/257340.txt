<DOC>
<DOCNO> 257340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko22.html </URL>
<DATE> 2004/07/22/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Petrol Ofisi'ne murabaha finansmanı... 
</HEADLINE>
<TEXT>

     Petrol Ofisi, Citi Islamic Investment Bank E.C. ve Kuveyt Türk Evkaf Finans Kurumu A.Ş. düzenleyiciliğinde 92.5 milyon dolarlık murabaha finansmanı sağladı. 
     Finansmana ilişkin anlaşma, Petrol Ofisi Genel Müdürü Ertuğrul Tuncer, Kuveyt Türk Yönetim Kurulu Başkanı Mohammad S. Al-Omar, Kuveyt Türk CEO'su Ufuk Uyan, Citi Group London Global İslam Finansı Başkan Yardımcısı Usman Ahmed, Citibank A.Ş. Genel Müdürü Mark T. Robinson ve ABC Islamic Bank Müdürü Aziz Haskmi'nin katıldığı bir törenle imzalandı. 
     Murabaha tekniği, Petrol Ofisi'nin petrol ve petrol ürünleri ithalatının finasmanında uygulanacak. 2 yıllık orta vadeli finasman anlaşmasında, ana para, eşit taksitlerle 16. aydan itibaren geri ödenmeye başlanacak. 
     Başlangıçta 70 milyon dolar tutarında tasarlanan finasmanın, piyasalardan güçlü bir destek gelmesiyle 92.5 milyon dolara yükseltildiği bildirildi. 
     Fonlamayı oluşturan konsorsiyum, ABC Islamıc Bank, Abu Dabi Islamic Bank, Citi Corp International Trading Company, Dubai Islamic Bank, Kuwait Finance House, Kuwait Investment Company ve Kuwait Turkish Evkaf Finance House Bahrain üyelerinden oluşuyor. 
     
     SEKTÖRDE İLK 
     Petrol Ofisi Genel Müdürü Ertuğrul Tuncer, imza töreninde yaptığı konuşmada, şirketin sektörde bir ilke imza attığını, Türk akaryakıt dağıtım sektöründe murabaha finasmanı kullanan ilk şirket olduklarını belirtti. 
     Tuncer, basın mensuplarının sorusu üzerine, toplam borç düzeylerinin 800 milyon doların altında olduğunu belirterek, Petrol Ofisi borçlanmasının, 2002 Aralık ayındaki İş-Doğan birleşmesinden kaynaklandığını söyledi. 
     Verilen bilgiye göre, murabaha finasmanının ana para ve faiz geri ödemelerinin, Petrol Ofisi'nin yüzde 72 pazar payına sahip olduğu jet yakıtı satışları kapsamında, THY, Air France, Hapag-Lloyd, Swiss International gibi hava yollarına satışlardan doğan alacaklarla gerçekleştirileceği bildirildi. 
     Murabaha finansmanı, finansör kurumun, kredi sağladığı şirket adına mal alıp, vadeli olarak o kuruluşa belli bir kar marjıyla malı satması olarak tanımlanıyor. 
     
</TEXT>
</DOC>
