<DOC>
<DOCNO> 283207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonspo31.html </URL>
<DATE> 2004/10/25/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Juventus hakkındaki doping davası İki yetkiliye hapis cezası talebi 
</HEADLINE>
<TEXT>

     İtalya'da FC Juventus'un eski dönemlerde oyunculara doping etkisi yaratabilecek ilaçlar verdiği iddiasıyla açılan ve hala devam eden davada, savcılık siyah-beyazlı kulüpten iki yetkili hakkında hapis cezası talebinde bulundu. 
     FC Juventus'un 1994-1998 yılları arasında oyuncuların performanslarını yükseltebilmek amacıyla doping etkisi yaratabilecek ilaçlar kullandığı iddasıyla açılan davanın bugünkü duruşmasında, takımın sağlık ekibi başkanı Riccardo Agricola ile genel müdür Antonio Giraudo'ya hapis cezası verilmesinin istendiği bildirildi. 
     İtalyan haber ajansı ANSA'nın haberine göre savcı Raffaele Guariniello, Agricola'nın 3 yıl 2 ay, Giraudo'nun ise 2 yıl 1 ay hapis cezası almasını talep etti. 
     Haklarında hapis cezası istenen her iki sanığın da duruşma sonrasında konuyla ilgili bir açıklama yapmamaları dikkati çekti. 
     FC Juventus'un avukatı Luigi Chiappero ise, ''Savcının vardığı sonuç bir hayli vahim. Ama bu türden bir talepte bulunabileceğini tahmin ediyorduk. Ama biz kendisinden tümüyle farklı düşünüyoruz. Savunmamızda, suçlamaların sadece varsayımlara dayandığını, gerçeğin tümüyle farklı olduğunu gösterebilecek durumdayız'' dedi. 
     Torino'da devam eden davada, 4 Kasım 2004 tarihinde ise savunmanın savcılığın iddianamesini yanıtlaması istenecek. 
     FC Juventus Teknik Direktörü Fabio Capello ise bugün Canale 5 Televizyonu'na doping davasıyla ilgili yaptığı açıklamada, ''Savcılar ceza talebi konusunda genelde abartılı davranırlar. Davanın sonuçlanmasını beklemekte yarar var. Gerçek ortaya çıkacaktır'' diye konuştu. 
     
</TEXT>
</DOC>
