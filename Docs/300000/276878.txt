<DOC>
<DOCNO> 276878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/axspo04.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'dan gözdağı 
</HEADLINE>
<TEXT>


Trabzonspor'un hocası, Beşiktaş'ın transfer teklifini unuttuğunu belirtti, "Avrupa sahnesinden çekildik. Şimdi her şeyimizle lige asılacağız" dedi 


Heyecan dorukta 
BORDO - Mavililer, sezonun ilk büyük maçında Beşiktaş'ı konuk etmeye hazırlanırken, mücadelenin Teknik Direktör Ziya Doğan için de ayrı önem taşıması heyecanı artırıyor. Hafta başında Beşiktaş teknik direktörlüğü için adı geçen tecrübeli hoca, kendisine yapılan öneriyi artık unuttuğunu vurguladı. Doğan, "Avrupa sahnesinden çekildik. Şimdi her şeyimizle lige asılacağız" diye konuştu. 

'Defter kapanmasın' 
ATHLETİC Bilbao'ya yenilerek UEFA'ya veda etmenin üzüntüsünü yaşadıklarını kaydeden Doğan, Beşiktaş karşısında yaralarını sarmak istediklerini söyledi. Trabzonspor'un hocası, "Bana yapılan teklifi değil, takımımın başarısını düşünüyorum. Kimsenin de spekülasyon yapmasını istemiyorum. Artık o defterin kapanması gerek. Hedefimiz maçı kazanıp, ligdeki çıkışımızı sürdürmek" dedi. 

1.3 trilyonluk doping 

TRABZONSPOR yönetiminin, futbolculara yaptığı 1 trilyon 300 milyar liralık ödeme takımda sevinç yarattı. Oyunculara peşinatlarıyla birlikte Türkiye Kupası ve lig ikinciliği primlerinin taksitlerinden bir bölümü verildi. Mali Sayman Kenan Şimşek, ağustos ve eylül aylarına ait maç başı ve aylıklarla ilgili olarak 1 trilyon 950 milyar liralık bir borçlarının kaldığını, bunu da kısa sürede ödeyeceklerini müjdeledi. 

Yattara kulübeye 

İSPANYA'DA hava toplarındaki etkinliği nedeniyle D'Haene'den formasını kapan Tolga Seyhan'nın, bugün de yine ilk on birde sahaya çıkarması bekleniyor. Teknik Direktör Ziya Doğan'ın, Beşiktaş'ın gol silahı olan ve uzun boyu nedeniyle rakip defansı tedirgin eden Carew'i durdurmak için tercihini Tolga'dan yana kullanacağı öğrenildi. Doğan'ın sakatlığının ardından uzun bir aradan sonra Athletic Bilbao önünde görev yapan Yattara'yı da kulübeye çekerek, yerine Mehmet Yılmaz'ı sahaya süreceği iddia edildi. 

Aktuğ Zafer bekliyoruz 

TRABZONSPOR Başkanı Atay Aktuğ, Athletic Bilbao şokunu unuttuklarını, ligde şampiyonluk ipini göğüslemek için el ele verdiklerini söyledi. UEFA Kupası'nın geride kaldığını kaydeden Aktuğ, "Rakip kadar pozisyon bulduk, ancak değerlendiremedik. Bunlar futbolda yaşanabilecek şeyler. Tur atlamak istiyorduk ama olmadı. Şimdi her şeyimizle lig için savaşacağız. Beşiktaş ile kritik bir maç oynayacağız. Amacımız tabii ki kazanmak olacak. Futbolcularımızdan bir zafer bekliyoruz. Bunu da başaracaklarına inanıyoruz" dedi. 



</TEXT>
</DOC>
