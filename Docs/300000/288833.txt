<DOC>
<DOCNO> 288833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonyas04.html </URL>
<DATE> 2004/11/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Lüfer avlamanın incelikleri... 
</HEADLINE>
<TEXT>

     Çanakkale Onsekiz Mart Üniversitesi ÇOMÜ Su Ürünleri Fakültesi Avlama ve İşleme Teknolojisi Bölüm Başkanı Doç. Dr. Ali İşmen, lüfer balığının agresif beslenme alışkanlığının onu sportif avcılık yönünden popüler yaptığı söyledi. 
     Doç. Dr. İşmen, AA muhabirine yaptığı açıklamada, 172 kilometrelik kıyı şeridine sahip Çanakkale Boğazı'nın beslenme, üreme, kışlama amaçlı göç eden birçok balık türünün geçiş yolu üzerinde bulunduğunu hatırlattı. 
     Bu özelliğiyle boğazın ticari amaçlı avlananlara geçim, sportif avcılık yapanlara ise aktivite imkanı sağladığını vurgulayan İşmen, ''Bölge, sadece Çanakkale balıkçısına değil, çevre bölgelerden gelen balıkçılara da bol av ve maddi kazanç elde etme yönünden yardımcı olmaktadır'' dedi. 
     Lüfer balığının bahar ve güz dönemi olmak üzere boğazlardan yılda 2 kez geçtiğine işaret eden İşmen, şöyle konuştu 
     ''Lüfer balığının agresif beslenme alışkanlığı, onu sportif avcılık yönünden çok popüler yapmıştır. Eti oldukça lezzetlidir. Bu balık, yaygın olarak temiz, yüksek enerji sularında, dalga köpüklü kıyı şeritleri ve kayalık burunlarda bulunur. Genelde mürekkep balığı, karides, yengeç, istavrit, sardalye, izmarit ve gümüş ile görsel olarak beslenir. Sürü halinde avlanırlar, hareket eden her küçük şeye saldırırlar ve genellikle ilk olarak avlarının kuyruğunu ısırır, sonra yutarlar, kusarlar ve tekrar yerler.'' 
     
     LÜFER AVLAMA TEKNİKLERİ 
     Lüfer avcılığının olta takımları ve ağlarla yapıldığını belirten İşmen, ''Olta takımlarıyla avcılık, yapay ve doğal yemlerle yapılır. Doğal yemlerle zokalı sarkıtma, uzun olta, mantarlı dip takımı, zokalı dip bırakması, mavrukalı takım, yemli çapari ve atıp çekme yöntemleriyle gerçekleştirilir. Yapay yemlerle ise kaşık, seğirtme, yünlüler-yüksükler, çapari ve çarpma şeklinde yapılır'' dedi. Doğal yemle avlanmada yem olarak, hamsi, tirsi, çaça, istavrit, uskumru, kolyoz, izmarit ve zargana gibi balıkların kullandığını belirten İşmen, sözlerini şöyle sürdürdü 
     ''İzmarit, lüferin en sevdiği yemlerdendir. İzmarit yem olarak kullanılacağı zaman pulları temizlenmelidir. Lüfer avlamada en klasik yöntem, zokalı sarkıtma yöntemidir. Bu yöntem genelde geceleri sandaldan yapılır. Avlanılacak yere tercihen gece hava kararmadan gidilir. Yem mutlaka taze olmalıdır. İğnenin uzun saplı olmasında yarar vardır. Kıyıdan avlanmada ise genelde mantarlı dip takımı kullanılır. Özellikle bu yöntem, lüferin sarıkanat veya çinakopu avlamak için koylara girdiği, kıyılara yanaştığı zamanlarda çok etkilidir. Bu, kamışlı makineli takımla kullanılır. Zokalı dip bırakması ise makineli takımla kıyıdan atılır. Yem dibe oturunca oltanın boşluğu alınır, kamış bir desteğe dayatılarak balığın vurması beklenir.'' 
     
</TEXT>
</DOC>
