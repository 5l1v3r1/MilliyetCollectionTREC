<DOC>
<DOCNO> 251040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/yasam/ayas.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi eserler 'tarih' olmuş 
</HEADLINE>
<TEXT>


Kayıtlara göre, İstanbul'da tam 1691 tarihi eser sırra kadem bastı. Bu eserlerin kimi sadece kitaplarda, kimi ise toprak altında kaldı 

SERHAT OĞUZ İstanbul 

Her yerinden tarihi eser fışkıran İstanbul'da, birçok eserin yerinde yeller esiyor. İstanbul Büyükşehir Belediyesi kayıtlarına göre, bugün yok olan ya da toprak altında kalan sarnıçlar, kiliseler, çeşmeler, konaklar da dahil tam 1691 eser bulunuyor. 
Kaybolan yapıların büyük çoğunluğu tarihi yarımadada yer alıyor. Büyükşehir Belediyesi Projeler Müdürlüğü ve Tarihi Çevre Koruma Müdürlüğü yetkilileri, envanter çalışması sonunda, İstanbul'da 10 bine yakın tarihi eser tespit ettiklerini, bunlardan 1691'inin yok olduğunu açıkladı. Daha önce kayıtlarda yer almayan eserlerin tescili için de Kültür ve Tabiat Varlıklarını Koruma Kurulu'na liste gönderen yetkililere göre, kayıp eserlerin yerinde şimdi yollar, belediye binaları, ruhsatlı yapılar hatta otoparklar bulunuyor. 

Bizans Sarnıcı 'parkı' 
Sanat tarihi uzmanı Semavi Eyice de, Karagümrük'te, çok değerli Bizans sütunlarından taşıma yöntemiyle yapılan Karagümrük Sarnıcı'nın, çevre sakinlerinin bilinçsiz davranışları nedeniyle yok olduğunu söyledi. Önce çöp atılan, daha sonra sütunları parça parça talan edilen, belki de yurtdışına kaçırılan sarnıcın yerinde şimdi bir çocuk parkı var. Mahalle sakinleri, İstanbulluların bilmediği bu sarnıç için yurtdışından birçok turistin geldiğini, ellerinde haritalarla sarnıcı aradığını anlatıyor. Eyice, belediye inşaatı yapıldığı zaman yıkıntılar arasından çıkan çok değerli mozaiklerin de bilinçsizce denize döküldüğünü söylüyor. Bugün tarihi bazı hamam ve kiliseler de yok olmak üzere bulunuyor. 

Koca konak 'yok oldu' 

Belediye ve Eyice'ye göre, 'tarih olan tarihi eserler'den bazıları şunlar 
Ali Paşa Konağı Beyazıt'ta Mercan Yokuşu'ndaki saray büyüklüğündeki konak, önce yangın atlattı, sonra kalan duvarları yıkıldı. Altından Bizans sarnıcı çıktı ama akıbeti bilinmiyor. Bugün yerinde katlı otopark var.Mısırlı Kamil Paşa Konağı Bugün Fen Edebiyat Fakültesi'nin yerinde olan gösterişli konak, 1950'li yıllarda şüpheli bir şekilde yandı ve yerine bugünkü fakülte binası yapıldı.Bizans sarayları İstanbul Adliyesi'nin karşı sırasındaki Binbirdirek Sarnıcı'nın üst tarafında Bizans sarayı vardı. Saraçhane'de Büyükşehir Belediyesi'nin olduğu yerde de Bizans Sarayı bulunuyordu. Bugün her ikisi de yok. 


</TEXT>
</DOC>
