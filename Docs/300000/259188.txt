<DOC>
<DOCNO> 259188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/siyaset/asiy.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgazda çözüm başka bahara kaldı 
</HEADLINE>
<TEXT>


8 saatlik maratonun sonunda İran tarafı fiyat indirimine gitmedi. Görüşmeler tıkandı. Taraflar, gaz şirketlerinin yapacağı çalışmaların ardından yeniden bir araya gelecek... 

Elçin Ergün - Tahran 


Başbakan Recep Tayyip Erdoğan'ın Tahran gezisinin en önemli gündem maddesi olan doğalgaz görüşmeleri, İran tarafının fiyat indirimine gitmemesi üzerine tıkandı. Taraflar, BOTAŞ ve İran Ulusal Gaz Şirketi'nin yüreteceği çalışmaların ardından yeniden bir araya gelecek. Erdoğan'ın gezisinin son saatleri doğalgaz maratonuyla tamamlandı. Doğalgazın Türkiye üzerinden Avrupa'ya transferi ve Ankara'nın İran'dan alacağı doğalgazın fiyatının ele alındığı Sadabad Sarayı'ndaki görüşmeler saat 14.00'te başladı. Yaklaşık 8 saatlik görüşme trafiği, 2 kez kesildi. İran tarafı sık sık danışma meclisi üyeleriyle görüşerek, gelişmeleri değerlendirdi. 

"Tuvalete gittim" 
İran Petrol Bakanı Bijan Namdar Zengene, görüşmeden yaklaşık yarım saat ayrıldı. Dönüşte nereye gittiğini sonran İranlı gazetecilere, "Tuvalete gittim" yanıtını verdi. Görüşmelere başbakanlar da bir süre katıldı. 

Erdoğan Taviz vermem 
Ziyaretin başından itibaren doğalgazın Türkiye üzerinden taşınması konusunda olumlu mesajlar veren İran hükümetinin görüşü, "sıkı pazarlığın" son saatlerinde değişti. Ankara'nın istediği fiyat indirimini kabul etmeyen İran, bu kez Türkiye'nin çözümünü beklediği 2 önemli projeyi gündeme getirdi. Erdoğan, "Doğalgaz, TAV ve Turkcell projelerini tek anlaşma yapalım" önerisine, "Turkcell ve TAV bitmiş projeler. Ben bunlardan taviz vermem. Bunları ayrı ayrı ele alalım" dedi. İranlılar önerilerinde diretince Erdoğan, Turkcell ve TAV projelerinin hayata geçmesinin ardından doğalgazın ele alınması gerektiğini söyledi. 
Erdoğan ve İran Cumhurbaşkanı Birinci Yardımcısı Muhammed Rıza Arif, düzenledikleri ortak basın toplantısında, doğalgaz görüşmelerine ilişkin siyasal çerçeveyi belirlediklerini, BOTAŞ ve İran Ulusal Gaz Şirketi arasında yürütülecek çalışmaların ardından tekrar bir araya gelineceğini kaydetti. 

Tahran, PKK'yı terör örgütü kabul etti 

Başbakan Erdoğan'ın, önceki gün İranlı yetkililerle karara bağladığı terörle mücadeleye yönelik mutabakat zaptı imzalandı. Tahran, PKK KONGRA-GEL'i terör örgütü olarak kabul etti. Yüksek Güvenlik Mutabakat Zaptı, şu düzenlemeleri içeriyor 
KONGRA - GEL, terör örgütü kabul edilecek.Örgütün alabileceği diğer isimler de, Tahran'ın bu kararını değiştirmeyecek.İki ülke, KONGRA - GEL'e yönelik ortak operasyon yapabilecek.Türkiye de, İran'a karşı faaliyet gösteren Halkın Mücahitleri Örgütü'ne karşı önlemler alacak.İki ülke, bu örgütlere yönelik ortak operasyon düzenleyebilecek. 

Turkcell anlaşması tamam 

Turkcell, İrancell adıyla ülkenin ilk özel GSM operatörü oldu. Humeyni Havaalanı'nın işletme hakkı da yeniden TAV'a veriliyor 
TAHRAN Milliyet 


Başbakan Recep Tayyip Erdoğan'ın İran gezisinde çantasında getirdiği Turkcell ve işletim hakkı elinden alınan TAV'ın Tepe-Akfen-Vie , İmam Humeyni Havaalanı sorunları çözüldü. 
Başbakan ve bakanlar düzeyinde yapılan görüşmelerin ardından, Turkcell'in ağustos sonuna kadar 300 milyon dolar yatırması, "İrancell" adıyla ülkenin ilk özel GSM operatörü olması kararlaştırıldı. Turkcell, Ericsson ve bir İran şirketinin katılımıyla oluşturulacak konsorsiyum çatısı altında hizmet verecek. 
13 yılda 3 milyar doların üzerinde yatırım yapmayı taahhüt eden Turkcell, İran'da GSM sektörünün gelişimi açısından da büyük önem taşıyor. Devletin işlettiği mevcut cep telefonu şebekesinin yaklaşık 3.1 milyon abonesi bulunuyor. Bu sayının yeni şebekeyle 10 kat artacağı tahmin ediliyor. 

TAV için önemli adım 
Devrim Muhafızları'nın el koyduğu İmam Humeyni Havaalanı'nın, işletme hakkına sahip TAV'a iade edilmesi için de önemli bir adım atıldı. İran Ulaştırma Bakanı ile Devlet Bakanı Kürşad Tüzmen arasında imzalanan protokol gereği, anlaşmanın bir ay içinde imzalanması sağlanacak. İran Dışişleri Bakanı Kemal Harrazi, Erdoğan ile dün sabah görüştükten sonra şunları söylemişti "İki ülke de farklı biçimde de olsa demokrasiyi uyguluyor. Burada da yasama, yürütme, Meclis, kamuoyu ve medya arasında bazı dengeler var. Biz de işleri yürütürken bunları hesaba katmak zorundayız." Harrazi'nin sözleri, iki şirketin yatırımlarıyla ilgili sıkıntılı sürecin devam edeceği yorumlarına yol açmıştı. 

Notlar 
Fotoğraf oyu artırırdı 

İran Cumhurbaşkanı Muhammed Hatemi, Başbakan Recep Tayyip Erdoğan'la birlikte fotoğrafları çekildiği sırada siyasi içerikli tespitler bulunan bir espri yaptı. Hatemi "Keşke seçimlerden önce çektirseydik. Bizim oyumuz artardı. Ama sizin seçimlerinizden önce çektirseydik sizin için iyi olmayabilirdi" dedi. 
Sadabad Sarayı'nda resmi törenle karşılanan Erdoğan'a Hatemi, "Burası sizin eviniz, kendinizi evinizde hissedin" dedi.Hatemi'ye Cumhurbaşkanı Ahmet Necdet Sezer'in davet mesajını getiren Erdoğan da görüşmenin ardından eşi Emine Erdoğan ve kızı Sümeyye ile birlikte onurlarına verilen yemeğe katıldı.Erdoğan, önceki gün programında bulunan Halı Müzesi ziyaretini iptal etmişti. Erdoğan programını iptal edince kendisine halıların getirilerek sergilendi. Erdoğan'a Türk - İran İş Konseyi toplantısında da bir İran halısı hediye edildi.Türk - İran İş Konseyi toplantısının açılışında iki ülkenin milli marşlarının ardından Kuran okundu, daha sonra konuşmalara başlandı. 

Erdoğan'dan İran'a 'özgürleşin' çağrısı 

TAHRAN Milliyet 

Başbakan Recep Tayyip Erdoğan, küreselleşme eğiliminin geri döndürülemez noktada olduğunu belirterek, İran'a "Sınırlarına yüksek duvarlar ören ülkeler seyirci kalacaktır" mesajı verdi. Erdoğan, İran Cumhurbaşkanı Birinci Yardımcısı Muhammed Rıza Arif'le Türk - İran İş Konseyi toplantısına katıldı. Toplantı açılışında iki ülkenin istiklal marşlarının ardından Kuran okundu. Erdoğan, AB üyeliği konusunda atılan adımlara da değinerek, "Türkiye'nin AB üyeliğiyle, İran AB'ye komşu olacaktır" dedi. "Haritayı açıp önümüze koyduğumuzda birbirimize ne kadar ihtiyaç duyduğumuzu görmemek mümkün değil" diyen Erdoğan, şu mesajları verdi "Ekonomisini dışa açan, yabancı sermayeyi teşvik eden, liberalleşmeyi hak ve özgürlükler alanına yayan ülkeler bu süreçte kazançlı çıkacaktır. Değişimi kuşkuyla karşılayan, girişimciyi desteklemeyen ülkeler de seyirci konumunda kalacaktır." 

Harrazi KKTC'den ziyaret bekliyoruz 

İran gezisinin ilk gününde KKTC'nin tanınması konusunda yetkililerden net bir karşılık alamayan Başbakan Erdoğan'a, İran Dışişleri Bakanı Harrazi'den olumlu yanıt geldi. Erdoğan'ın İran seyahatinin ikinci günü Harrazi görüşmesiyle başladı. İran'ın PKK KONGRA-GEL örgütüne yönelik işbirliğine teşekkür eden Erdoğan, KKTC'ye de üst düzey ziyaretler beklediğini anımsattı. Harrazi de ziyaretlerin başlayacağını, yakında KKTC'den İran'a üst düzey bir heyet beklediklerini kaydetti. Harrazi, "Bugüne kadar kuşkular ve yanlış anlamalar vardı. Bunların ortadan kalkmasından memnunuz" dedi. Terör örgütlerinin, savaştan sonra Irak'ta rahatça hareket ettiğini belirten Harrazi, El - Kaide'nin Batıda da örgütlendiği öne sürdü. "Bunda ABD'lilerin büyük sorumluluğu var" diyen Harrazi, ABD'nin İran'a karşı Irak'ta faaliyet gösteren Halkın Mücahitleri Örgütü'yle anlaştığını da iddia etti. Harrazi de İsrail'in Kuzey Irak'taki faaliyetlerinin 1960'lardan bu yana sürdüğünü belirtti. 


</TEXT>
</DOC>
