<DOC>
<DOCNO> 297519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun49.html </URL>
<DATE> 2004/12/14/ </DATE>
<TIME> 21.06 </TIME>
<AUTHOR>  </AUTHOR>
<HEADLINE>
Afganistan'da Türk mühendis kaçırıldı 
</HEADLINE>
<TEXT>

     Afganistan'ın doğusunda bugün bir Türk mühendisinin kaçırıldığı bildirildi. 
     Afganistan İçişleri Bakanlığı Terörle Mücadele Birimi Başkanı Abdülcelil Cunbeş, AFP'ye yaptığı açıklamada, ''Bugün doğudaki Kunar eyaletinde bir Türk mühendisinin kaçırıldığını doğrulayabilirim'' dedi. 
     Cunbeş, Afgan polisinin arama çalışmalarına başladığını ve mühendisin yerini bulmak için ellerinden geleni yaptıklarını belirtti. 
     Soruşturma açıldığını söyleyen Cunbeş, kaçırılan mühendisin kimliği, yaşı ve tam mesleği konusunda bilgisi olmadığını kaydetti. 
     
     MÜHENDİSLE BİRLİKTE 2 DE AFGANLI KAÇIRILDI 

     Afganistan'ın doğusunda kaçırıldığı bildirilen Türk mühendisle birlikte 2 de Afganlının kaçırıldığı belirtildi. 
     Kunar eyaleti polis şefi Mateullha Sofie, Türk mühendisinin de aralarında bulunduğu 3 kişinin aracının, Kunar eyaletinin Çavki bölgesinde, yolda terk edilmiş halde bulunduğunu söyledi. 
     Türk mühendisiyle birlikte kaçırılanların mühendisin şoförü ve tercümanı olduğu belirtildi. 
     Polis ve askerlerin bölgede ve çevredeki dağlarda geniş çaplı arama yaptığı kaydedildi. 
     Sofie, Türk mühendisi ve Afganlıları kimlerin kaçırdığını ise bilmediklerini söylerken, olayın sorumluluğunu henüz üstlenen olmadı. 
     Afganistan İçişleri Bakanlığı Terörle Mücadele Birimi Başkanı Abdülcelil Cunbeş, AFP'ye yaptığı açıklamada, ''Bugün doğudaki Kunar eyaletinde bir Türk mühendisinin kaçırıldığını doğrulayabilirim'' demişti. 
     Cunbeş, mühendisin kimliği, yaşı ve tam mesleği konusunda bilgisi olmadığını kaydetmişti. 
     
     AFGANİSTAN'DA KAÇIRILAN TÜRK'ÜN KİMLİĞİ AÇIKLANDI 

     Afganistan'ın doğusunda kaçırılan Türk mühendisin adının ''Muhammed Eyüp'' olduğu bildirildi. 
     İçişleri Bakanlığı Terörle Mücadele bölümü şefi, beraberindeki Afgan şoför ve çevirmeniyle birlikte kaçırılan Türk mühendisin isminin ''Muhammed Eyüp'' olduğunu söyledi. 
     Yetkililer, yol inşaatı projesinde görevli mühendis ve 2 Afganı kaçıranların, Taliban militanları ya da aşırı dinci başka bir grup olabileceğini belirttiler. 
     Kunar eyaleti polis şefi yardımcısı ise Gülbeddin Hikmetyar'ın lideri olduğu Hizbul İslam hareketinden ayrılan, şu anda Taliban müttefiki olan küçük bir gruptan şüphelendiklerini kaydetti. 
     
</TEXT>
</DOC>
