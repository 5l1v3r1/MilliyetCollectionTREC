<DOC>
<DOCNO> 276034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sontur41.html </URL>
<DATE> 2004/09/29/ </DATE>
<TIME> 20.01 </TIME>
<AUTHOR>  </AUTHOR>
<HEADLINE>
Sarp sınır kapısında protesto eylemi... 
</HEADLINE>
<TEXT>

     Sarp Sınır Kapısı'nda, toleranslı tonaj uygulamasının kaldırılmasını protesto eden TIR şoförleri, araçlarını gümrük girişine çekerek, güzergahı trafiğe kapattı. 
     Karayolu Uluslararası Yolcu Taşıma Esasları'nın 15. maddesine istinaden, uluslararası eşya taşımalarında izin verilen tonaj üstü yüzde 25'lik tolerans uygulamasının kaldırılması, Sarp Sınır Kapısı'nda 200 dolayındaki TIR şoförü tarafından protesto edildi. 
     Sürücülerin araçlarını yol üzerine çekerek kontak kapatması sonucu güzergahta yaklaşık 2 kilometrelik bir konvoy oluştu. 
     TIR şoförleri, kararın yalnızca Gürbulak, Sarp, Türkgözü, Dilucu ve Habur sınır kapıları ile Rize ve Trabzon Limanları'nı kapsadığını, bunun haksızlık olduğunu savundular. 
     TIR şoförlerinden Tamer Yeşilyurt, uygulamadan gümrük kapısında haberdar olduklarını ifade ederek, ''Yüklemeyi eski tonaj uygulamasına göre yaptık. Kararın uygulamaya konulduğunu gümrükte öğrendik. Karar uyarınca burada yükümüzün bir kısmını indirmemiz mümkün değil. Yetkililerden soruna çözüm getirmelerini istiyoruz. Aksi halde eylemimiz devam edecek'' diye konuştu. 
     Eylem nedeniyle Sarp Sınır Kapısı'nın her iki yanında çok sayıda aracın biriktiği gözlendi. 
     
</TEXT>
</DOC>
