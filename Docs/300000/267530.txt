<DOC>
<DOCNO> 267530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun14.html </URL>
<DATE> 2004/08/30/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Fransız bakandan 'rehineleri bırakın' çağrısı 
</HEADLINE>
<TEXT>

     Fransa Dışişleri Bakanı Michel Barnier, Irak'ta Fransız gazetecileri kaçıranlara, rehineleri serbest bırakma çağrısında bulundu. 
     Mısır'ın başkenti Kahire'de basın toplantısı düzenleyen Barnier, Dışişleri Bakanlığı Genel Sekreteri Büyükelçi Jean-Pierre Lafon'un kaçırılan gazetecilerle ilgili olarak Irak'taki Fransa Büyükelçiliği'nin girişimlerini daha da etkinleştirmek amacıyla Bağdat'a gideceğini kaydetti. 
     Barnier, Lafon'dan bu sabahtan itibaren Bağdat'ta olmasını istediğini, Lafon'un yanında birçok üst düzey memurun da bulunacağını söyledi. 
     Fransız gazeteciler Georges Malbrunot ve Christian Chesnot, Fransa'daki devlet okullarında dini simgeleri yasaklayan kanunun bu akşama kadar feshedilmesini isteyen dinci bir grup tarafından kaçırılmıştı. 
     Barnier, AB dönem başkanı Hollanda'ya bugün yapacağı resmi ziyaretini, iki Fransız gazetecinin kaçırılması nedeniyle erteleyerek Mısır'a gitmişti. 
     
</TEXT>
</DOC>
