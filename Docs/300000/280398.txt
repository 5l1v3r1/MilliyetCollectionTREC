<DOC>
<DOCNO> 280398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo10.html </URL>
<DATE> 2004/10/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fenerbahçe ile Gaziantepspor ligde yarın 37. randevuda... 
</HEADLINE>
<TEXT>

     Fenerbahçe ile Gaziantepspor, yarın yapacakları maçla birlikte Birinci Futbol Ligi'nde 37. kez karşılaşacak. 
     İki takım arasında 30 Eylül 1979 tarihinde Gaziantep'te 1-0 ev sahibi ekibin üstünlüğüyle sonuçlanan maçla başlayan rekabette geride kalan maçlarda galibiyet sayısında sarı-lacivertli ekibin 21-8 üstünlüğü bulunuyor. Taraflar 7 kez de eşitliği bozamadı. 
     Fenerbahçe'nin ligde attığı toplam 75 gole, Gaziantepspor 44 golle karşılık verdi. 
     İki takım arasında ligde geçen sezon yapılan maçlarda Fenerbahçe İstanbul'da 3-1, Gaziantep'te ise 5-1'lik skorlarla galip geldi. 
     
     GAZİANTEP'TEKİ MAÇLAR 
     Fenerbahçe ile Gaziantepspor, yarın yapacakları lig maçıyla birlikte Gaziantep'te 18. kez karşı karşıya gelecek. 
     Gaziantep'te yapılan toplam 17 lig maçında, ev sahibi ekip 7, Fenerbahçe ise 5 galibiyet elde ederken, taraflar 5 kez de eşitliği bozamadı. 
     Gaziantep'te kırmızı-siyahlılar 30, sarı-lacivertliler ise 27 gol attı. 
     Bu arada, iki takım arasında 1993-94 sezonunda Gaziantep'te yapılması gereken maç, ev sahibi ekibin cezası nedeniyle Mersin'de oynanmış ve Fenerbahçe 2-0 galip gelmişti. 
     
     GAZİANTEPSPOR 7 MAÇTIR KAZANAMIYOR 
     Ev sahibi ekip, Fenerbahçe karşısında lig maçlarında yaklaşık 3.5 yıldır galibiyet alamıyor. 
     Gaziantepspor, 10 Kasım 2000 tarihinde kendi evinde 2-1 kazandığı maçın ardından, 21 Nisan 2001'den itibaren sarı-lacivertli rakibiyle yaptığı son 7 maçta galip gelemezken, bu süre içinde 6 yenilgi, 1 beraberlik alabildi. 
     
     GOL REKORU 2 TAKIMDA 
     47. sezonunu geçiren Birinci Futbol Ligi'nde şimdiye dek bir maçta en fazla gol Fenerbahçe ile Gaziantepspor'un oynadıkları bir karşılaşmada filelere gitti. 
     İki takım arasında 1991-92 sezonunda, 16 Mayıs 1992 tarihinde İstanbul'da yapılan maçı sarı-lacivertli ekip 8-4 kazanırken, filelere giden toplam 12 gol, Birinci Futbol Ligi'nde şimdiye dek bir maçta atılan en fazla gol olarak tarihe geçti. 
     
</TEXT>
</DOC>
