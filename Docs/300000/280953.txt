<DOC>
<DOCNO> 280953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun10.html </URL>
<DATE> 2004/10/17/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sunday Times El Kaide, 'teritoryal ordu'ya sızdı 
</HEADLINE>
<TEXT>

     İngiltere'de yayımlanan The Sunday Times gazetesi, El Kaide'nin İngiltere'de görev yapan ''teritoryal ordu''ya sızmayı başardığını öne sürdü. 
     Sivillerden oluşan ve savaş zamanında yardımına başvurulacak bir tür yedek güç olarak eğitilen ''teritoryal ordu''ya en az beş El Kaide militanının sızdığını ve eğitim gördüğünü iddia eden gazete, ''böylece teröristler askeri üslere, bombalara, tehlikeli atıklara gereğinden fazla yakınlaşmış oldu'' ifadesini kullandı. 
     Savunma Bakanlığı'nın El Kaide militanlarının orduya sızma girişiminde bulunduklarını doğruladığına işaret eden gazete, bakanlığın bu kişilerin güvenlik kontrollerinden sonra orduya alınmadıklarını savunduğunu kaydetti. 
     Ellerindeki bilgilerin ise durumun tersini ispatladığını öne süren gazete, teröristlerin üslere kadar girmeyi başardıklarına inanıldığını savundu. 
     İngiltere çapında 329 ayrı merkezde eğitim gören ''teritoryal ordu''nun 41 bin mensubu bulunuyor. 102 bin askerden oluşan güçlü İngiliz ordusuna büyük destek veren ''teritoryal ordu''nu her mensubunun, üslerin her yerine giremeyeceğini savunan askeri uzmanlar da üslere sızan El Kaide mensuplarının, ancak basit silahlarla yapılan eğitimlere katılmış olabilecekleri tahmininde bulunuyor. 
     
</TEXT>
</DOC>
