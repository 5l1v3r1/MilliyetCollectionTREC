<DOC>
<DOCNO> 282809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/dunya/axdun01.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Gerginlik yok 
</HEADLINE>
<TEXT>


17 Aralık'taki AB zirvesi yaklaşırken, Ankara'da Yunan medyasının Türkiye'yi 'saldırgan ülke' gibi göstermek istediği yorumu yapılıyor 

ANKARA Milliyet 


Dışişleri Bakanlığı, Türk savaş uçakları ile sahil güvenlik botlarının uluslararası hukuka uygun olağan faaliyetlerinin, Yunan basınında, Ege'de bir gerginlik varmış gibi takdim edilmesini doğru bulmadığını bildirdi. Ankara'daki diplomatik kaynaklar da, Türkiye'ye müzakere tarihi verilmesinin beklendiği 17 Aralık tarihinin yaklaştığını vurgulayarak, Yunan basınına yansıyan haberlerin zamanlamasına dikkat çektiler. 
Dışişleri'nden dün yapılan açıklamada, son dönemde Yunan basınında, Türk savaş uçaklarının Ege'de Yunan hava sahasını, Türk sahil güvenlik botlarının ise Kardak kayalıkları civarında Yunan karasularını ihlal ettiğine ilişkin haberler çıktığı hatırlatıldı. 

Ege'deki faaliyet olağan 
Türk askeri uçak ve gemilerinin, Türk karasuları ve ulusal hava sahası ile Ege'nin uluslararası suları ve uluslararası hava sahasında mutat eğitim faaliyetlerini icra ettiğine dikkat çekilen açıklamada, bu bağlamda "olağandışı bir faaliyette bulunulmadığı" vurgulandı. 
Yunan basınındaki haberleri yorumlayan Ankara'daki diplomatik kaynaklar, Türkiye'nin AB üyeliği konusundaki kilidi açacak olan 17 Aralık tarihinin yaklaştığına dikkat çektiler. Yunan basınının, bu tür tahrik edici yayınlarının Türkiye'yi Avrupa'daki karar verici ülkeler nezdinde "uluslararası kuralları ihlal eden, saldırgan bir ülke" olarak göstermeyi hedefleyebileceği yorumunu yapan kaynaklar, Yunanistan yönetiminin de bu tür haberlere göz yumduğuna dikkat çektiler. 

Dışişleri İlişkiler önemli 
Dışişleri ise dünkü açıklamasında, Türkiye'nin Yunanistan ile ilişkilerine büyük önem atfettiğini de ifade ederek, "Ege'de güven ortamının tesis ve idamesi amacıyla bu ilişkilerin ortak çıkar ve birlikte çalışma anlayışı içinde daha da geliştirilmesi için samimi bir çaba gösterildiğini" kaydetti. 


</TEXT>
</DOC>
