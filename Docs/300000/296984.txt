<DOC>
<DOCNO> 296984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sondun06.html </URL>
<DATE> 2004/12/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İngiltere büyük bir "kuş gribi" salgınına hazırlanıyor... 
</HEADLINE>
<TEXT>

     İngiltere'nin büyük bir ''kuş gribi'' salgınına hazırlandığı, hastalığa karşı uygulanacak ''acil durum planlarının'' Sağlık Bakanlığı tarafından yapılmaya başlandığı açıklandı. 
     The Observer gazetesi, bu planların içinde sinema, tiyatro ve okulların kapatılması, gripten ölenlerle temas halinde bulunanların karantinaya alınması, hastanelerdeki rutin ameliyat ve diğer operasyonların iptal edilip, grip mücadelesine daha çok personel ve yatak ayrılması gibi acil önlemler bulunduğunu bildirdi. 
     Sağlık Bakanlığı içinde koruyucu ilaçların kimlere ve hangi zamanlama içinde kullandırılacağına dair çalışmaların da yapıldığını belirten Observer, bakanlığın stoklarında yeterince anti-viral ilaç bulunmadığını, bu stokların tamamlanması için çalışmaların sürdüğünü yazdı. 
     Bu ilaçların kullanımında sağlık çalışanlarına öncelik verileceğini belirten Observer, hamileliğinin son dönemindeki anne adaylarına da öncelik tanınacağını kaydetti. 
     Observer grip virüsünün son derece hızlı yayılabildiğine dikkat çekerek, İngiltere'de en son 1968 yılında büyük bir salgın olduğunu ve bu sırada yetişkin nüfusun yüzde 8'inin virüsten etkilendiğini hatırlattı. Gazete, 1968 yılındaki salgında 40 bin kişinin grip nedeniyle öldüğüne işaret etti. 
     Gazete, yeni virüs tipinin daha dirençli olabileceği ve daha çok can alabileceği uyarısında da bulundu. 
     
</TEXT>
</DOC>
