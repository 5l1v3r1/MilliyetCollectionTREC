<DOC>
<DOCNO> 295869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko28.html </URL>
<DATE> 2004/12/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Türkşeker'de 16.1 trilyon liralık yolsuzluk... 
</HEADLINE>
<TEXT>

     Kırşehir Şeker Fabrikası'nın yapımı sırasında müteahhide 16.1 trilyon lira fazla ödeme yapıldığı belirlendi. 
     TBMM KİT Komisyonu, bugünkü rakamlarla 40 trilyon liraya denk geldiği belirtilen Kırşehir Şeker Fabrikası'nın inşaatı sırasında yapılan fazla ödeme, yolsuzluk ve usulsüzlüklerle ilgili, Başbakanlık Teftiş Kurulu ile Bayındırlık ve İskan Bakanlığı müfettişlerince soruşturma açılmasını istedi. 
     TBMM KİT Komisyonu'na sunulan Türkiye Şeker Fabrikaları'nın TÜRKŞEKER 2002 yılı hesaplarına ilişkin Yüksek Denetleme Kurulu YDK raporuna göre, Kırşehir Şeker Fabrikası'nın inşaat işleri, yüzde 44.45 indirimle, 3 trilyon 55 milyar lira ihale bedeli üzerinden 9 Kasım 1999 tarihinde yapılan sözleşme ile Oba İnşaat firmasına verildi. İşin bitiş tarihi, 15 Eylül 2001 olarak belirlendi. 10 Nisan 2001'de, iş artışları sonucu, ihaleye esas keşif bedelinin yüzde 40 arttığı tespit edilirken, bu durumun sözleşmenin feshini gerektirdiğine dikkat çekildi. Rapora göre, müteahhidin talebi üzerine, ilave yüzde 40 üzerinde kalan tamamlanmamış inşaat işlerinin ve yeni ilave işlerin de aynı fiyat ve koşullarda söz konusu müteahhide yaptırılması konusunda 2001 yılı Mayıs ayında TÜRKŞEKER Yönetim Kurulu karar aldı. Müteahhit firma ile yeni protokol yapılarak 15 Aralık 2001'e kadar süre verildi. 
     Ancak protokolde natamam işler belirtilmekle birlikte mali portrenin değerlendirilmemesi nedeniyle kalan işlerin ödenek ihtiyacının gerçekçi olarak tespit edilmediği kaydedilen YDK raporuna göre, 28 Aralık 2001'de düzenlenen kesin hak ediş raporunda, firmanın 10.8 trilyon lira alacağının doğduğu ortaya çıktı. Söz konusu alacak, 2001 3150 sayılı Bakanlar Kurulu Kararnamesi'ne dayanarak ödenirken, 24 Haziran 2002'de DPT'ye bilgilendirme yazısı yazıldı. 
     
     DPT, 1 YIL SONRA OLUMSUZ GÖRÜŞ BİLDİRDİ 
     DPT ise 16 Haziran 2003'te, söz konusu bakanlar kurulu kararnamesine göre yapılan ödemenin uygun görülmediğine, dolayısıyla ödeneksiz harcama yapıldığı yolunda görüş bildirdi. 
     YDK raporunda, ihaleye konu işlerde ortaya çıkan iş artışları nedeniyle proje revizyonuna gidilmemesinin gerçek ödenek ihtiyacının tespit edilmemesine yol açtığına dikkat çekildi. Projenin başlangıcında zemin etütleri eksik yapılırken, klas tespitlerinin sağlıklı yapılmadığı kaydedildi. İşletme binasının dış cephe kaplamasının değiştirilmesinin 685 milyar lira ek maliyet getirdiğine de dikkat çekildi. 
     
     TÜRKŞEKER MÜFETTİŞLERİNİN TESPİTLERİ 
     TBMM KİT Komisyonu'na sunulan bilgiye göre, TÜRKŞEKER Teftiş Kurulu Başkanlığı'nın Kırşehir Şeker Fabrikası'nın inşaat işleri ile ilgili yaptığı inceleme sonucunda, toprak çamur havuzları ünitesinin tamamen granit-kaya olması gereken zemininin sadece yüzde 50'sinin çok sert kaya olduğu ve TÜRKŞEKER'in 2 trilyon 57 milyar 14 milyon lira zarara uğratıldığı belirlendi. 
     Müfettiş raporunda, 2001 yılında, ödenek olmamasına karşın, OBA İnşaat firmasına 12 trilyon 817.3 milyar lira ödeme yapıldığı, bu konudaki şikayetlerin dönemin TÜRKŞEKER Genel Müdürü tarafından dikkate alınmadığı kaydedildi. 
     
     16.1 TRİLYON LİRALIK ZARAR İÇİN UYARI VE KINAMA CEZASI 
     Konuya ilişkin inceleme dosyası ve müfettiş raporu Sanayi ve Ticaret Bakanlığı'na gönderilirken, bakanlık müfettişlerince düzenlenen teftiş raporunda, çamur havuzu ile ilgili 2.1 trilyon liralık zararın zemin klas tutanaklarını düzenleyen personel ve müteahhitten tahsil edilmesi yönünde dava açılması, bu amaçla suç duyurusunda bulunulması istendi. TÜRKŞEKER, bu amaçla ilgili şahıslar aleyhine dava açtı. 
     Bakanlık müfettişlerinin raporunda ayrıca, ödeneksiz harcama konusunda sorumluluğu bulunanlar hakkında ''uyarma cezası'' talep edilirken, düzenlenen ön hazırlık raporu nedeniyle zamanın genel müdürü ve genel müdür yardımcısına ''kınama cezası '' verildiği kaydedildi. 
     
     BİLİRKİŞİ HEYETİNİN TESPİTLERİ 
     KİT Komisyonu'na verilen bilgiye göre, TÜRKŞEKER, Kırşehir Şeker Fabrikası'nın inşaat işlerinin proje ve ihale aşamasından itibaren incelenmesi için Ankara Bayındırlık İl Müdürlüğü'nde görev yapan mühendislerden oluşan bilirkişi heyeti görevlendirdi. 
     Bu heyetin inceleme ve değerlendirmeleri sonucunda, ''müteahhide toplam olarak 16 trilyon 128.6 milyar lira fazla ödeme yapıldığı, müteahhide verilen bazı ilave işlerle ilgili proje ve keşif özetlerinin bulunmadığı, ana fabrika, kazan dairesi, türbin dairesi, ikinci şeker ambarı çatı ve dış cephe kaplamaları daha pahalı imalatlarla değiştirilerek ilave maliyet getirildiği'' belirtildi. 
     
     ZAMAN AŞIMI SÜRESİ 23 AĞUSTOS 2005'TE DOLUYOR 
     TBMM KİT Komisyonu'nda TÜRKŞEKER'in 2002 yılı hesapları görüşülürken bilgi veren Genel Müdür Mehmet Azmi Aksu, müteahhide fazladan ödendiği belirlenen 16.1 trilyon liralık paranın bugünkü değerinin 40 trilyon lira olduğunu açıkladı. Aksu, söz konusu paranın ilgililerden tahsil edilebilmesi açısından zaman aşımı süresinin 23 Ağustos 2005'te dolacağına işaret etti. 
     AK Parti Amasya Milletvekili Hamza Albayrak da konuyla ilgili görüşlerini açıklarken, ''Kırşehir Şeker Fabrikası'nın tipik bir yolsuzluk abidesi '' olduğunu söyledi. 
     Dönemin genel müdürünün şimdi Sanayi ve Ticaret Bakanlığı'nda müsteşar yardımcısı, genel müdür yardımcısının ise Şeker Kurulu üyesi olduğuna işaret eden Albayrak, şöyle konuştu 
     ''Bu işlemler yapılırken, teftiş engellenmiş. Tam Yüce Divan'lık bir işlem. Her şeyin delili, dosyası var... Bakanlık ne yapıyor... Yürekler acısı bir manzara.. Yolsuzluğa usulsüzlüğe bulaşmış bir kişiyi kimsenin bağrına basmaya hakkı yoktur. Hırsızın, yolsuzun naslı, sahibi olmaz. Süre aşımına olanak vermeden gereği yapılmalı.'' KİT Komisyonu, söz konusu tespitler nedeniyle TÜRKŞEKER'in 2002 yılı hesaplarını ibra etmedi. 
     TÜRKŞEKER verilerine göre, 2000 2001 kampanya döneminde 14 gün deneme üretimi yapılan Kırşehir Şeker Fabrikası'nda, 2000 2001 döneminde bin 750 ton, 2001 2002 döneminde 19 bin 800 ton, 2002 2003 döneminde 48 bin ton, 2003 2004 döneminde de 45 bin 110 ton şeker üretildi. Fabrikada, 450 civarında personel istihdam ediliyor. 
     
</TEXT>
</DOC>
