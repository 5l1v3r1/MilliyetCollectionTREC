<DOC>
<DOCNO> 257629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy03.html </URL>
<DATE> 2004/07/23/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
CHP Gençlik Kolları, Sarıgül ve Derviş'i karşılarına aldı 
</HEADLINE>
<TEXT>

     CHP Gençliği, İstanbul Milletvekili Kemal Derviş ile aktif siyasi yaşamına CHP Gençlik Kolları'nda başlayan Şişli Belediye Başkanı Mustafa Sarıgül'e cephe aldı. CHP Gençlik Kolları Başkanı Yalçınkaya, Sarıgül'ü "yedek genel başkan", Derviş'i "sanal medya kahramanı" olarak nitelendirirken, CHP gençliğinin partiye zarar veren her davranışın karşısına "yumruk gibi" dikileceğini söyledi. 
     Partideki gelişmeleri bir süredir uzaktan takip eden CHP Gençlik Kolları suskunluğunu bozdu. Partiye yönelik eleştirilere sert bir yanıt veren CHP Gençlik Kolları Başkanı ve Parti Meclisi PM üyesi Ayhan Yalçınkaya, isim vermeden İstanbul Milletvekili Kemal Derviş ile Şişli Belediye Başkanı Mustafa Sarıgül'ü eleştirdi. 
     
     "VATANA NE KADAR SADIKLAR " 
     Yalçınkaya, son günlerde yaşanan tartışmaları "ibret verici" olarak değerlendirirken, "Şahsi çıkarları uğruna partisini, ideolojisini, kimliğini, halkın iradesini kiralığa çıkaran milletvekillerinin yarın öbür gün şartlar değiştiğinde vatana ne kadar sadık kalacakları meçhuldür" dedi. Açıklama ve davranışların, siyasete ve siyasetçiye olan güvensizliği körüklediğini vurgulayan Yalçınkaya, CHP'den ayrılarak AKP'ye katılan Atilla Başoğlu ve Necdet Budak hakkında da "CHP li olmanın onurunu taşıyamayan bu milletvekillerinin CHP'nin kendilerine sağladığı koltuklardan da istifa etmeleri gerekmektedir" dedi. 
     
     "AMERİKAN GEMİLERİ YANAŞAMAZ" 
     Son günlerde CHP'ye yönelik karalama kampanyalarının "bir takım siyasetçiler eliyle" şiddetini arttırdığını ileri süren Yalçınkaya, şöyle devam etti 
     "Üzülerek görmekteyiz ki, CHP'li bazı siyaset adamlarının davranış ve açıklamaları da bu saldırılara yardımcı olmaktadır. İstifa eden vekiller yurt dışı icazetleri ile CHP Genel başkanlığına aday olduğunu söyleyenler, Recep Tayyip Erdoğan'ı ayakta alkışlayan sözde CHP lilerin partimize katkı yapmaya çalıştıklarını söylemek mümkün değildir. Burası Ulusal Kurtuluş Mücadelesini yaratanların, Kuvvayi Milliyecilerin, devrimcilerin, emekçilerin Gazi Mustafa Kemal Atatürk'ün partisidir. Bu partinin limanı çok geniştir. Bu limana her gemi yanaşabilir. Ama CHP'nin genel başkanlığına demir atmak, asla ve asla Amerikan bandıralı gemilerin harcı da değildir, haddi de değildir. Hiçbir egemen güç odağından, hiçbir emperyalist devletten, icazet almadan Kurtuluş Mücadelesini halkıyla, kadrolarıyla yaratan CHP bundan sonra da icazet anlayışı içinde siyaset yapmayacaktır." 
     
     "GENÇLİK YUMRUK GİBİ KARŞILARINA DİKİLECEK" 
     İsim vermeden Anadolu gezilerini sürdüren Şişli Belediye Başkanı Mustafa Sarıgül ve İstanbul Milletvekili Kemal Derviş'i de eleştiren Yalçınkaya, "Daha ortada bir kurultay yok iken meydanlara inip yedek genel başkan olduğunu haykıranlar, türban ve Kemalizm konusunda parti ile düşünce ayrılığına girerek kendisine suni taban oluşturmaya çalışan sanal medya kahramanları, şu gerçeği bilmelidirler 
     CHP nin örgütü, gençlik kolları partiye zarar veren her davranışın karşısında bir yumruk gibi dikilecektir" dedi. 
     
     KİMSENİN TOPU TÜFEĞİ DEĞİLİZ 
     Yalçınkaya, parti içi yarışmaların demokrasinin gereği ve faydalı olduğunu belirtirken, gençlik kollarının "kimsenin topu tüfeği" olamayacağını vurguladı. Yalçınkaya, "Ancak, 'Parti içi mücadele yapıyorum' diyerek parti dışında partiyi yaralayanlar bilmelidirler ki Gençlik Kollarımız bu partinin Kemalist, devrimci, anti emperyalist, laik, ulusal çizgisinden saptırılma girişimlerinin daima karşısında olacaktır. Bu Mustafa Kemal Atatürk'ün vasiyetinin bizlere yüklediği bir sorumluluktur" görüşünü savundu. 
     
</TEXT>
</DOC>
