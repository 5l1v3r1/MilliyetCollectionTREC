<DOC>
<DOCNO> 255993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sonyas05.html </URL>
<DATE> 2004/07/16/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Trafikte hız körlüğü'ne dikkat 
</HEADLINE>
<TEXT>

     Yüksek hız nedeniyle sürücülerin görüş açısının düşmesi anlamına gelen ''hız körlüğü'' yüzünden meydana gelen trafik kazalarında her yıl çok sayıda kişinin öldüğü bildirildi. 
     Selçuk Üniversitesi Kazaları Araştırma Önleme ve Uygulama Merkezi Başkanı Prof. Dr. Ömer Halis Tombaklar, tatil sezonunda şehirlerarası trafik yoğunluğunun fazla olduğunu, bu yüzden sürücülerin dikkatli olması gerektiğini söyledi. 
     Türkiye'de 2002 yılının temmuz ayında yaklaşık 33 bin 800 trafik kazasının meydana geldiğini belirten Tombaklar, 2003 yılı temmuzunda ise bu rakamın tüm uyarılara karşın 34 bin 600'e ulaştığını anlattı. 
     Aynı şekilde 2002 yılı ağustos ayında yaklaşık 34 bin 600 trafik kazası olduğunu dile getiren Tombaklar, geçen yılın aynı döneminde ise trafik kazası sayısının yaklaşık 36 bine yükseldiğini bildirdi. 
     Tombaklar, bu kazalarda toplam bin 236 kişinin öldüğünü, ölümlü trafik kazalarının önemli bölümünün ise yüksek hızdan kaynaklandığını ifade ederek, şöyle devam etti 
     ''Hız körlüğü, artan hız sonucunda sürücünün görüş açısının düşerek, çevresini tam olarak algılayamaması anlamına geliyor. Yani yüksek hızda sürücü tüm olayları çok geç farkediyor. Saatte 35 kilometre hızla giden bir otomobil sürücüsünün görüş açısı 104 derece iken, hız 130'a çıktığında görüş açısı 30'a kadar düşüyor. Görüş açısı hız arttıkça kademeli olarak düşüyor. Bu da yolculuğu güvensiz kılıyor.'' Ayrıca, 80 kilometre hızla bile giden bir otomobilde bulunanların, 30 kilometre hızla gidene oranla ölme riskinin 20 kat daha fazla olduğunu vurgulayan Tombaklar, ''Her yıl çok sayıda kişi sadece hız körlüğü yüzünden hayatını kaybetmektedir. Hız körlüğü etkisi altındaki bir sürücü hızını yaklaşık 30 kilometre daha az algılar'' dedi. 
     Tombaklar, tatilcilerin yola çıktığı bu dönemde sürücülerin ''hız körlüğü'' riski ile karşı karşıya kalmaması için karayollarında saatteki hızın 90 kilometreyi geçmemesi gerektiğini belirterek, ''Gidilecek yere bir saat erken ya da geç varmanın bir anlamı yok'' diye konuştu. 
     
</TEXT>
</DOC>
