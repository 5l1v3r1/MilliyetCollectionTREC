<DOC>
<DOCNO> 296010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur39.html </URL>
<DATE> 2004/12/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Senatoryum Hastanesi personelinde "verem" şüphesi... 
</HEADLINE>
<TEXT>

     Atatürk Göğüs Hastalıkları Sanatoryum Hastanesi Başhekimi Doç. Dr. Bahar Kurt, hastane personeline yapılan yıllık taramalarda 1 personelde verem mikrobuna rastladıklarını, şüpheli vaka olarak görülen, ancak taramaları pozitif çıkmayan 4 personeli de risklere karşı tedavi altına aldıklarını bildirdi. 
     Kurt, A.A muhabirine yaptığı açıklamada, hastane personelinin, solunum yoluyla bulaşan hastalıklar açısından büyük bir risk altında olduğunu söyledi. 
     Görevlerinin, çalışanların bu risklerden korunması olduğunu belirten Kurt, bu nedenle 2000 yılından bu yana hastane personelini yıllık taramadan geçirdiklerini ve her personelin dosyasının tutulduğunu ifade etti. 
     Kurt, yıllık taramalar sonucunda, 2002 yılı Aralık ayında, tüberküloz verem laboratuvarında çalışan Zübeyde Gökdemir adlı personelin şüpheli vaka olarak tedavi altına alındığını ve tedavisinin tamamlandığını bildirdi. 
     Bunun ardından yine laboratuvarda çalışan İsmet Balcı'nın kendi şikayeti üzerine tekrar testlerden geçirildiğini söyleyen Kurt, bu kişiye 31 Ağustos 2004'te yapılan taramada hastalığa rastlandığını ve tedavi altına alındığını kaydetti. 
     
     ''KREŞTEKİ ÇOCUKLAR DA TARAMADAN GEÇTİ'' 
     Biri şüpheli, biri hasta iki vakanın ardından 15 kişinin çalıştığı laboratuvardaki tüm personeli tekrar taramadan geçirdiklerini belirten Kurt, yapılan radyolojik taramalarda şüpheli görülen ancak hastalığı pozitif olmayan 2 personelin daha şüpheli vaka olarak tedavi alında alındığını belirtti. 
     Temizlik şirketinde çalışan bir kızdan da şüphelenildiğini, risk altında olduğu için tedaviye başlandığını bildiren Kurt, ''Tedaviye alınan kişilerden şu anda yalnızca birinde mikroba rastlandı. Şüpheli diğer vakalar herhangi bir riske karşı tedaviye alındı'' dedi. 
     Kurt, hastane personelinin çocuklarının hizmet aldığı hastane kreşinde çalışan bir öğretmende de şüpheli durum görüldüğünü belirterek, ''Laboratuvar riskli bir bölge ama kreşte hiç bir risk yok. Verem mikrobu, otobüste, dolmuşta her yerde alınabilir'' dedi. Kreşteki öğrencilerin taramasının yapıldığını, sonuçların bu hafta sonu belli olacağını kaydeden Kurt, herhangi bir durum olması halinde çocukların da korumaya alınacağını bildirdi. 
     
     ÖNLEMLER 
     Tüberkülozun çalışanlara bulaşmaması için alınacak 4 önlem bulunduğunu vurgulayan Bahar Kurt, bunlardan birinin ''ultraviyole UV lambası'' olduğunu, bu lambanın direkt tüberküloz mikrobunu öldürdüğünü ve riskli yerlerde 24 saat açık olması gerektiğini kaydetti. Kurt, hastanenin her yerinde bu lambanın kullanıldığını bildirdi. 
     Bir diğer önlemin, tüberküloz maskesi denilen özel bir maskeyle çalışmak olduğunu belirten Kurt, bu maskelerin de 15 veya 30 günlük kullanma süresiyle poliklinik ve laboratuvarda çalışan personele verildiğini vurguladı. 
     Çalışanların testler sırasında mikrobu almamaları için ''emniyet kabini'' içinde çalışmaları gerektiğini anlatan Kurt, ''Emniyet kabinimizin problemi vardı. Daha ucuz olsun diye bir kabin aldık. Teknisyen grubumuz bunda çalışmak istemedi, bir de açık alanda çalışma alışkanlığı var'' dedi. 
     Çalışanların mikroptan korunması için bir diğer önlemin de havalandırma olduğunu söyleyen Kurt, yeniden düzenlenen laboratuvara inşaat sırasında havalandırma borularının yapıldığını, ancak havalandırma borusunun tek başına yeterli olmadığını dile getirdi. Kurt, ''Havayı dışarı atmak için motor da gerekiyor. Motorlar ödenek yetersizliği nedeniyle alınamamıştı. O öyle kaldı. Yani laboratuvarın normal havalandırması şu anda çalışmıyor. Hava kanalları olduğu için para gelir gelmez motor montajı yapılacak'' diye konuştu. 
     
     ENFEKSİYON KOMİTESİ TOPLANDI 
     Kurt, şüpheli vakaların tespitinin ardından hastane enfeksiyon komitesini topladıklarını söyleyerek, ''Acaba bizim bir hatamız var mı diye tekrar gözden geçirdik. Eksikliklerimizi saptadık. Komitenin önerileri doğrultusunda eksikliklerimizi giderme çalışmalarına başladık'' dedi. 
     Verem mikrobunu saptamak için kullanılan ''santrifüj'' cihazında bir sorun olabileceği ihtimaline karşı cihazın yenisini satın aldıklarını, yeni emniyet kabini siparişi verdiklerini anlatan Kurt, bu cihazların teslimatının yakında yapılacağını bildirdi. 
     Bahar Kurt, hastane diğer bölümlerinde çalışan personelin de risk altında olduğunu, onlar için de önlemler kapsamında, maske dağıtımı, UV lambası ve yıllık taramalar yapıldığını kaydetti. 
     Başhekim Kurt, ''laboratuvarda önlem alınmadığı için personelin hasta olduğu'' yönünde iddialar bulunduğunu anımsatarak, personelde ortaya çıkan rahatsızlıklarla ilgili hastane yönetiminin ''ihmalkarlığı veya vurdumduymazlığı bulunduğu'' yönündeki eleştirileri kabul etmediklerini ifade etti. 
     Kurt, 1985-1998 yılları arasında hastanede, 9 hemşire, 3 doktor, 4 hizmetli, 2 memur olmak üzere 18 kişinin hastalığa yakalandığının bildirildiğini kaydetti. 
     
</TEXT>
</DOC>
