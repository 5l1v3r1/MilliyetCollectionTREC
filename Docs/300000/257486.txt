<DOC>
<DOCNO> 257486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/dunya/dun03.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, göçmen alırken ırk ayrımı yapacak 
</HEADLINE>
<TEXT>


BURÇUN İMİR Kudüs DHA 


İsrail Parlamentosu, dün mevcut göç yasasının koşullarını daraltan bir kanun tasarısını oy çoğunluğuyla kabul etti. Arap ve İşçi Partisi milletvekilleri tarafından "ırkçı" olmakla eleştirilen tasarı, 28 aleyhte oya karşı 58 oyla kabul edildi. Tasarı kanunlaşırsa, eski Sovyet Bloku ülkelerinden İsrail'e gelerek Yahudilerle evlenen kişilerin ebeveynlerinin ülkeye göç etmesine izin verilmeyecek, ülkeye göç eden Etiyopya Yahudilerinin akrabaları da, kendileriyle birlikte ülkeye girmezse vatandaşlık hakkı alamayacak. Tasarıya gerekçe olarak, İsrail'e gelen gayri - Yahudilerin İsrail devletine ve Yahudiliğe yeterince bağlı olmaması gösteriliyor. Sol eğilimli Meretz-Yahad Partisi milletvekili Roman Bronfman, "Tasarının kanunlaşması halinde İsrail için utanç verici bir durum olacağını belirtti. Bronfman, kanun ile ailelerin birleşmesine izin verilmeyeceğini ve İsrail'deki çok sayıda çok dinli evlilik yapmış vatandaşın cezalandırılmış olacağını kaydetti. 


</TEXT>
</DOC>
