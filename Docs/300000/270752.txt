<DOC>
<DOCNO> 270752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur18.html </URL>
<DATE> 2004/09/10/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Ev sahiplerinin uyuduğunu sanmış... 
</HEADLINE>
<TEXT>

     Fatih'te, içeridekilerin uyuduğunu zannederek gece saatlerinde bir daireye giren hırsız, ev sahiplerince yakalandı. 
     AA muhabirinin aldığı bilgiye göre, gece saatlerinde, 2 arkadaşı ile Şehremini Kerpiçhane Sokak'ta bulunan bir binanın önüne gelen F.D. 15 , 2. kattaki dairenin sahiplerinin uyuduğunu zannederek içeri girmeye karar verdi. 
     Arkadaşları dışarıda gözcülük yaptığı sırada binanın giriş katındaki işyerinin tabelalarına tırmanarak dairenin camını açan F.D, daha sonra içeri girdi. 
     Bu sırada evde bulunan bir kadın, F.D'yi görerek diğer odalardaki yakınlarını çağırdı. Panikleyen ve kaçamayan F.D, ev sahiplerince kısa sürede yakalandı. 
     F.D, olay yerine çağrılan polis ekiplerince gözaltına alındı. 
     F.D'nin eve girdiği sırada gözcülük yapan 2 kişi ise arkadaşlarının yakalandığını anlayınca kaçtı. 
     Polis ekipleri, olay sonrası yaptıkları çalışmada, binanın önündeki sokakta bulunan bir kişi ile başka bir genci, durumlarından şüphelenerek gözaltına aldı. Polis merkezine götürülen bu gençlerin olayla ilgilerinin bulunmadığını söyledikleri öğrenildi. 
     ''Olay sırasında lambalarının kapalı olduğunu ancak uyumadıklarını'' söyleyen ev sahipleri, ''F.D'nin herhangi bir eşyayı çalamadığını ve kendilerini görünce ne yapacağını şaşırdığını'' anlattılar. 
     
</TEXT>
</DOC>
