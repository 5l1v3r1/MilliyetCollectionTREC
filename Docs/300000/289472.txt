<DOC>
<DOCNO> 289472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sondun21.html </URL>
<DATE> 2004/11/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Lüksemburg'dan destek ''Müzakereler 2005'in ilk yarısında başlamalı'' 
</HEADLINE>
<TEXT>

     Başbakan Recep Tayyip Erdoğan, ''17 Aralık'ta AB ülkelerinin de bir sınavdan geçeceklerini'' söyledi. 
     Erdoğan, Lüksemburg Başbakanı Jean-Claude Juncker ile görüşmesinden sonra düzenlenen ortak basın toplantısında, Juncker ile görüşmesinin faydalı ve verimli olduğunu belirterek, karşılıklı görüş alışverişinde bulunduklarını kaydetti. 
     Özellikle 17 Aralık ve 17 Aralık sonrasına yönelik kanaatlerinin ne derece olumlu olduğunu gördüklerini belirten ve çok daha önemli bir döneme girildiğini ifade eden Erdoğan, şunları söyledi 
     ''17 Aralık'ta verilecek olan müzakere sürecine yönelik karar ve 2005 içerisinde başlayacak olan müzakere döneminin ilk 6 ayı Lüksemburg'un dönem başkanlığına rastlıyor. Bu vesileyle görüşmemiz anlamlı. Türkiye-AB ilişkilerini, Türkiye'nin Yunanistan ve Kıbrıs ile ilgili durumunu müzakere ettik, görüştük. Bunun yanında önümüzdeki sürece yönelik olarak da gerek Türkiye'nin beklentileri gerek AB üyesi ülkelerin beklentileri üzerinde görüş alışverişinde bulunduk. 
     Burada Türkiye açısından önemli olan şu Türkiye özellikle 6 Ekim raporuna yönelik olarak, Kopenhag siyasi kriterlerinin yerine getirmenin huzuru içerisinde. Biz görevimizi yerine getirdik. 17 Aralık'ta AB üyesi ülkeler de bir sınavdan geçeceklerdir. Bu sınavı da başarıyla vereceklerdir diye düşünüyorum.'' Erdoğan, Juncker'in de ifade ettiği gibi 2005 içerisinde, tam üyelikle sonuçlanacak bir müzakere sürecinin başlayacağını, ancak bunun ne kadar süreceğinin belli olmadığını belirterek, önemli olanın sürecin tam üyelikle sonuçlanması olduğunu kaydetti. 
     ''Biz özel muamele istemiyoruz, böyle bir beklentimiz yok. Bizden önceki ülkelere ne yapıldıysa bizim beklentimiz budur. Biz de bunu istiyoruz'' diyen Erdoğan, Türkiye'ye adil davranılmasını istediğini söyledi. 
     AB küresel bir güç olacaksa bunun için medeniyetler uzlaşmasının gerektiğini belirten Erdoğan, bunun adresinin AB olduğunu ve bu uzlaşmanın Türkiye'nin buraya katılımıyla gerçekleşeceğini söyledi. 
     17 Aralık'ta müzakere sürecinin başlatılmasıyla ilgili kararın verileceğine işaret eden Erdoğan, bundan sonra başlayacak süreçte AB'nin gerçekten medeniyetler uzlaşmasının adresi olup olmadığının belli olacağını ifade etti. 
     ''Temennim odur ki Türkiye iç politikada siyaset malzemesi yapmadan değerlendirilir'' diyen Erdoğan, bu tür bir değerlendirmenin Türkiye ile ilgili ülkeler arasındaki ilişkileri çok daha anlamlı ve zengin hale getireceğini söyledi. 
     
     LÜKSEMBURG BAŞBAKANI 

     Juncker de 17 Aralık'ta Türkiye'ye müzakere tarihinin verileceğine inandığını belirterek, ''Lüksemburg olarak, müzakerelerin 2005 yılının ilk 6 ayı içerisinde başlamasını arzulamaktayız'' dedi. 
     ''İmtiyazlı ortaklık gibi bir çözümün söz konusu olamayacağını, bunun ayrımcılık anlamına geleceğini'' belirten Juncker, tam üyelik sürecinin 10-13 yıl alabileceğini söyledi. Bu dönemde Avrupa kamuoyunda Türkiye hakkındaki önyargıların da giderilmiş olabileceğini belirten Juncker, ''Nihai hedefimiz Türkiye'nin tam üyeliğidir'' diye konuştu. 
     Türkiye'nin çok büyük ilerlemeler kaydettiğini belirten Juncker, müzakereler sürecinde de bu ilerlemelerin devam edeceğini, önemli olanın müzakere sürecinin kesintiye uğramaması olduğunu söyledi. 
     Başbakan Erdoğan, basın toplantısında, ''17 Aralık'ta müzakere süreci başlamaması halinde Türkiye üyelik müracaatını geri çekecek mi'' sorusu üzerine de şunları kaydetti 
     ''Tek bir şart vardı, Kopenhag kriterlerinin yerine getirilmesiydi. Biz bunların hepsini yerine getirdik. Masa üzerinde artık gerekçe kalmamıştır. Türkiye ev ödevini yapmıştır. Bundan sonra AB ülkeleri sınavdan geçecektir.'' Başbakan Erdoğan, ''17 Aralık'a kadar Güney Kıbrıs'ı tanıyacak mısınız Adadan askerlerinizi çekecek misiniz'' sorusuna da şu cevabı verdi 
     ''17 Aralık tarihine kadar gündemimizde böyle bir konu yoktur. Müzarekelerin başlamasını bekliyoruz. Annan planı çerçevesinde, Batılı dostlarımızla birlikte üzerimize düşen görevi yerine getirdik. Adada yapılan referandumun neticesi de ortadadır. Biz 'evet' dedik, onlar 'hayır' dedi. Bu soruların Güney Kıbrıslı muhataplara sorulması gerekir.'' Lüksemburg Başbakanı Juncker de bir soru üzerine, Türkiye hakkında referandum düzenlenmesini olumsuz bulduğunu ifade etti ve ''Türkiye'ye imtiyazlı ortaklık verilmesi saygısızlık olur'' dedi. 
     

     
</TEXT>
</DOC>
