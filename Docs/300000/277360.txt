<DOC>
<DOCNO> 277360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/yasam/yas08.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
SAĞLIK HATTI 
</HEADLINE>
<TEXT>



Kuş gribine 11. kurban 

DIŞ HABERLER SERVİSİ 
Güneydoğu Asya'yı yaklaşık bir yıldır pençesine alan kuş gribi, Tayland'da bir can daha aldı. Böylece bu ülkede kuş gribinden ölenlerin sayısı 11'e yükseldi. Tayland Sağlık Bakanlığı'nın açıklamasında, kurbanın küçük bir çocuk olduğu belirtilerek, virüsün ikinci kez görülmesinin ardından ölenlerin sayısının 3'e çıktığı, bir yıllık bilançonun da 11 ölü olduğu kaydedildi. Çeşitli Güneydoğu Asya ülkelerinde Aralık 2003'ten itibaren baş gösteren ve milyonlarca kümes hayvanını telef eden virüs, Vietnam'da da 19 kişinin ölümüne neden olmuştu. 

Tıp Nobeli ABD'lilere 

DIŞ HABERLER SERVİSİ 
2004 Nobel Tıp Ödülü, ABD'li araştırmacılar Richard Axel ile Linda B. Buck'a verildi. İsveç'in Karolinska Üniversitesi Hastanesi, ABD'li 2 bilim insanının, koku alma duyusuna ilişkin çalışmaları ile ödüle layık görüldüğünü açıkladı. Axel ile Buck'un, kokunun nasıl tanınıp hatırlandığını ortaya çıkaran çalışmaları ve sinir sistemine ait önemli bir geni bulmaları sonucu ödülü kazandıkları belirtildi. Bugüne kadar, 10 bin farklı kokunun nasıl yeniden tanınıp hatırlandığı ortaya çıkarılamamıştı. Columbia Üniversitesi Howard Hughes Tıp Enstitüsü'nden Axel 58 ile Seattle'daki Fred Hutchinson Kanser Araştırma Merkezi'nden Buck 57 , bu bilinmeyeni keşfederek 1.38 milyon dolarlık yaklaşık 2 trilyon 70 milyar lira Nobel Tıp Ödülü'ne hak kazandı. 

Sürekli sutyen, kanserojen 

DIŞ HABERLER SERVİSİ 
Göğüs kanserinin en önemli nedenlerinden birinin aralıksız takılan sutyen olduğu belirtildi. New York'ta bulunan Ulusal Sağlık ve Uzun Yaşam Kaynağı Merkezi, 4700 kadın üzerinde yaptığı araştırmada, aralıksız sutyen takan kadınların, göğüs kanserinin en sık görüldüğü kesimi oluşturduğunu ortaya çıkardı. Sutyen kullanmayan kadınlarda kanser oranının çok düşük olduğunu belirleyen uzmanlar, kadınları günde 12 saatten fazla sutyen takmamaları konusunda uyardı. Doktor Beverly Smith, düzenli masajın göğüslere kan akışını artıracağını, böylece sutyenlerin göğüs üzerindeki olumsuz etkisinin azalacağını söyledi. 

İnternette sağlığa dikkat 

DIŞ HABERLER SERVİSİ 
İnternetteki bazı sağlık sitelerinin insanları yanlış tedavi yöntemlerine yönelttiği öne sürüldü. İngiltere'deki Derby Üniversitesi'nden Dr. Neil Coulson, birçok kişinin doktor yerine internetteki sağlık siteleri aracılığıyla teşhis ve tedavi yolunu tercih ettiğini açıkladı. Bu yöntemle hastaların durumlarının daha kötü olabileceğini vurgulayan Coulson, şunları söyledi "Sağlık sitelerinin birçoğunu dernekler, yardım kuruluşları ve profesyonel kuruluşlar hazırlayıp yönetiyor. Ancak bireylerin hazırladığı siteler büyük hatalar içeriyor." 


</TEXT>
</DOC>
