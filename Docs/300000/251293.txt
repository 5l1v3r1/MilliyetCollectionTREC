<DOC>
<DOCNO> 251293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonyas05.html </URL>
<DATE> 2004/06/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Kalp hastaları sıcak havalarda dikkat 
</HEADLINE>
<TEXT>

     Osmangazi Üniversitesi OGÜ Tıp Fakültesi Kardiyoloji Anabilim Dalı Öğretim Üyesi Doç. Dr. Bülent Görenek, aşırı sıcak hava ve nemin, sessiz durumda olan kalp yetmezliğini tetiklediğini söyledi. 
     Görenek, yaz aylarında nefes darlığı ve kalp yetmezliği nedeniyle hastaneye yatan hastalarda artış yaşandığını belirterek, özellikle sıvı alımının istenilen oranda dengelenemediği hastalarda kalp rahatsızlığına ilave olarak böbrek sorunlarının da ortaya çıktığını kaydetti. 
     Yaz aylarında kalp yetmezliğinin yanında koroner arter hastalarında da artış yaşandığına dikkati çeken Görenek, şöyle konuştu 
     ''Yaz aylarında beyin kanaması ve kalp krizi vakalarına daha çok rastlanıyor. Aşırı sıcak hava ve nem sessiz durumda olan kalp yetmezliği hastalığını tetikler. Kalp damarlarında daralma olan kişilerde aşırı sıcak hava ve nem, kalbin iş yükünü artırıp ölüme kadar giden istenmeyen durumlara neden olabiliyor. Sıcak havanın direk etkisi ile buna bağlı olarak yaşanan stres kalp krizlerinin önemli nedenidir.'' 
     
     SICAK HAVANIN TANSİYON HASTALARINA ETKİSİ... 

     Aşırı sıcak havanın yüksek tansiyon hastalarının tedavisini olumsuz yönde etkilediğini anlatan Görenek, bu kişilerde tansiyonun ilaçla normal seviyelerde tutulduğunu, ancak aşırı sıcakların ani tansiyon yükselmelerine neden olduğundan dolayı tehlike yarattığını bildirdi. 
     Kalp hastalarının sıcak havaların neden olduğu bitkinlik ve moral bozukluğu durumları nedeniyle diyetlerini bozduklarına ve tedavilerini aksattıklarına rastlandığını belirten Doç. Dr. Görenek, ''Yaşlı, kalp veya tansiyon rahatsızlığı bulunan kişiler, gündüz saatlerinde mecbur kalmadıkça açık alanlarda bulunmamalı, perhiz ve ilaçlarını düzenli kullanmaya özen göstermelidir'' diye konuştu. 
     
</TEXT>
</DOC>
