<DOC>
<DOCNO> 251284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sontur23.html </URL>
<DATE> 2004/06/27/ </DATE>
<TIME> 21.21 </TIME>
<AUTHOR>  </AUTHOR>
<HEADLINE>
Bush'un Sezer ve Erdoğan'la görüşmesi... 
</HEADLINE>
<TEXT>

     ABD Başkanı George W. Bush, Türkiye temaslarında, Kıbrıs konusunda gösterilen ''olağanüstü yaratıcı'' çaba için Türk tarafına teşekkür etti, Irak'ın toprak bütünlüğünün korunması kararlılığını vurguladı ve terör örgütü PKK tehdidini bitirmek için Irak hükümetiyle birlikte çalıştıklarını ifade etti. 
     Bush ayrıca, Irak'ta kaçırılan 3 Türk konusunda dayanışmasını dile getirdi ve ''Korkunç bir olay'' dedi. Bush, Irak'ta yaşananların, ''nasıl bir düşmanla savaşıldığını'' ortaya koyduğunu kaydetti. 
     ABD Başkanı, Irak'ın toprak bütünlüğünün korunmasının ABD için ''kritik önemde'' olduğunu da ifade etti. 
     Amerikan yönetiminin üst düzey bir yetkilisi, Başkan Bush'un bugün Cumhurbaşkanı Ahmet Necdet Sezer ve Başbakan Recep Tayyip Erdoğan ile görüşmelerini değerlendirirken, ''Çok iyi görüşmeler oldu'' dedi. 
     Yetkili, ABD Başkanı Bush'un, Kıbrıs'ta çözüm yönünde gösterdiği ''olağanüstü yaratıcı çabalar'' için Türkiye'ye teşekkür ettiğini söyledi. Başkan Bush, görüşmelerinde, Kıbrıslı Türklerin artık daha fazla izole edilmemesi ve bu gerçeğin başkaları tarafından da tanınması gerektiğini belirtti. Bush, Kıbrıs'ta çözüm yönünde çabalarına bütün taraflarla çalışarak devam edeceğini de ifade etti. 
     Görüşmelerde Türk yetkililerin, PKK'nın Irak'taki faaliyetleri konusunda rahatsızlıklarını ve bu konuda ne kadar ciddi olduklarını ortaya koyduğunu belirten Amerikalı yetkili, ABD'nin de yeni adı KONRA-GEL olan PKK terörüyle, Irak'ın da desteğiyle gerektiği gibi başa çıkacağını kaydetti. 
     Ancak aynı yetkili, PKK'ya karşı ne zaman eyleme geçileceği sorusuna yanıt vermedi. Amerikalı yetkili, ''ABD, PKK'nın terörist bir örgüt olduğunu açıkça ifade etti. Bu tehdidi bitirmek için Irak hükümetiyle birlikte çalışıyoruz. Biz bu tehdidi çok ciddiye alıyoruz. Türk liderler de bu konuda çok sert ve açık'' dedi. 
     Irak'ta 30 Haziran'da egemenliğin devredilmesinin ardından PKK ile mücadele konusunda bir soruya karşılık Amerikalı yetkili, ''Iraklılar da çözümün bir parçası olmalıdır. Eğer ortak amaç Türkiye'ye karşı terörü yenmekse Irak bunun için iyi bir ortak olacaktır'' dedi. 
     Amerikalı yetkili, ABD Başkanı Bush'un, Irak'ta kaçırılan 3 Türk konusunda dayanışmasını dile getirdiğini de söyledi ve ''Başkan Bush, Irak'ta yaşanan bu dönemin, nasıl bir düşmanla savaştığımızı ortaya koyduğunu belirtti ve uluslararası toplumun bu düşmanı yenmek için birleşmesinin önemli olduğunu vurguladı'' dedi. 
     Bu konunun, Bush'un hem Başbakan Erdoğan hem de Cumhurbaşkanı Sezer ile görüşmesinde ele alındığı kaydedildi. 
     Öte yandan Amerikalı yetkili, Erdoğan ve Dışişleri Bakanı ve Başbakan Yardımcısı Abdullah Gül'ün, ''geçmişte Irak konusunda yaşanan gel- gitlere rağmen, Türkiye'nin Irak'taki çıkarlarının ABD ile paralel ve tutarlı olduğu mesajını verdiğini'' belirtti. 
     Amerikalı yetkili, Türkiye'nin de demokratik, istikrarlı, azınlık haklarına saygılı bir Irak istediğini kaydetti. Irak'ın toprak bütünlüğü konusunun da görüşmelerde tartışıldığını anlatan yetkili, bu konuda Türkiye'nin endişelerini dile getirdiğini, Bush'un da, ''Irak'ın toprak bütünlüğü bizim için kritik önemde'' mesajını verdiğini söyledi. 
     Bush'un Türkiye'deki görüşmelerinde, büyük Ortadoğu projesinin de ele alındığı belirtildi. 
     Amerikalı yetkili, Türkiye'nin ''Müslüman nüfusu olan, başarılı bir laik, demokratik ülke'' olduğunu ve İslam ile demokrasinin bir arada olabileceğini gösteren bir örnek teşkil ettiğini kaydetti. 
     Yetkili, Ortadoğu'da reform ihtiyacı konusunda Türkiye ve ABD'nin aynı vizyonu paylaştığını da belirtti. 
     Başkan Bush'un dini liderlerle görüşmesine de değinen yetkili, bu görüşmenin amacının, laik, Müslüman bir toplumda azınlıkların katkılarının tanınmasının önemini vurgulamak olduğunu söyledi. Yetkili, ''Bu, hepimizin istediği hoşgörülü gelecek arayışının bir parçası'' dedi. 
     
</TEXT>
</DOC>
