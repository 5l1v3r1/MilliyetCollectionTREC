<DOC>
<DOCNO> 294616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/ekonomi/eko02.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon beklenen gibi 
</HEADLINE>
<TEXT>


Kasımda tüketici fiyatları yüzde 1.54 ile beklentiler doğrultusunda arttı. TEFE'de ise aylık artış yüzde 0.75 ile tahminlerin altında kaldı. Yıllık enflasyon TÜFE'de yüzde 9.79, TEFE'de yüzde 14.4 çıktı 

EKONOMİ SERVİSİ 

Ekimde yüksek çıkarak piyasaları şaşırtan enflasyon, tüketici fiyatlarında TÜFE beklendiği gibi gelirken toptan eşya fiyatlarında TEFE beklentilerin de altında kaldı. Kasım enflasyonu aylık bazda TÜFE'de yüzde 1.54, TEFE'de yüzde 0.75 çıkarken yıllık enflasyon TÜFE'de yüzde 9.79, TEFE'de yüzde 14.40 oldu. 
Devlet İstatistik Enstitüsü kasım enflasyon verilerini açıkladı. Merkez Bankası'nın beklenti anketlerinde yüzde 1.5 tahmin edilen kasım ayı TEFE ve TÜFE oranları, TÜFE'de yüzde 1.54 ile tuttu. TEFE ise yüzde 0.75 ile tahminlerden daha iyi geldi. Aylık TÜFE'de artışa neden olan en önemli alt harcama kalemi gıda oldu. Gıdada aylık fiyat artışları yüzde 1.9 gelirken TÜFE'ye puan bazında 0.6 yükseltici yönde etki yaptı. 

Otomobil etkisi 
TÜFE'nin 0.2 puanı giyim, 0.3'er puanı ulaştırma ve konut, 0.1 puanı da ev eşyası grubundaki artışlardan kaynaklandı. Enflasyon konutta aylık yüzde 1.2, yıllık yüzde 15, ulaştırmada aylık yüzde 3.1, yıllık yüzde 16.5 çıktı. Merkez Bankası'nın her fırsatta uyardığı kira harcamalarının aylık yüzde 1.45, yıllık yüzde 19.7 çıkması hizmet sektörü fiyatlarındaki katılığın sürdüğünü gösterdi. Otomobillerde ÖTV oranlarının artırılması da özel ulaşım araçlarının fiyatını ortalama yüzde 7.1 yükseltti. Bu da ulaştırma sektöründe enflasyonu körükleyen unsur oldu. 
Aylık yüzde 0.75, yıllık yüzde 14.4 çıkan TEFE'de ise beklentilerin altında çıkan enflasyonun nedenleri imalat, tarım ve madencilik sektörleri oldu. İmalat sektöründe fiyatlar aylık yüzde 0.4, yıllık yüzde 15.7 arttı. Puan bazında 0.75'lik enflasyonun 0.4 puanı imalat sektöründeki fiyat artışlarından kaynaklandı. Tarımın TEFE'ye etkisi 0.3 puan, madencilik sektörünün ise 0.1 puan olarak açıklandı. 

Domates şampiyon 
Kasımda zam şampiyonu domates yüzde 72 oldu. Domatesi aylık yüzde 26.9 fiyat artışıyla dolma biber, yüzde 21.7 ile sivri biber, yüzde 9.8 ile palto, yüzde 8.1 ile manto izledi. Fiyatı yüzde 7.2 artan otomobil ise fiyatı en fazla artanlar listesinde altıncı sırada yer aldı. Özel sektör imalat sanayinde çekirdek enflasyon ise kasımda yüzde 0.2 geldi. Piyasalarda olumlu karşılanan bu oran yıllık bazda ise yüzde 11.4 ile TEFE'nin altında kaldı. 
Mevsimsel düzeltmeyle birlikte TÜFE'nin yüzde 1 civarında çıktığına işaret eden uzmanlar en son bu düzeyi ağustosta gördüğünü hatırlatarak oranların düşük olmadığına dikkat çekti. 

TÜFE yüzde 2.91 olursa yıl sonu hedefi tutacak Merkez Bankası'nın yüzde 12'lik yıl sonu TÜFE hedefinin tutması için aralıkta fiyat artışlarının yüzde 2.91'in altında gelmesi gerekiyor. Bu rakamın altında geleceği tahmin edilen TÜFE hedefinin tutmasına kesin gözüyle bakılıyor. 
Öte yandan hükümetin 2005 programında yüzde 10 gerçekleşme tahmini koyduğu TÜFE hedefinin tutması için de aralıkta fiyat artışlarının yüzde 1.07 ya da daha düşük çıkması gerekiyor. 2005 hükümet programında yüzde 13.5 olarak tahmin edilen 2004 sonu TEFE'nin tutması için de aralık enflasyonunun yüzde 0.17 düşmesi gerekiyor. 


</TEXT>
</DOC>
