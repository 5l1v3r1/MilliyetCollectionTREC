<DOC>
<DOCNO> 288458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/ekonomi/eko02.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Babacan bakkal oldu, YTL dersi verdi 
</HEADLINE>
<TEXT>


Devlet Bakanı Ali Babacan ve Milli Eğitim Bakanı Hüseyin Çelik, ilköğretim öğrencileriyle 'bakkalcılık' oynayarak YTL'yi tanıttı. Babacan YTL'yi anlatırken Çelik, "Sözlüde gibi hissetme" diye şaka yaptı 

ANKARA Milliyet 

Devlet Bakanı Ali Babacan ile Milli Eğitim Bakanı Hüseyin Çelik, Yeni Türk Lirası YTL tanıtım kampanyası çerçevesinde Anıttepe İlköğretim Okulu'nda öğrencilerle bir araya geldi. Babacan ve Çelik, öğrencilere hesapların karışmaması için YTL'yi örnek alışverişlerle anlattı. Alışveriş sırasında öğrencilerle para sayan Babacan, "2005 boyunca etiketlerde hem TL, hem YTL olacak. Kanunen yazılması şart. İki fiyatı yazmayan mağazaları uyarın" dedi. 

'Kantinci işi çözmüş' 
Tanıtım öncesinde 20 dakika Babacan'ı bekleyen Çelik, bu sırada öğrencilerle sohbet etti. Öğrencilere "Milletvekili olmak ister misiniz " diye soran Çelik, "Partiden atılabiliriz. Halkın gözünden düşmek çok kolay. Halk bize kızabilir. En iyisi asker olmak" yanıtını aldı. Çelik'in, "Gazeteci olmak ister misiniz " sorusuna ise öğrenciler, "Hep dayak yiyorlar. Polislerden cop yiyorlar" karşılığını verdiler. 
Çelik, YTL'nin anlatıldığı 5 - A sınıfında Babacan'ın kim olduğu sorusuna "Turizm Bakanı" yanıtını alınca şaşırdı. YTL'yi maket paralarla anlatan Babacan, "1 Ocak 2005'ten itibaren tüm fiyatlardan 6 sıfır atacağız. Hayatımız kolaylaşacak. Çarpma ve bölmeyi daha kolay yapacağız" dedi. 
Babacan'ın tahtada TL'nin nasıl YTL'ye çevrileceğini örneklerle anlattığı sırada öğretmen masasında oturan Çelik, "Kendini sözlüye kalkmış gibi hissetme" diye espri yaptı. Öğretmen masasının üzerine süt, su, gazoz, toz şeker, makarna ve çikolata koyan Çelik ve Babacan, öğrencilerle alışveriş yaptı. Çelik, bir öğrenciyle yaptığı alışverişte hesapları karıştırınca Babacan, "Akşam kasa tutmaz aman dikkat" dedi. 
Çelik ve Babacan, ders sonunda öğrencilere kumbara ve maket para hediye etti. Okul kantinine de uğrayan Babacan, maket YTL'lerin kaç TL olduğunu sordu. Doğru yanıtlar alan Babacan, "Kantinciler işi çözmüş" diye konuştu. 


</TEXT>
</DOC>
