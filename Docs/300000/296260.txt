<DOC>
<DOCNO> 296260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/soneko49.html </URL>
<DATE> 2004/12/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
THY hisseleri yüzde 18.29 değer kaybetti... 
</HEADLINE>
<TEXT>

     Türk Hava Yolları THY hisseleri günlük bazda yüzde 18.29 oranında değer yitirdi. 
     THY hisseleri bu orandaki düşüşle günün en fazla değer yitiren kağıdı oldu. 
     THY hisselerinin sırası, 26 Kasım 2004 tarihli ikinci seansta gerçekleşen işlemler sonucu oluşan baz fiyatla bugün 1. seansta işleme açıldı. Hisselerin 26 Kasım günkü kapanışta 8 bin 200 lira olan fiyatı ilk seans sonunda yüzde 10.37 oranındaki kayıpla 7 bin 350 liraya, 2. seans sonunda da yüzde 8.84 oranındaki kayıpla 6 bin 700 liraya geriledi. Hisse senetlerindeki günlük kayıp ise yüzde 18.29 ve 1,500 lira olarak gerçekleşti. 
     THY'nin 1-3 Aralık tarihleri arasında 'halka arz edilen 40 trilyon 250 milyar lira nominal değerli A Grubu nama yazılı hisse senetlerinin yatırımcı grubu bazında belirlenen halka arz fiyatlarından, İş Yatırım Menkul Değerler A.Ş aracılığı ile satışı Toptan Satışlar Pazarı'nda dün yapıldı. Hisse senetlerinin 26 Kasım'dan bu yana kapalı olan sırası da bugün tekrar işleme açıldı. 
     
</TEXT>
</DOC>
