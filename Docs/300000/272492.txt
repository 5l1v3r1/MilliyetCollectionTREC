<DOC>
<DOCNO> 272492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/ekonomi/eko01.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir dava Anayasa Mahkemesi'ne 3 günde ulaşır mı 
</HEADLINE>
<TEXT>


MURAT SABUNCU 

Çarşamba akşamı Conrad Oteli. Karşımda Ulaştırma Bakanı Binali Yıldırım, aklımda Fenerbahçe'nin maçı var. Konuyu da oradan açıyorum zaten Hangi takımı destekliyorsunuz 'Galatasaray' diye cevaplıyor. 'Başbakan'a rağmen mi ' diye espri yapıp gülüşüyoruz. Gülüş o gülüş. Bir grup gazeteci arkadaşımızla katıldığımız yemek esprilerle ve bol kahkahalı geçiyor. Aslında Bakan Yıldırım'ın cephesinde son birkaç ayda 'pek komik' şeyler yaşanmadı. Hızlandırılmış tren kazasıyla başlayan, ardından iki trenin çarpışmasıyla süren demiryolu facialarının üzüntüsü ve h l kazaların tam olarak aydınlanamamış olması sıkıntı yaratıyor. 
Yemeğe oturduğumuz saatlerde TCDD Genel Müdürü'nün görevden alınmasına ilişkin kararnamenin Bakan'ın imzasından çıktığını öğreniyoruz. Başbakan'ın ve Cumhurbaşkanı'nın imzasının ardından Genel Müdür gidecek. Yıldırım, 'TCDD'ye iki atama yapmıştım. Genel müdürü ben getirdim. Kazaların ardından başlayan yargı süreci devam ediyor. Genel Müdür Karaman için soruşturma izninin verilmesi yönündeki talep konusu da inceleniyor. Bu sürecin sonunda izin vermeyi düşünüyoruz ancak spekülasyonların demiryollarına daha fazla zarar vermemesi ve yargıyı rahatlatmak amacıyla süreci öne aldık' diye konuşuyor. 
Bu noktada soruyorum 'Sizce geç kalmadınız mı '. 'Çok geç kalmadık' diye itiraz ediyor. 'Peki atadığınız genel müdürü görevden aldınız, ya siz ' diye soruyorum. Biraz sinirlenerek cevap veriyor 'Bu konunun çok polemiği yapıldı. Artık konuşmak istemiyorum. Biz o günlerde de bugün de bu olaydan canı yanmış insanlarımızın acısını nasıl dindiririz diye çabaladık, çabalıyoruz.' 
Yani Bakan Yıldırım istifayı konuşmak istemiyor, istifa etmiyor. Bakan Yıldırım hakkında bir kaç kişisel gözlememi aktarıp satırbaşlarıyla sohbetten bir özet vermek istiyorum. Yemek boyu karşı karşıya oturduğumuz Yıldırım'ın en dikkatimi çeken yönü parmağındaki yüzüktü. Sol elinin parmağındaki yüzük sanırım altındı, oldukça kalındı, yüzüğün ucu kare şeklindeydi ve ufak taşlarla süslenmişti. AKP içinde yüzüğü dikkatimi çeken bir diğer bakan da İçişleri Bakanı Abdülkadir Aksu. O da küçük parmağına gümüş ilginç bir yüzük takar. Bakan Yıldırım genelde sakin, esprili ve dokunarak konuşmayı seven bir insan. Neyse gelelim satırbaşlarına... 

YARGI KİME HIZLI, KİME YAVAŞ Bakan Yıldırım Pamukova'daki tren kazasının ardından hazırlanan raporların hukuk sürecinde çok konuşulacağını ve tartışılacağını dile getirdi. Pamukova Cumhuriyet Savcılığı'nın soruşturmasına konu olan rapor konusunda da ciddi itirazlar bulunduğunu anlattı. Yıldırım, Türkiye'deki kaza değerlendirme, sisteminin dünyada olmadığını anlattı. '8'de 4 kusur diye bir değerlendirme dünyada yok. Bu bize özgü. Sanki karayollarında olmuş gibi, araç trafik kazası gibi değerlendiriyorlar. Sonra size bir şey söyleyeyim. Hem hızlandırılmış tren kazasında hem de ikinci kazada yolla ilgili raporu aynı bilirkişi hazırladı. Birinde yol hatasına 8'de 4, birinde 8'de 2 verdi. Yol aynı yol, bakım aynı bakım. Nasıl oluyor bu ' 
Yıldırım'ın yargıyla ilgili bir başka itirazı ise kısmen kendi alanına giren bir başka konudaydı. Telsim'in satış sürecinin Telekom'u etkileyip etkilemeyeceğini tartışırken Bakan ilginç bir tespitte bulundu 'Telsim'in satış sürecinin uzaması ihtimali büyük. Çünkü davalar var. Bakın Uzanlar'ın davalarıyla ilgili bir şey söyleyeyim. Bir yerel mahkemeye satış için itirazda bulunuyorlar. Tahsilat yasasıyla ilgili itiraz ediyorlar. 5020 sayılı yasa . O yerel mahkeme bunu Anayasa Mahkemesi'ne kaç günde yolluyor biliyor musunuz 3 günde. Daha ne diyeyim size.' Bakan konuyu biraz daha açmamız konusundaki ısrarlarımızı kabul etmiyor. 

ÖNCE TELEKOM, SONRA TELSİM Ulaştırma Bakanı Binali Yıldırım, Türk Telekom'un özelleştirmesiyle ilgili olarak, "Hedefimiz yıl sonu, maksimum Mart'a kadar bu işi öyle ya da böyle sonuçlandırmak" diye konuştu. Yıldırım toplantıya katılan gazetecilere yüzde 51'lik bölüm için satış fiyatı tahmini yaptırdı. 4 milyar dolarla 6 milyar dolar arasında tahminler yapılınca 'Satış sırasında fiyat az diye yazmayasınız diye bunu yaptım' diye espri yaptı. Yıldırım, kendisi fiyat tahmini yapmadı ama bir ara 'İki elin parmaklarını geçmez' dedi. Yıldırım'a göre Türk Telekom için daha çok yerliler hareketli, Telsim için ise yabancılar. Ancak ikisinin aynı süreçte satışa çıkarılmasının işi zorlaştıracağını düşünüyor. 
Tasarruf Mevduatı Sigorta Fonu TMSF kontrolündeki Telsim'in durumu itibariyle yüzde 100 satışa hazır hale geldiğinin söylenemeyeceğini ve sorunlarının çözülmekte olduğunu belirten Yıldırım, eski sahiplerinin hukuki girişimlerini sürdürdüklerini hatırlattı. Yıldırım, "Türk Telekom'un satış işlemi, Telsim'den biraz daha ileride. Benim öngörüme göre Türk Telekom sonuçlandıktan sonra Telsim hazır hale gelir'' dedi. Ancak biliyorum ki TMSF de Telsim'i en kısa zamanda elinden çıkarmak için çalışıyor. 

KÖYLÜNÜN TARİFESİ BELLİ Bakan Yıldırım, Türk Telekom'un yeni tarifesinin indirim değil zam getirdiğini söylememiz üzerine enteresan bir tespitte bulundu 'Konuyu inceledim, indirim yapmışlar ama bunların tarifesini anlamak için 15 günlük kurs almak lazım.'' Bakanın yine ilginç bir yaklaşımı ise 'telefonu koklayan kesim' olarak değerlendirdiği, başta köylerde yaşayanlar olmak üzere, özellikle dışardan aramalar için telefon bulunduran 6 milyon kişi içindi. "Bu insanlar nereden bilsinler hangi hata geçireceklerini diye düşünüp hemen en uygun hata geçirin'' talimatı verdiğini anlattı. 
Yıldırım, Türk Telekom'un bu operasyon nedeniyle yılda 150 milyon dolar zarar ettiğini ancak bunu yapmasalar tekelin kaldırılmasının ardından kaybın daha da büyük olabileceğini hesapladıklarını anlattı. 


</TEXT>
</DOC>
