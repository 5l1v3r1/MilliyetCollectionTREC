<DOC>
<DOCNO> 273926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko03.html </URL>
<DATE> 2004/09/22/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Borsanın gözü Erdoğan'ın temaslarında... 
</HEADLINE>
<TEXT>

     Borsada yönün dün tekrar yukarı dönmesinin ardından bugün de alıcılı bir açılış beklenirken, yatırımcıların 'temkinli' bir iyimserlik içerisinde olduğu görülüyor. 
     TCK'nın komisyona geri çekilmesiyle başlayan ve ardından AB ile Erdoğan arasındaki tartışmalarla üst seviyeye tırmanan krizin etkisini en çok hisseden piyasa olan borsada toparlanma da çabuk oldu. 
     Endeks dün tekrar 21 bin seviyesinin üzerine çıkarken, bunda Baykal'ın Meclis'i olağanüstü toplantıya çağırmasının sorunun çözüleceğine yönelik beklentiyi artırmasının yanı sıra, olumlu sonuçlanan Hazine ihaleleri de etkili oldu. 
     
     Erdoğan'ın ziyareti önemli 

     Bugüne bakıldığında ise Erdoğan'ın akşam saatlerinde Brüksel'e yapacağı ziyaret ve yarın Verheugen ile görüşecek olması gündemin ilk maddesini oluşturuyor. Piyasa oyuncuları her ne kadar Erdoğan'ın AB ile ilişkileri tekrar yumuşatacağını düşünse de, tersi ihtimal de akılları kurcalıyor. 
     Bu nedenele 'temkinli' iyimserliğin yaşandığı piyasada, FED'in de beklentiler dahilinde faiz artışının yapmasının etkisiyle açılışta alışların gelebileceği, ancak daha sonra piyasanın dengelenebileceği düşünülüyor. 
     
     21 bin 500 denenebilir 

     Yatırım Finansman'ın güne ilişkin beklentisi şöyle 
     Kısa vadeli ortalamaların altına inerek hız kazanan düşüş eğilimi, dün yaşanan para girişi ve hacimli yükseliş ile sona erdi. Endeks yaşanan yükselişle 5 ve 21 günlük ortalamalarının üzerine çıkarken, 21 bin direncini aştı. 
     Kısa vadeli yükseliş trendinin desteğinden başlayan yükselişin 21,300 ve 21,500 dirençlerine doğru devam etmesi beklenebilir. 
     Dolar bazında endeksin grafiğine baktığımızda ise benzer bir durum görünmektedir. 1.30 sent desteğinde son bulan düşüş eğiliminin ardından yaşanan yükselişle 1.34 sent seviyesi kırılarak 1.40 sent direncine yönelme yaşandı. Bugün bu seviyenin üzerine çıkılması ve tutunma sağlanmasıyla, 1.44 sente doğru yükseliş sürebilir. 

     
</TEXT>
</DOC>
