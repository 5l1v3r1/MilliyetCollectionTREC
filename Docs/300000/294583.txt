<DOC>
<DOCNO> 294583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur54.html </URL>
<DATE> 2004/12/03/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
2 yaşındaki bebek cenazesinin kaldırılmasında ihmal iddiası... 
</HEADLINE>
<TEXT>

     İstanbul Büyükşehir Belediyesi, ''2 aylık bebeğin cenazesinin kaldırılması konusunda Mezarlıklar Müdürlüğü'nün ihmali olduğu, bebeğin sahipsiz kaldığı'' iddiasının doğru olmadığını bildirdi. 
     Büyükşehir Belediyesi'nden yapılan yazılı açıklamada, bazı basın yayın organlarında yer alan ''açlıktan öldüğü iddia edilen Yağmur bebeğin cenazesinin sahipsiz kaldığı'' yönündeki haberlerin, kamuoyunu ve Büyükşehir Belediyesi çalışanlarını ''derinden üzdüğü'' belirtildi. 
     Açıklamada, Yağmur Albayrak'ın cenaze işlemlerini takip eden Abuzer Kamçı'nın 30 Kasım Salı günü saat 14.45 sıralarında Adli Tıp Kurumu'ndan aldığı gömme izin kağıdıyla Fatih Cenaze İşleri Şefliği'ne müracaat ettiği ve cenazeyi 1 Aralık Çarşamba günü öğle vakti Uşşaki Camii'nden kaldırmak istediklerini belirttiği anlatıldı. 
     Yetkililerin, Kamçı'ya, Çarşamba sabahı gömme izin kağıdını getirmesi gerektiğini ifade ettikleri belirtilen açıklamada, kendisine, cenaze aracı ve imam verileceğinin, defin işlemlerinin ücretsiz olarak yapılacağının anlatıldığı kaydedildi. 
     Açıklamada, programa alınmasına rağmen cenaze sahibinin belirtilen gün gelmediği, buna rağmen bir imamla birlikte cenaze aracının sevk edildiği bildirilerek, şöyle denildi 
     ''Mezarlıklar Müdürlüğü, duyarlı bir şekilde kesintisiz 24 saat acılı vatandaşlarımıza hizmet vermektedir. Gerek söz konusu bebek, gerekse tüm mevtalarımızın özel yaşamları, nasıl doğdukları ve öldükleri katiyetle bizi ilgilendirmez. Dolayısıyla söz konusu bebeğin sahipsiz oluşu, hizmetlerimizin önünde bir engel değildir. Müdürlüğümüzün söz konusu olayda duyarsız kalması düşünülemez.'' 
     
</TEXT>
</DOC>
