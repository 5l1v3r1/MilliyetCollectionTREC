<DOC>
<DOCNO> 280188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/ekonomi/eko04.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Al Shaya, Debenhams'ı getirecek, 100 milyon dolarlık yatırım yapacak 
</HEADLINE>
<TEXT>


Starbucks, The Body Shop gibi markaları Türkiye'ye getiren Al Shaya Group 2005'te çok katlı mağaza olan Debenhams'ı da açacak. Şirket, beş yılda 100 milyon dolarlık yatırım yapacak 

EKONOMİ SERVİSİ 

Starbucks, The Body Shop gibi markaları Türkiye'ye getiren Al Shaya Group Yönetim Kurulu Başkanı Mohammed Abdülaziz Al Shaya, Türkiye'de beş yılda 250'den fazla mağaza açmak istediklerini ve bunun için 100 milyon dolarlık daha yatırım yapacaklarını söyledi. 
Kuveyt'te 1890'da kurulan Al Shaya Group, dokuzdan fazla ülkede 600 mağazada 32 marka ile faaliyet gösteriyor. Uluslararası İstanbul Perakende Konferansı'nda konuşan Al Shaya, bugüne kadar Türkiye'de 20 milyon dolarlık yatırım yaptıklarını ve 12'nin üzerinde markayı 50'den fazla mağazada sattıklarını belirtti. 

65 mağazaya çıkacak 
Türkiye'de beş yıllık hedeflerine iki yılda ulaştıklarını kaydeden Al Shaya, "Özellikle hazır giyim, moda, kozmetik ve gıdada bu yıl sonunda Türkiye'deki mağaza sayımızı 60 - 65'e çıkarmayı planlıyoruz. 2005'te çok katlı Debenhams mağazasını açmayı planlıyoruz. Next'i de Türkiye'de açmayı planlıyoruz" dedi. Al Shaya lisans anlaşmaları da yapmak istediklerini belirtirken Linens'i örnek verdi. Linens Pazarlama Genel Müdürü Şule Zorlu ise "Distribütörlük teklifine sıcak bakıyoruz, görüşeceğiz" dedi. Zorlu da Suudi Arabistan, Romanya ve Tataristan'da mağaza açacaklarını ve yıl sonunda 9 mağaza hedeflediklerini söyledi. 


</TEXT>
</DOC>
