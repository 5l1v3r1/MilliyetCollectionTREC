<DOC>
<DOCNO> 287151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy21.html </URL>
<DATE> 2004/11/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Adalet Bakanı Çiçek "Ben tavuk eti yiyorum" 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, AB üyeliği için müzakere tarihinin alınacağı 17 Aralık'a kadar üzerlerine düşeni yapacaklarını, 18 Aralık günü keşkelerle başlayan cümleler kurmak istemediklerini söyledi. 
     Çiçek, Bakanlar Kurulu toplantısının ardından gazetecilerin sorularını yanıtladı. 
     Irak'a komşu ülkelerin yetkililerinin biraraya geleceği yer ve zamanın sorulması üzerine Çiçek, toplantının Mısır'ın Sharm El Sheik kentinde yakın bir zamanda toplanacağını belirtti. Çiçek, bu tür toplantıların zaman zaman yapıldığını, Türkiye'nin bu toplantılara önem verdiğini ve olabildiğince en aktif katkıyı sağlamaya çalıştığını kaydetti. 
     Bayram öncesi işçilere ikramiye ödenip ödenmeyeceğinin sorulması üzerine Çiçek, bunun Hazine'nin nakit imkanlarıyla alakalı olduğunu, bayram öncesinde memur maaşlarının erken ödendiğini ve 135 bin çiftçiyle ilgili ödemenin söz konusu olduğunu belirterek, işçilere ikramiye ödenmesi gibi bir durumun gündemlerinde olmadığını ifade etti. 
     
     SİVİL TOPLUM KURULUŞLARINA ÇAĞRI 
     Çiçek, Türkiye'de, 17 Aralık öncesi yapılan çalışmaların sorulması üzerine de hükümet tarafından yapılan çalışmaların yanı sıra, konuya ilgi duyan sivil toplum kuruluşlarının yaptığı ve yapacağı çalışmalar olduğunu anlattı. Hükümet olarak üzerlerine düşen sorumluluğun gereğini yerine getirmeye devam ettiklerini belirten Çiçek, ''Bu bir toplumsal mesele. Bizim çalışmalarımız tek başına yeterli olmayabilir. Onun için özellikle sivil toplum kuruluşlarının daha aktif katkı sağlamasını bekliyoruz'' dedi. En başta mesleki kuruluşların bu konuda çalışması gerektiğini anlatan Çiçek, bazı sivil toplum kuruluşlarının ellerinden geleni yaptıklarını, bu konuda henüz adım atmamış kuruluşları göreve davet etmek istediğini dile getirdi. 
     Bakanlar Kurulu toplantısında, ABD seçimlerine ilişkin yaptıkları değerlendirmenin özünün sorulması üzerine de Çiçek, yalnızca seçim sonuçlarının değerlendirildiğini belirtti. Çiçek, hükümetin böyle bir seçim sonucunu değerlendirmesinin doğal olduğunu belirterek, ABD seçimlerinin, Türkiye'nin adeta bir iç seçimi gibi yankı bulduğunu kaydetti. Türkiye ile ABD arasında çok yönlü ilişkiler ve çok önemli gelişmeler olduğunu, en başta Irak konusu nedeniyle seçimlerin hükümeti ilgilendirdiğini söyleyen Çiçek, bu çerçevede konunun her yönünü konuştuklarını söyledi. 
     
     ''BEN TAVUK ETİ YİYORUM'' 
     ''Tavuk etiyle ilgili iddialar nedeniyle vatandaşlarda şüpheler var. Vatandaşlar tavuk etini yesin mi yemesin mi '' sorusuna karşılık da Çiçek, ''Kişisel kanaat olarak söyleyeyim. Ben yiyorum. Ama konuyu ilgili bakan arkadaşlara sorarsanız daha doğru bilgi olur'' yanıtını verdi. 
     ''İlerleme Raporu açıklandıktan sonra bazı maddelere Başbakan ve siz eleştirel yaklaştınız. 17 Aralık'a kadar bu maddeleri değiştirteceğiz demiştiniz. Bu konudaki gelişmeler ne durumda '' şeklindeki soruya karşılık da şunları söyledi 
     ''Bu çalışmaları sonuna kadar sürdürmek mecburiyetindeyiz. Bu noktada her şey tamam demek yerine, biz üzerimize düşeni yapalım, ondan sonrasını 17 Aralık'ta hep beraber görürüz. Bizim eksikliğimizin olmaması gerekir. Keşke bunu da yapsaydık, şu teması da yapsaydık, şöyle bir çabayı da gösterseydik tarzında, 18 Aralık günü keşkelerle başlayan cümleler kurmak yerine biz üzerimize düşeni yapmaya çalışıyoruz.'' Çiçek, konuyla ilgili olumlu mesajlar bulunduğunu ancak konuyla ilgili sonuç için metnin ve kararın görülmesinin daha uygun olacağını kaydetti. 
     ''Seçimlerin hemen ardından ABD, Makedonya'yı adıyla tanıdı. Buna Yunanistan tepki gösterdi. Bu Türkiye'nin Balkan politikasını nasıl etkiler '' sorusu üzerine de Çiçek, Türkiye'nin Makedonya'yı Makedonya olarak tanıdığını ifade etti. Türkiye açısından problem olmadığını söyleyen Çiçek, ''Bu noktada ABD ile olaya aynı şekilde, bu noktada bakıyoruz demektir'' dedi. 
     
</TEXT>
</DOC>
