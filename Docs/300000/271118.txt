<DOC>
<DOCNO> 271118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yazar/guclu.html </URL>
<DATE> 2004/09/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Amerika'nın iki yüzü 
</HEADLINE>
<TEXT>


Eğer Amerika'yı ve Amerikalıları daha yakından tanımak istiyorsanız Michael Moore'un Fahrenheit 9 11 filmini mutlaka izlemelisiniz. 
Her türlü kötülüğü yapan da onlar. Bunları bir sır gibi saklamayıp dünya aleme gösterenler de onlar. 
Moore, zaman zaman objektiflikten uzaklaşıp muhalif parti militanı gibi eleştirinin dozunu artırsa da hayatın içinden, tarihe not düşen görüntüler, her şeyi anlatmaya yetiyor da artıyor. 
İnsanın tüylerini diken diken eden sahneler çok fazla. Moore, televizyoncu kimliğini ve Amerikan belgeselciliğini en iyi şekilde değerlendirmiş. Kullandığı görüntülerin onda birini Türkiye'de aramaya kalksanız ya bulamazsınız ya da ulaşamazsınız. İşte bu da Amerika'nın çirkin yüzünü biraz olsun aydınlatan özgür yüzü. 
Yüzyılın İtirafları da belgeselleri sevenler için müthiş bir filmdi. Birkaç ay önce gösterime girmişti. O da yine Amerika'nın çirkin yüzünü, itiraflarını ve dünyayı nasıl defalarca nükleer savaşın eşiğine getirdiğini anlatıyordu. Hem de en yetkili ağızdan. 
Filmden çıkarken, bir yandan kızıyor, bir yandan da böylesine bir açık toplum oldukları için helal olsun diyorsunuz. Artılar, eksileri götürüyor mu Cevabı zor bir soru. Yalnız şu var ki Hitler dünyanın başına bela olduğunda nasıl yalnız değilse, Bush da Irak'ta yalnız değil. Halk desteği olmadan bu kadar cüretkar olmaları zor. Binlerce karenin aktığı filmlerde birkaç karede de olsa bunu net bir şekilde görebiliyorsunuz. 
Filmin ilk gösterimi, CNN Türk'ün ev sahipliğinde gerçekleşti. Diğer televizyon kanalları, abuk sabuk dizilerle yine toplumu kış uykusuna yatırmaya hazırlanırken, onlar biraz olsun yaşadığınız dünyayı da düşünün mesajı verdiler. Ama iyi algılandığını söylemek çok zor. 
İletişim öğrencileri televizyonculuğu, gazeteciler belgeselciliği, vatandaşlar da nasıl enayi yerine konulduklarını görmek için bu filmi izlemeliler. Benim çıkardığım ders Ortaya koyduğunuz görüntüler ne kadar gerçek ve çarpıcı olursa olsun, objektifliğinizi biraz olsun yitirdiğinizde, güvenilirliliğiniz de sorgulanmaya başlanıyor. Moore'un, Bush'u köşeye sıkıştırması için militanca davranmasına hiç gerek yoktu. Derlediği görüntüler ona fazlasıyla yetiyordu. Belli ki zaman zaman duyguları aklının önüne geçmiş... 

Alemdaroğlu YÖK kavgası 6 
Cumhurbaşkanı Sezer, karar verirken herhalde hiç bu kadar güç duruma düşmemişti. YÖK kararının kendisine ulaştırılmasının üzerinden bir hafta geçti. Eğer YÖK'ün öne sürdüğü gibi basit bir operasyon olsaydı, Çankaya, bugüne kadar kararını çoktan vermişti. 
Sezer, kendi seçtiği üyeler tarafından kaynar kazanın içine atıldı. Nasıl karar alırsa alsın, tartışmalar sürüp gidecek. 
Garip olan şu ki, futbol kulübü taraftarı ya da siyasi parti militanı gibi kahve sohbeti yapmaya geldiğinde mangalda kül bırakmayanlar, hadi bakalım son 10 yılda bilim adına ne yaptınız sorusu yöneltildiğinde suspuslar. 
Cumhurbaşkanı Sezer, ilgili taraflara bu soruyu mutlaka yöneltmelidir. Sadece onlardan değil, tüm rektör ve dekanlardan da bir performans değerlendirmesi istemelidir. İstemeli ki, biraz da bu konuda kafa yorsunlar. 
Bu arada, mahkeme kararlarını uygulamıyor diye Alemdaroğlu'nun görevden alınmasını isteyenlerin, YÖK'ün de aynı tavrı sergilediği ortaya çıktığında ne yapacaklarını çok merak ediyorum. Herhalde bu işi de Çankaya'ya havale etmezler. İstifa edip gereğini yerine getirirler mi acaba .. 
Özetin özeti Kurumlara saygınlık kazandıran da, kaybettiren de içindekilerdir... 



</TEXT>
</DOC>
