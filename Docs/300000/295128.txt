<DOC>
<DOCNO> 295128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun30.html </URL>
<DATE> 2004/12/06/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
İsrail, Filistinli mahkumları serbest bırakıyor 
</HEADLINE>
<TEXT>

     İsrail Dışişleri Bakanı Silvan Şalom, Mısır'da tutuklu İsrailli Arap Azzam Azzam'ın serbest bırakılması ve karşılığında 6 Mısırlı gencin salıverilmesinin ardından yaptığı açıklamada, yakında Filistinli tutukluları da serbest bırakacaklarını söyledi. 
     Yedioth Ahronoth gazetesinin haberinde, İsrailli yetkililerin, salıverilmeler için bazı kriterler belirledikleri kaydedildi, bunun "elini kana bulamış olanların serbest bırakılmayacağı" anlamına geldiği belirtildi. 
     Öte yandan Haaretz gazetesi de İsrailli hükümet ve güvenlik kaynaklarının, 9 Ocak 2005'te yapılacak Filistin devlet başkanlığı seçimleri adaylarından Mervan Barguti'nin salıverilecek isimler arasında olduğu söylentilerini yalanladıklarını yazdı. 5 kez ömür boyu hapis cezasına çarptırılan Barguti, Ber Şeva'da İsrail cezaevinde bulunuyor. 
     İsrail ordusu ile iç güvenlik örgütü Şin Bet, salıverileceklerin isim listesini hazırladı. Serbest bırakılacak Filistinli tutuklular arasında Filistin Yasama Meclisi üyesi ve Nablus'taki El Fetih liderlerinden Hüsam Kader de bulunuyor. 
     Kader'in El Fetih'in askeri kanadına para aktarma suçlamaları ve İran'ın yanı sıra Lübnan ile ilişkileri nedeniyle cezaevinde olduğu belirtildi. 
     Batı Şeria'daki Hamas liderlerinden Şeyh Cemal el-Tawil ile İsrail Turizm Bakanı Revaham Zeevi'ye saldırdığı gerekçesiyle 7 yıl hapis cezasına çarptırılan Filistin Halk Cephesi liderlerinden Abdürrahim Maluah da serbest bırakılacak isimler arasında yer alıyor. 
     
</TEXT>
</DOC>
