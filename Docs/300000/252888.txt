<DOC>
<DOCNO> 252888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonyas10.html </URL>
<DATE> 2004/07/04/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Muş'ta Kürtçe film çekiliyor... 
</HEADLINE>
<TEXT>

     Muş'ta Kürtçe çekilen filmde, bölgedeki kızların zorla evlendirilme sorunu işleniyor. 
     Muş'un Yarpuzlu Köyü'nde çekimleri devam eden senaryo ve yönetmenliğini Remzi Maral'ın yaptığı ''Şilan'' adlı filmde, başroldeki erkek oyuncu tarlada çalışılırken keşfedilen Yılmaz Gencer adlı köylü genç oldu. 
     Batman'da sahneye çıktığı belirtilen ses sanatçısı Şilan Erçetin'in de başrolde oynadığı filmde, diğer tüm rolleri ise köyde yaşayanlar oynuyor. 
     Filmin yönetmeni Maral, yöre halkından oluşturduğu 35 kişilik ekiple çekimlerini sürdürdükleri 1.5 saatlik filmde, zorla evlendirilmek istenen kızlarının sorunlarını işlediklerini söyledi. 
     Filmin çekimlerinde çeşitli sıkıntılar yaşadığını kaydeden Maral, ''En büyük sıkıntımız oyuncu eksikliği. Filmde rol alan insanları tarlada çalışırken film setine getirdik'' diye konuştu. 
     
     KENDİNİ ROLÜNE KAPTIRINCA... 
     Filmin başrol oyuncusu Yılmaz Gencer kendini rolüne fazla kaptırınca rol arkadaşı Şilan Erçetin'i dövdü. 
     Senaryo gereği Erçetin'i dövme sahnesini 3-4 kez tekrarladıklarını, fakat başarılı olamadığını anlatan Gencer, ''Başarılı olamayınca çok üzüldüm ve rolüme konsantre oldum. Ama bu seferde Şilan'ı gerçekten dövdüm ve canını acıttım. Çok üzgünüm'' diye konuştu. 
     
</TEXT>
</DOC>
