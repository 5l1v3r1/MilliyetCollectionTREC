<DOC>
<DOCNO> 292012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko11.html </URL>
<DATE> 2004/11/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
''Cigara'' ve ''Astra'' iddialı... 
</HEADLINE>
<TEXT>

     Süleyman Tıraş AA 

''Cigara'' ve ''Astra'' markalarıyla, yüzde 100 saf Türk tütünü ile üretilen özel firma sigaraları, bayilerde satışa sunuldu. 
     Türk-İngiliz ortaklığında Mersin Organize Sanayi Bölgesi'ndeki 14 bin metrekarelik alan üzerinde kurulan European Tobacco A.Ş Mersin Sigara Fabrikası'nın Yönetim Kurulu Başkanı Mahmut Arslan, AA muhabirine yaptığı açıklamada, sadece Türk tütünü ile üretilen sigaraların Türkiye'de piyasaya girebileceğini ve tüketicilerin beğenisini kazanacaklarına inandıklarını ve piyasada iddialı olduklarını söyledi. 
     ''Cigara ve Astra'' adı ile piyasaya giren ve bayilerde satışa sunulan sigaralarla Türk tütününü Avrupa ve dünyaya tanıtacaklarını belirten Arslan, 1.5 yılda inşaatı tamamlanarak hizmete giren fabrikanın Türkiye'nin 4'üncü özel sigara fabrikası olduğunu belirtti. 
     Türk halkının ''damak tadı''nı bildiklerini ve bu nedenle tütün seçiminde seçici davrandıklarını kaydeden Arslan, şöyle devam etti 
     ''Günde yaklaşık 1 milyon paket sigara üretiyoruz. Daha etkin bir şekilde dağıtım ile dünyanın 7. büyük sigara tüketim pazarı olan Türkiye'de, ilk aşamada bunun yüzde 10'unu ele geçirmeyi hedefliyoruz. 
     Umarım, Türk halkı da, ürettiğimiz sigaraları beğenerek, kullanırlar. Rekabet ortamında artık sigaranın kalite ve fiyatına halkımız karar verecek.'' 
     
     HEDEF DÜNYA VE TÜRKİYE PAZARI 

     ''Dünya ve Türkiye'deki pazarda yerimizi alıyoruz. Hiçbir firma rakibimiz olamaz'' diyen Arslan, ''Rakibimiz yok. Çünkü, diğer firmalar bizden önce piyasada yerlerini almışlar. İddialıyız çünkü piyasaya yeni giriyoruz'' dedi. 
     Üretimlerinin yüzde 30'unu Türkiye, yüzde 70'ini ise ihracata yönelik yaptıklarını vurgulayan Arslan, ''Özellikle Ortadoğu, Afrika ve Avrupa ülkelerine ihracat yaparak, Türk tütününü ve Türkiye'nin tanıtımını yapmaya çalışacağız'' diye konuştu. 
     Arslan, yaklaşık bin kişiye istihdam sağladıklarını, önümüzdeki yıllarda gerçekleştirecekleri gelişmeyle bu sayıyı daha da artıracaklarını sözlerine ekledi. 
     Fabrika Genel Müdürü Hulusi Kaymaz ise ''Cigara'' ve ''Astra'' markalarıyla tezgahlardaki yerini alan sigaraların 1 milyon 250 bin ile 1.5 milyon lira arasında satışa sunduklarını belirterek, ''Türk insanını ABD tütününden kurtaracağız. Yüzde 100 saf Türk tütününden üretilen sigaralarımızla Türkler yeniden eski alışkanlıklarına dönecek'' diye konuştu. 
     Kaymaz, ayrıca, önümüzdeki yıl 3 ayrı marka ve 12 çeşit ile piyasaya renk katacaklarını da sözlerine ekledi. 

     
</TEXT>
</DOC>
