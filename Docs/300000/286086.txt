<DOC>
<DOCNO> 286086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy15.html </URL>
<DATE> 2004/11/04/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Denktaş, oğlu ile ilgili iddialara yanıt verdi... 
</HEADLINE>
<TEXT>

     KKTC Cumhurbaşkanı Rauf Denktaş, ''UBP Genel Başkanı Derviş Eroğlu'nun, DP Genel Başkanı Serdar Denktaş'a, hükümet kurmak için kayınpederini hapisten çıkarma teklifi götürdüğü'' iddialarına ilişkin, ''Serdar Denktaş'a giden kişinin Eroğlu'na yakın olduğu bilinmektedir. Eroğlu mu gönderdi, adam kendi mi gitti işgüzarlık olarak, ben bilmiyorum, Serdar biliyor'' dedi. 
     Denktaş, Mimar Sinan Güzel Sanatlar Üniversitesi'nde, ''Kıbrıs Milli Davamızın Gelmiş Olduğu Son Durum'' konulu konferans verdikten sonra basın mensuplarının sorularını yanıtladı. 
     Derviş Eroğlu'nun, Serdar Denktaş'a Hükümet'e girmesi halinde kayınpederinin cezaevinden çıkartılacağı teklifinde bulunduğu iddialarının sorulması üzerine KKTC Cumhurbaşkanı Denktaş, şunları kaydetti 
     ''UBP ve DP Genel Başkanları arasında geçen bir olaydır. Sayın Eroğlu, bir süre önce 'hükümet olduğu takdirde genel af çıkaracağını' söylemiştir. Ondan bir süre sonra Serdar Denktaş'a böyle bir teklif yapıldığını öğrendim. 'Eğer UBP ile birleşirse o zaman bu af çıkacaktır' diye, bundan ibaret bir şeydir. Serdar Denktaş'a giden kişinin Eroğlu'na yakın olduğu bilinmektedir. Eroğlu mu gönderdi, adam kendi mi gitti işgüzarlık olarak, ben bilmiyorum, Serdar biliyor. Maalesef ailesine giderek, aileyi de tahrik etmek istemişlerdir. Bu aile içinde sıkıntı yaratmıştır. Serdar bunu açıklamak zorunda kaldı. Yapılması gereken bir şeydi. Serdar bunu biliyor. İsimleri ben de biliyorum. O açıklamadığına göre ben de açıklamıyorum.'' Rauf Denktaş, bir gazetecinin ''Kıbrıs'ta hükümet kurma çalışmaları ve olası bir erken seçimde nasıl bir tablo çıkacağına'' ilişkin soruları üzerine de, ''Kıbrıs'taki erken seçimde fazla bir değişiklik olmaz, pek istikrarlı bir hükümet çıkmaz'' dedi. 
     KKTC Cumhurbaşkanı Denktaş, ''erken seçim kararı alınmaması durumunda görevlendirme yapacağını'' da sözlerine ekledi. 
     
</TEXT>
</DOC>
