<DOC>
<DOCNO> 290360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/yasam/ayas.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baba, beni bu bataktan kurtar' 
</HEADLINE>
<TEXT>


'Tehditle' esrara alıştırılan lise öğrencisi N.H., bu bataktan kurtulmak için her şeyi itiraf ettiği babasıyla işbirliği yaptı ve satıcıyı yakalattı... 

FATİH KARAÇALI DHA 

Adana'da 75. Yıl Lisesi 1. sınıf öğrencisi N.H. 17 , 2 ay önce Seyhan Nehri kıyısında dolaşırken Süleyman Çelik'e 24 rastladı. İddiaya göre, polis olduğunu söyleyen Çelik, N.H.'ye sahte polis kimliği göstererek esrarlı sigara ikram etti. Sigarayı içinde esrar olduğunu bilmeden içen N.H.'yi MİT'te işe aldırma vaadiyle kandıran Çelik, nehir kıyısı ve Galleria İş Merkezi çevresinde buluştuğu genci esrara alıştırdıktan sonra uyuşturucuyu parayla vermeye başladı. 

Servis parası esrara 
N.H.'den bir süre sonra haraç almaya başlayan Çelik, genci para vermemesi halinde esrar kullandığını ailesine söylemekle tehdit etti. Babasından aldığı harçlıklar esrar almaya yetmeyince, servis parasını Çelik'e veren N.H., son olarak da 700 milyon lira değerindeki cep telefonunu sattı. 
Jeneratör ticaretiyle uğraşan baba Mehmet H. 45 , oğlundaki değişiklikler üzerine kendisiyle konuşmaya karar verdi. N.H'nin esrar kullandığını öğrenince şoke olan Mehmet H., oğlunun bu bataktan kurtulmak istediğini söylemesi üzerine kendisiyle plan yaptı. 

Vatandaş kapkaç sandı 
Plan uyarınca N.H., esrar alacağını söyleyerek Çelik'le Galleria İş Merkezi yanındaki, Asayiş Ekipler Amirliği'ne 50 metre mesafedeki otoparkta randevulaştı. Çelik, N.H.'ye esrarı vereceği sırada Mehmet H. ortaya çıktı. Tuzağa düştüğünü anlayan Çelik de, Harley Davidson marka motosikletini bırakarak nehir kenarına doğru kaçtı. Vatandaşların, kapkaç olayı yaşandığını düşünerek haber vermesi üzerine olay yerine gelen polisler, Çelik'i gözaltına aldı. Pek çok öğrenciden de sahte polis kimliğiyle zorla para aldığı öne sürülen Çelik, üzerindeki uyuşturucuyu ve sahte kimliği Seyhan Nehri'ne attığını itiraf etti. 




</TEXT>
</DOC>
