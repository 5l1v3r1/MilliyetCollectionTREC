<DOC>
<DOCNO> 284091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonsiy15.html </URL>
<DATE> 2004/10/28/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Gül, Çiçek ve Aksu, AB konusunda çalışma toplantısı düzenledi... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Adalet Bakanı Cemil Çiçek ve İçişleri Bakanı Abdülkadir Aksu, Türkiye'nin AB sürecindeki durumunu değerlendirmek ve 17 Aralık'a kadar yapılması gerekenleri ele almak amacıyla bugün bir çalışma toplantısı düzenledi. 
     AB Genel Sekreterliği'nden ABGS yapılan açıklamada, ''Gül, Çiçek ve Aksu'nun, Avrupa Komisyonu tarafından 6 Ekim'de yayımlanan rapor ve tavsiye ışığındaki durumu değerlendirmek ve 17 Aralık'ta yapılacak AB zirvesi öncesinde siyasi kriterler bağlamında gerçekleştirilmesi gereken hususları ele almak amacıyla bugün bir çalışma toplantısı yaptığı'' belirtildi. 
     Açıklamada, toplantıda ABGS tarafından konu hakkında bilgi sunulduğu kaydedilerek, şöyle denildi 
     ''Türkiye'nin çağdaş ve kendisine yaraşır bir demokratik düzene erişmesine, hükümetimiz esasen halkımızın layık olduğu ve beklediği bir hedef olarak gündeminde öncelikli yer vermektedir. Bu hedef, AB'ye katılım faaliyetlerimiz ile de örtüşmektedir. 
     Nitekim AB Komisyonu, ülkemizin siyasi kriterleri yeterli ölçüde karşıladığını tespit etmiş ve Türkiye ile müzakerelerin başlatılması yönünde bir tavsiyede bulunmuştur. Bu tavsiyede, siyasi kriterler ile bağlantılı bazı yasaların daha esasen 17 Aralık'tan önce yürürlüğe gireceği öngörülmüştür. 
     Komisyon'un tavsiyesinde, ülkemizde gerçekleştirilen kapsamlı reformların başarısı ve hükümetimizin katılım müzakerelerinin açılması için üzerine düşen sorumlulukları yerine getirdiği teyit edilmiştir. Ancak bu gelişmeler bizi rehavete sevk etmemektedir. siyasi kriterlere uyum, dinamik ve uzun vadeli bir süreçtir. Tavsiye belgesinde de mevzuatın ve uygulamanın daha da pekiştirilmesi, yaygınlaştırılması ve güçlendirilmesi gereğine işaret edilmektedir.'' Açıklamada, ''bu hususların ışığında bugünkü toplantıda, önümüzdeki kısa vadede gerçekleştirilmesi gerekenlerin ele alındığı ve bu bağlamda, Ceza Muhakemeleri Usulü Kanunu, Ceza ve Tedbirlerin İnfazı Hakkında Kanun, Adli Kolluk Kurulmasına İlişkin Kanun, Dernekler Kanunu ve Vakıflar Kanunu olarak sıralanan yasal düzenlemelerin ivedilikle sonuçlandırılması konusunda mutabık kalındığı'' belirtildi. 
     Bu kanunların bir kısmının müzakerelerinin TBMM'nin yaz tatiline girmesi nedeniyle bu döneme ertelendiğine, bir kısmının ise taslak halinde olup kısa zamanda Meclis'e sevk edilmelerinin gerektiğine dikkat çekilen açıklamada, toplantıda yeni Vakıflar Kanunu'nun cemaat vakıflarının sorunlarını da kapsayacak şekilde özgürlükçü bir anlayışı yansıtması gerektiği konusunda mutabık kalındığı kaydedildi. 
     Açıklamada, Kadının Statüsü Genel Müdürlüğü Teşkilat ve Görevleri Hakkında Kanun'un 27 Ekim 2004 tarihinde TBMM tarafından kabul edilmesinden duyulan memnuniyetin de ifade edildiği bildirildi. 
     
     ''UYGULAMANIN PEKİŞTİRİLMESİ KONUSUNDA MUTABAKAT'' 
     ABGS'nin açıklamasına göre, toplantıda ayrıca, uygulamanın daha da pekiştirilmesi ve güçlendirilmesi gerektiği hususundaki mutabakat teyit edildi, siyasi kriterlere uyum sürecinde kaydedilen başarıların gölgelenmesine yol açan olumsuz uygulamaların önüne geçilmesi gerektiği vurgulandı, bu bağlamda uygulamadan sorumlu makamların görev ve sorumluluklarını azami özen ve hassasiyetle yerine getirmesinin önemi tekrarlandı. 
     Açıklama şunlar kaydedildi 
     ''Bu kapsamda, başta hükümetimizin ''0 hoşgörü'' politikası bağlamında işkence ve kötü muameleyle mücadele, örgütlenme ve barışçı toplantı özgürlüğü ve dini özgürlükler alanlarında mevcut bazı münferit sorunların giderilmesi olmak üzere, tüm reformların tam ve etkin bir şekilde uygulanması amacıyla atılacak ilave adımlar ele alınmıştır. Özellikle ülkemizde bazı sivil toplum kuruluşları tarafından son günlerde ortaya atılan 'Türkiye'de sistematik işkence yapıldığına' ilişkin iddiaların gerçekle hiçbir ilgisi olmadığının Avrupa Komisyonu ve Avrupa Konseyi İşkenceyi Önleme Komitesi tarafından teyit edildiğini bu vesileyle bir kez daha açıklama ihtiyacı doğmuştur. Münferit işkence ve kötü muamele olaylarının meydana gelmemesi ve bu suçları işleyen kamu görevlilerinin cezalandırılması için alınan tedbirlerin etkili bir şekilde uygulanması sürdürülecektir. İl ve ilçe insan hakları kurulları ve İçişleri Bakanlığı Teftiş Kurulu Başkanlığı bünyesindeki İnsan Hakları İhlal İddialarını İnceleme Bürosu gibi mevcut denetim mekanizmaları etkili ve şeffaf bir şekilde faaliyette bulunmaya devam edecektir. Hükümetimiz, işkenceye karşı '0 hoşgörü' politikasını kararlılıkla sürdürecektir.'' Açıklamada, ifade ve örgütlenme özgürlüğüyle toplantı ve gösteri düzenleme hakkının kullanılması, toplumsal olaylarda kolluk kuvvetlerinin orantısız güç kullanmasının önlenmesi ve cezalandırılmasıyla insan hakları savunucuları konusunda İçişleri Bakanlığı tarafından son dönemde yayımlanan genelgelerin titizlikle uygulanacağı da belirtildi. 
     Açıklamada ayrıca, Terör ve Terörle Mücadeleden Doğan Zararların Karşılanması Hakkında Kanun uyarınca hazırlanarak 20 Ekim 2004'de Resmi Gazete'de yayımlanan ilişkin yönetmeliğin hükümlerinin ivedilikle hayata geçirilmesi üzerinde mutabık kalındığı kaydedildi. 
     
</TEXT>
</DOC>
