<DOC>
<DOCNO> 279040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun06.html </URL>
<DATE> 2004/10/11/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Talat Kıbrıs sorununun çözümü için adımlar Aralıktan sonra atılabilir 
</HEADLINE>
<TEXT>

     KKTC Başbakanı Mehmet Ali Talat, Kıbrıs sorununun çözümüne yönelik ciddi adımların Aralık ayından sonra atılabileceğini söyledi. 
     Talat, Bayrak Radyo Televizyonu'na BRT yaptığı açıklamada, Kıbrıs sorunuyla ilgili parametrelerin 24 Nisan referandumuyla değiştiğini ve bunun bütün dünyanın ve uluslararası toplumun dikkatine getirilmesi gerektiğini kaydetti. 
     Talat, Kıbrıs sorununun çözümüyle ilgili olan uluslararası tüm kuruluşların, Türkiye'nin AB'den müzakere tarihi alması beklenen AB zirvesine kadar Kıbrıs konusunda yeni bir hareketlenme yaratmak istemediğini ifade etti. 
     BM'nin ve AB'nin böyle bir tutum içine girdiğini ifade eden Talat, bu şartlar altında Kıbrıs Türk tarafının birden bire görüşme sürecini tek başına başlatamayacağını belirtti. 
     Kıbrıs sorununun çözümü konusunda topun Rum tarafında ve Rum yönetimi lideri Tasos Papadopulos'da olduğunu kaydeden Başbakan Talat, BM Genel Sekreteri Kofi Annan'ın talebine rağmen Papadopulos'un Kıbrıs sorununun çözümüyle ilgili yeni bir tutum belirlemediğini ve öne sürmediğini anlattı. 
     ''Kıbrıs sorununun Rumların çözüm önerisi getirmemesi nedeniyle devam ettiğini'' ifade ederek, bu durumda Kıbrıslı Türklerin yapabilecekleri olduğunu kaydeden Talat, ''Belki doğrudan doğruya Kıbrıs sorununda bir hareketlenme ve sorunun çözümü yönünde bir başlangıç yaratamayız ama 24 Nisan referandumuyla değişmiş olan parametrelerin bütün dünyanın ve uluslararası toplumun dikkatine getirilmesi ve buna dayalı olarak tüm ülkelerin Kıbrıs konusuyla ilgili yeni parametrelere dayalı politikalar belirlemeleri konusunda çalışmalarımızı sürdürebiliriz'' dedi. 
     
     ''RUMLAR KÖTÜ NİYETLİ'' 
     ''Kıbrıs Cumhuriyeti'ni gasp etmekle elde ettiği avantajı kötü kullanan Rumların, Kıbrıs Türk halkına uygulanan izolasyonların kaldırılması yönünde kötü niyeti olduğunu'' belirten Talat, Rumların gerçek yüzünü ortaya koymanın, Türk tarafının en temel çalışması olması gerektiğini söyledi. 
     Bir soru üzerine, Aralık'ta Kıbrıs konusunda ciddi bir hareketlenme olacağını kaydeden Talat, Aralık ayında BM Güvenlik Konseyi'nin Genel Sekreter'in raporunda öngördüğü tavsiyeleri ele alıp değerlendirmek durumunda kalacağını söyledi bildirdi. 
     ''Kıbrıs sorununun çözümsüzlüğü devam ettikçe bunun Türkiye'nin AB sürecinde de ciddi etkileri olacağına'' dikkati çeken Talat, bütün bunlar çerçevesinde uluslararası toplum ve BM'in Aralık'tan sonra yeni bir hareketlenmenin gerekli olduğu gerçeğinden yola çıkarak Kıbrıs'a yeniden el atacağına inandığını dile getirdi. 
     
     TÜZÜKLER 
     Başbakan Talat, başka bir soru üzerine, AB Daimi Temsilciler Konseyi'nde COREPER Mali Yardım Tüzüğü ile Ticaret Tüzüğü'nün birbirinden ayılmaması gerektiği konusunda çoğunluğun görüşü olduğunu söyledi. 
     Talat, COREPER toplantısından sonra tekrar bir uzlaşma metni hazırlandığını, bu konuda tarafların anlaştığını ve her iki tüzüğün birlikte geçmesinin çok önemli olduğunun vurgulandığını belirtti. 
     COREPER'de sadece mali tüzüğün oylanması halinde Ticaret Tüzüğü'nün de kabul edileceği nihai tarih öngörülmesi konusunda mutabakata varıldığını açıklayan Talat, ''Avrupa Birliği Daimi Temsilciler Konseyi 2 Kasım'da sadece Mali Yardım Tüzüğü'nü oylayarak kabul edecek, ancak Mali Tüzüğü kabul ederken Ticaret Tüzüğü için de tarih belirleyecek'' dedi. 
     Talat, Ticaret Tüzüğü olmadan Kıbrıs Türk halkına uygulanan izolasyonların kaldırılmasının söz konusu olamayacağını vurguladı. 
     
</TEXT>
</DOC>
