<DOC>
<DOCNO> 285084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko14.html </URL>
<DATE> 2004/11/01/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Ekim ayının şampiyonu borsa 
</HEADLINE>
<TEXT>

     Ekim ayında borsa TL bazındaki en yüksek seviyesi olan 23 bin 241 puana ulaştı Ekim ayında yatırımcısını en çok sevindiren sermaye piyasası aracı borsa olurken, hisse senetlerinin ortalama getirisi yüzde 4.31 oldu. 
     Ekim ayında, altın, yarım puanın altında kalan artışlar gösterirken, döviz iniş çıkışlı bir seyir izledi. Yatırım fonları ile sabit getirili enstrümanlardaki artışlar yüzde 1-2 dolayında gerçekleşti. 
     
     Dolar geriledi, euro yükseldi 
     İstanbul Serbest piyasada alınıp satılan dövizlerden ABD Doları ekim ayında yüzde 2.06 düşüş göstererek 1 milyon 474 bin liraya, İngiliz Sterlini yüzde 1.28 düşüş göstererek 2 milyon 690 bin liraya gerilerken, Euro yüzde 0.27 artış göstererek 1 milyon 870 bin liraya ve İsviçre Frangı yüzde 1.24 artış göstererek 1 milyon 220 bin liraya yükseldi. 
     
     Altın fiyatı arttı 
     Ekim ayında 24 ayar külçe altının gram satış fiyatı yüzde 0.25, Cumhuriyet altının satış fiyatı da yüzde 0.37 oranında arttı. Cumhuriyet altınının satış fiyatı ay boyunca 500 bin lira yükselerek 136 milyon liraya, 24 ayar külçe altının gram satış fiyatı da 50 bin lira yükselerek 20 milyon 150 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Ekim ayı boyunca yüzde 0.31'lik artışla 19 milyon 949 bin 100 lira oldu. 
     
     Yatırım fonları ekimde kazandırdı 
     Menkul kıymet yatırım fonlarına katılma belgelerinin ekim ayındaki ortalama değer artışı yüzde 1.15 olarak gerçekleşti. 
     İMKB Tahvil Bono Piyasası'ndaki ortalama oranlardan parasını tahvil ve bonoda değerlendirenlerin ekim ayında vadelerine göre kazançları yüzde 1.45 ile yüzde 2.16 arasında oldu. 
     
     Mevduatın aylık getirisi yüzde 1.48 
     Banka faizlerinin ortalamalarında ay içinde herhangi bir değişiklik olmadı. Önde gelen ve değerlendirmeye alınan 10 kamu ve özel bankanın Eylül 2004 sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin dönem sonu net getirisi yüzde 1.48 olarak gerçekleşti. 
     Eylül sonunda ortalama yüzde 20.4 dolayındaki oranlardan parasını repoda değerlendiren yatırımcılar Ekim ayında yüzde 1.28 dolayında kazanç elde ettiler. 
     
</TEXT>
</DOC>
