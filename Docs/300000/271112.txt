<DOC>
<DOCNO> 271112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/yazar/altan.html </URL>
<DATE> 2004/09/12/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yediğimiz hurmalar, neremizi tırmalar 
</HEADLINE>
<TEXT>


BİR akıl hastanesine yeni bir başhekim atanmış. Başhekim, hastaneyi dolaşırken, aşağıdaki mutfağa da inmiş. 
Bir de bakmış ki, mutfağın ortasında yere tebeşirle çizilmiş koskocaman beyaz bir daire dairenin de içinde yere yatmış yüzükoyun, sırtüstü kıvranıp duran 7 - 8 deli... 
Bir başka deli de, yemek masasına tek başına oturmuş reçeli, tereyağı, zeytini, peyniri, rafadan yumurtasıyla, yerde kıvrananlara bakıp bakıp gülerek bir güzel kahvaltı ediyor. 
Başhekim, masada oturana sormuş 
- Yerdeki beyaz dairenin içinde bir yüzükoyun, bir sırtüstü uzana döne, ne yapıyor bunlar 
Masadaki deli 
- Tebeşirle o beyaz daireyi ben çizdim, demiş. İçindekilere de dedim ki 
"- O beyaz dairenin altından geçerseniz, ancak kahvaltı edebilirsiniz benim gibi... 
- Neden öyle kıvranıyorlar ki 
- Yere çizilmiş dairenin altından geçmeye çalışıyorlar da, ondan. 
Başhekimin gözleri hayretle açılmış ve yine sormuş masadaki deliye 
- Senin adın ne 
Hiç beklemediği bir yanıt gelmiş 
- Günter Verheugen... 

Avrupa Birliği üyesi ülkelerde, Günter Verheugen'in son Türkiye ziyaretiyle ilgili bir yığın deli fıkrası anlatılmaya başlanmış nedense... 
Onlardan biri daha işte 
Yine bir akıl hastanesine, yeni bir başhekim atanmış. Başhekim hastanede dolaşırken bir diş fırçasının boyun bölümüne uzunca bir ip bağlamış, köpek niyetine dolaştıran bir deliye rastlamış. Delinin keyfini kaçırmamak için, eğilip diş fırçasını okşar gibi yapmış 
- Ne güzel köpek bu böyle, demiş. 
Deli, şöyle bir bakmış başhekime 
- Hadi ordan doktor, demiş bu köpek değil, diş fırçası... 
Başhekim hemen doğrulmuş ve içinden, "Sandığım kadar da deli değilmiş" diyerek uzaklaşmış oradan. 
Başhekim iyice uzaklaşınca, deli eğilip okşamış diş fırçasını 
- Hadi gözümüz aydın olsun, bunu da atlattık Fifi... 

Nasreddin Hoca'ya sormuşlar 
- Irak'ın Telafer kasabasındaki Türkmenleri bombalayıp duruyormuş Pentagon neyse ki Ankara uyardı Washington'u. Sen ne diyorsun bu işe Hoca, şimdi ne yapacak Amerika 
Hoca, gülümseyip sakalını sıvazlamış 
- Bırak şu Amerika'yı demiş ne zaman uyarılsa, hiç aldırmadan sürdürüyor çuvallamayı. Biliyorsun geçen sefer de çuvallamıştı. Bana sorarsan, uyarılarımıza karşın, çuvallayabilir bu kez de yine... NATO'nun Akdeniz manevralarında bir Amerikan zırhlısı, bizim Muavenet muhribini yanlışlıkla vurup çuvallamamış mıydı onun adeti böyle, her zaman çuvallıyor. 

Günter Verheugen'in Türkiye ziyaretiyle ilgili bir de, bir sirk fıkrası dolaşıyor Avrupa başkentlerinde... Verheugen, aralık ayında AB üyeliği için müzakerelerin başlayabileceğini söylemişti ya, onun üstüne... 
Sirk müdürünün odasına, iş arayan bir akrobat girmiş 
- Sirk çadırının 50 metre yüksekliğindeki orta direğin tepesine kadar tırmanabilir, oradan aşağıya balıklama atlar ve yere tepe üstü düşüp, sonra da halkı selamlayabilirim... 
- Böyle bir numara için ne istiyorsunuz peki 
- 200 dolar diyelim... 
- Tamam, kabul. Önce bir görelim ama, hadi yapın bakalım numaranızı... 
Akrobat, sirk çadırı direğinin ta tepesine kadar tırmanmış ve oradan balıklama boşluğa bırakmış kendisini. Tepe üstü yere düşüp, bir süre öyle dimdik durmuş tepetaklak. Sonra hafif sersemlemiş durumda, ayağa kalkmış, sağa sola selam vermiş... 
Sirk müdürü 
- Oldu, demiş hemen başlayın numaranıza, 200 dolara... 
- Yok, demiş, 200 dolar olmaz, 500 dolar isterim... 
- Nasıl 500, siz kendiniz 200 dolar demediniz mi 
Yeni akrobat 
- 200 dolar dediğim zaman, demiş henüz hiç denememiştim yaptığım numarayı... 
Böyle bir fıkranın Verheugen ile ne ilgisi var demeyin... 
Müzakere tarihi hakkında ziyaretinin başında söyledikleriyle sonunda, kem kümle karışık söylemeye çalıştıklarını hatırlayın "Evet, tabii eşik aşılmıştır ama, şayet, fakat, lakin..." 

Fazıl Hüsnü Dağlarca'nın, Sait Faik'in ölümü üstüne yazdığı "Sait'e Ağıt" şiiriyle bitirelim yazıyı 

Ölmüş Sait 
Deniz mavisinden erken 
Bunca sevgiden sonra 
Ölmüş annesini öperken 

Ölmüş eli ayağı uzak 
Camların üstü buğu 
Ölmüş çocuklar izin vermeden 
Yüzünde sarışın çocukluğu 

Yıldızlar gitmez gün doğmaz 
Ölmüş korkunç uykusu yerde 
Ölmüş belli belirsiz düşcek 
Üşür balıklar öykülerde 

Ölmüş 
Ölmüş ağaç bir gölgesi iki 
Ama neden ölmüş 
Ölmek yaşamaktan iyi mi ki 



</TEXT>
</DOC>
