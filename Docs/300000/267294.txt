<DOC>
<DOCNO> 267294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/spor/ygokce.html </URL>
<DATE> 2004/08/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Hagi şansı 
</HEADLINE>
<TEXT>



Galatasaray Teknik Direktörü Hagi onca gerçeğe, o gerçeklerle ilgili uyarılara, eleştirilere rağmen kimseyi dinlemiyor. Elbette futbol bilgisine güveniyor. Ama onun asıl şansı, yaptığı onca yanlışa rağmen maç kazanabilmesi. Dün Sakarya'da oynayan iki takımın parasal değeri arasında en az 1'e 20 fark vardı. Üç haftada tek puan toplamadan ligin dibine çakılan, yönetim ile taraftarın birbirinden koptuğu Sakaryaspor, daha 95. saniyede 1 dakika 35 saniye Ragıp ile golü buluverdi. Hem Cihan, hem de rakibin baskısında topu söktüren Tomas ve Song bu golde hatanın ortakları oldular. Sakaryaspor elinden geleni ve tüm kozunu daha baştan harcamıştı. Galatasaray, Hagi'nin ısrarla, inatla ortaya koyduğu Hasan Şaş'tan sağ kanat, Baliç'ten sol kanat denemeleriyle rakibine yüklenmeye başladı. Sakaryaspor dirençli bir takım değil. Galatasaray yediği gole 16. dakikada Hasan Şaş'ın Balic'ten gelen ortayı kafayla tamamlanması sonucu yanıtını verdi. 
Şimdi bu oyuna analitik gözle bakalım. Galatasaray savunması her maçta Tomas ve Song ile bu kadar ileri çıkıp rakibi daralana hapsetme şansı bulabilir mi Hiç sanmıyorum. Galatasaray orta alanda Ergün ve Conceiçao ile oyun kurabilir mi Dünkü tabloya bakarsanız belki yeterlilik yanılgısına düşebilirsiniz. Ama el insaf... Ligin matematik olarak en zayıf rakibine karşı oynadılar. Baskıyı hissetmediler. İstedikleri gibi top kullandılar. Bu rahatlığa rağmen yine de maçı rahatça kopartamadılar. Hagi ikinci yarı başlarken, Balic'in yerine Sabri'yi almış, Hasan Şaş'ı sola, Sabri'yi de sağa yanaştırarak daha doğru bir kurguya dönmüştü. Ne var ki, onca baskıya rağmen yine de golü bulamıyorlardı. Hakan Şükür belki de doğduğu topraklarda fazla göze batmamak için pasif bir görüntü sergiliyordu. Galatasaray'ın en ateşli oyuncusu Necati Ateş'ti. Ama şans ona değil, Hakan Şükür'e güldü. Gol sonrasında Hakan'ın sevinç gösterileri yapmadığına, incinen bileği nedeniyle kendini saha kenarında yere attığına tanık olduk. Kral, kendi topraklarında ancak bu kadar tevazu gösterebilirdi. Maçtan sonra Sakarya seyircisinin alkışıyla ödülünü aldı. 
Galatasaray'da görünen gerçek şu Bu takımın lideri yok. 10 numaranın eski sahibi Hagi, kendi misyonunu üstlenecek bir saha içi lideri istemiyor. Şimdilik eski tüfeklerle idare ediyor. Çünkü şansı var. Ama şu da bir gerçek ki, şans kapıyı çalar, kapı açılır, ya da her zaman kapınıza uğramaz. Hagi'nin şansını bu kadar çok güvenmesi büyük bir hata Ders çıkarmalı 



</TEXT>
</DOC>
