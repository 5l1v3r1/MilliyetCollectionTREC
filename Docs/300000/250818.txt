<DOC>
<DOCNO> 250818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun36.html </URL>
<DATE> 2004/06/25/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Eric Clapton'ın gitarı 1 milyon Dolara satıldı 
</HEADLINE>
<TEXT>

     New York'ta düzenlenen bir müzayedede, Rock ve Blues müziğinin efsane ismi Eric Clapton'a ait bir gitar yaklaşık 1 milyon dolara satıldı. 
     Christie's müzayede evinin düzenlediği ve ünlü müzisyene ait onlarca gitarın yaklaşık 7,5 milyon dolara satıldığı açık artırmada satışa sunulan, Clapton'ın kendisinden bir parça olarak gördüğü ve en uzun süre sahip olduğu 1956 yapımı Fender Stratocaster karışımı ''Blackie'' adlı nadide gitar, 959 bin 500 dolara satılarak, açık artırmada satılan en pahalı gitar oldu. 
     Açık artırmada, Clapton'un 1964 yapımı Gibson ES-335 marka kırmızı renkli gitarı da 847 bin 500 dolara satıldı. 
     Müzayedeye katılan Clapton'un arkadaşlarından Blues'un 80'lerdeki en önemli sanatçılarından biri olan Stevie Ray Vaughan'e ait ''Lenny'' adlı Fender Stratocaster da 623 bin 500 dolara alıcı buldu. 
     Açık artırmada elde edilecek gelir, alkol ve uyuşturucu bağımlılarını tedavi eden ve ailelerine yardım eden Karayipler'deki rehabilitasyon merkezi Crossroads Centre adlı kuruluşa bağışlanacak. 
     Amerika'da konser turnesinde bulunduğu için açık artırmaya katılamayan Eric Clapton, müzayede evi aracılığıyla yaptığı açıklamada sonuçtan memnun olduğunu belirterek, ''Bu, merkezin uzun dönemde faaliyet gösterebilmesi için önemli bir yardım. Açık artırmaya gelenlere çok teşekkür ederim'' dedi. 
     24 Haziran 1999'da Christie's müzayede evinin New York'ta düzenlediği açık artırmada, Clapton koleksiyonunun ilk kısmı yaklaşık 5 milyon dolar gelir getirmişti. 
     
</TEXT>
</DOC>
