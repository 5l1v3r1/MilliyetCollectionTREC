<DOC>
<DOCNO> 281004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonspo13.html </URL>
<DATE> 2004/10/17/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Özdemir Kadroda Alex'in yerini doldurabilecek 3-4 oyuncu var... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Gaziantepspor maçı öncesi endişeli olduklarını belirterek, ''Milli maç için lige verilen ara nedeniyle çok endişeliydik ama Gaziantep deplasmanından kayıpsız döndük'' dedi. 
     Özdemir, AA muhabirine yaptığı açıklamada, milli takımlara giden 11 oyuncularının 2 haftadır takımla birlikte antrenman yapamadığını vurgulayarak, ''2 haftalık aradan dolayı çok endişe duyuyorduk. Rakibimiz Galatasaray ve Beşiktaş'ı yenmiş, Trabzonspor ile deplasmanda berabere kalmıştı. Alex de yetişememişti. Ancak Gaziantep'den 3 puan almayı başardık. Bu galibiyet Olympıque Lyon maçı öncesinde moral oldu'' diye konuştu. 
     Alex'in yetişememesiyle ilgili yapılan spekülasyonların doğru olmadığını ifade eden Nihat Özdemir, şöyle devam etti 
     ''Alex sakatlanabilir, cezalı olabilir. O olmayınca takımın durması söz konusu değil. Türkiye'nin en kaliteli futbolcularına sahibiz. Yoğun maç trafiğini düşünerek geniş bir kadro kurduk. Kadromuzda Alex'in yerini doldurabilecek 3-4 oyuncu var.'' Özdemir, başkan veya yönetimin Alex'e ceza vermesinin söz konusu olmadığını dile getirerek, ''Fenerbahçe yönetimi hiçbir oyuncusuna ceza vermez, karar teknik direktörümüz Christoph Daum'undur. Bizim böyle bir yetkimiz yok. Daum isterse cezayı yönetime getirir'' dedi. 
     
     ''REKORLA İŞİMİZ YOK'' 
     Nihat Özdemir, 8 maçtır üst üste kazandıklarını ancak kendilerinin rekor kırmayı pek fazla önemsemediklerini söyledi. 
     ''Takım rekor kıracak diye 10 maç üst üste kazanmalı'' gibi bir düşünceleri olmadığını anlatan Özdemir, şunları kaydetti 
     ''Gazetelerde 2 maç daha kazanırsak, Beşiktaş'ın en iyi lig başlangıcı rekorunu kıracağımız şeklinde haberler var. Ancak biz rekor kıracağız diye çocukları stres altında tutmak istemiyoruz. Dünkü maçta berabere de kalabilirdik. Rekor kırmak gibi bir düşüncemiz yok. Çıkıp iyi futbol oynayıp, maçlarımızı kazanarak, liderliğimizi sürdürmeyi hedefliyoruz.'' Gaziantepsporlu İlhan'ı transferiyle ilgili haberlerin gerçeği yansıtmadığını ifade eden Özdemir, ''Çok geniş bir kadromuz var. Transfere ihtiyacımız olduğunu düşünmüyoruz. Devre arası olsun takımın durumuna göre konuşuruz'' dedi. 
     
     ''LYON, MANCHESTER UNİTED KADAR GÜÇLÜ'' 
     Özdemir, Avrupa Şampiyonlar Ligi'nde 19 Ekim Salı günü karşılaşacakları rakipleri Olympıque Lyon'un Manchester United kadar güçlü bir ekip olduğunu belirterek, ''Rakibimiz çok iyi mücadele ediyor. Ancak kendi sahamızda onları yenmemiz lazım'' şeklinde konuştu. 
     Gaziantepspor maçında oyuncularının akıllarının Lyon maçında olduğunu dile getiren Nihat Özdemir, ''Şampiyonlar Ligi'nde bir üst tura çıkmak istiyoruz. Sahamızda Lyon'u yenerek, puanımızı 6'ya çıkarmayı hedefliyoruz. Taraftarımız Sparta Prag maçında olduğu gibi Lyon maçında da stadı doldursun ve son dakikaya kadar takımı desteklesinler'' diyerek sözlerini tamamladı. 
     
</TEXT>
</DOC>
