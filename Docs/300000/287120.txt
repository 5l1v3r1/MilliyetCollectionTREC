<DOC>
<DOCNO> 287120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko43.html </URL>
<DATE> 2004/11/08/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Avrupa Merkez Bankası Paritenin bu kadar yükselmesi hoş değil 
</HEADLINE>
<TEXT>

     Avrupa Merkez Bankası AMB Başkanı Jean-Claude Trichet, euronun dolar karşısında hızlı yükselmesinin memnuniyetsizlik yarattığını söyledi. 
     G10 olarak adlandırılan gelişmiş 10 ülkenin merkez bankaları birliğinin düzenlediği global ekonomi konferansı sonrasındaki basın toplantısında konuşan Trichet, ''Euro dolar paritesinde yaşanan son hareketler, döviz piyasalarını sert şekilde etkiliyor. AMB açısından bu seviyeler hoş karşılanmaz'' dedi. 
     Aynı zamanda G10 başkanlığını da yürüten Trichet, sadece AMB Başkanı kimliğiyle konuştuğunun altını çizdi. 
     Dünya ekonomisinin gelecek yıl da dinamizmini koruyacağını belirten Trichet, büyümenin ise bir miktar hız kaybedeceğini kaydetti. 
     Petrol fiyatlarında kaydedilen son gerilemelerin ekonomileri olumlu etkileyeceğini belirten Trichet, enflasyon konusunda ise merkez bankalarının ''hassas'' davranmalarını istedi. 

     
</TEXT>
</DOC>
