<DOC>
<DOCNO> 257148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo32.html </URL>
<DATE> 2004/07/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Samsunspor'dan, taraftarlara çağrı... 
</HEADLINE>
<TEXT>

     Samsunspor Kulübü Basın Sözcüsü Ercan İnce, ellerinde halen 13 bin dolayında kombine bilet bulunduğunu belirterek, ''Taraftarları takıma sahip çıkarak bilet almaya davet ediyoruz'' dedi. 
     Nuri Asan Tesisleri'nde basın toplantısı düzenleyen Ercan İnce, çeşitli konularda açıklamalarda bulundu. 
     Yeni sezonda birçok değişiklik yaptıklarını ve Samsunspor'un eski oyuncusu Ertuğrul Sağlam'ı teknik direktörlüğe getirirken, 9 yeni futbolcuyu da kadroya dahil ettiklerini belirten İnce, güçlü bir kadroya sahip olduklarını söyledi. 
     ''Hazırlık çalışmalarında gördüğümüz kadarıyla liglerde fırtına gibi eseceğiz'' diyen İnce, ''Çok iyi transferler yaptık. Tüm futbolcuların performansı iyi ve kaliteli oyuncular. Herkesin gözü bizim üzerimizde olacak. Halen herşey yolunda gidiyor. Çalışmalarımız aralıksız sürüyor. Tüm oyuncularda büyük bir hırs var'' diye konuştu. 
     
     BİLET SATIŞI 
     Kombine bilet satışlarının sürdüğünü ve bu zamana dek 731 adet kombine bilet sattıklarını belirten İnce, satışların beklenenden yavaş gittiğini söyledi. 
     Taraftarların takıma sahip çıkmalarını isteyen İnce, ellerinde 13 dolayında kombine bilet bulunduğunu kaydederek, ''Güzel bir ekip yarattık. Taraftarları takıma sahip çıkarak bilet almaya davet ediyoruz'' dedi. 
     İnce, 19 Mayıs Stadı'ndaki tel örgülerin UEFA kriterlerine göre kaldırılması gerektiğini ama valiliğe yaptıkları başvurunun güvenlik gerekçesiyle kabul edilmediğini de sözlerine ekledi. 
     Bu arada kombine biletlerin kale arkası için 50, açık tribün için 75, kapalı tribün için ise 250 milyon liradan satışa çıkarıldığı bildirildi. 
     
</TEXT>
</DOC>
