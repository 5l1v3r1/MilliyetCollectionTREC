<DOC>
<DOCNO> 280411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo23.html </URL>
<DATE> 2004/10/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Beşiktaş, 202 günlük galibiyet hasretine son vermek istiyor... 
</HEADLINE>
<TEXT>

     Beşiktaş, Diyarbakırspor ile yarın oynayacağı lig maçını kazanarak, sahasında lig maçlarında 7 aya yaklaşan galibiyet hasretine son vermek amacında. 
     Bu sezon oynadığı 8 lig maçında sadece 1 galibiyet alan ve 6 puanla ligin alt sıralarında kalan siyah-beyazlılar, ligde BJK İnönü Stadı'nda tam 202 gündür taraftarlarını sevindiremiyor. 
     2003-2004 sezonunun 27. haftasında, 27 Mart 2004'te Gaziantepspor'u 4-1 yenen ''Kara Kartallar'', daha sonra Dolmabahçe'de oynadığı lig maçlarında Gençlerbirliği ile 2-2 berabere kalmış, Fenerbahçe'ye 3-1, Akçaabat Sebatspor'a da 2-0 yenilmişti. 
     Beşiktaş, bu sezon ise yenilenen stadında oynadığı ilk 2 maçta ezeli rakibi Galatasaray ile 0-0 berabere kalmış, Büyükşehir Belediyesi Ankaraspor'a ise 3-2 yenilmişti. 
     
     6 EKSİK 
     Beşiktaş, Diyarbakırspor karşısına sakat ve cezalı tam 6 oyuncusundan yoksun çıkacak. 
     Siyah-beyazlılarda kırmızı kart cezalıları Tayfun, İbrahim Toraman ve Çağdaş ile sarı kart cezalısı Ali Güneş'in yanı sıra, sakatlıkları süren Cordoba ve Ronaldo yarınki maçta forma giyemeyecek. 
     Geçen sezondan kalan uzun süreli sakatlığı geçen, ancak maç eksiği bulunan menajer-oyuncu Tayfur'un ise 18 kişilik maç kadrosuna alınması bekleniyor. 
     Beşiktaş, hazırlıklarını bu akşam basına kapalı yapacağı idmanla tamamlayacak. 
     
     MAÇ SAAT 21.15'TE 
     Beşiktaş ile Diyarbakırspor arasındaki karşılaşma BJK İnönü Stadı'nda saat 21.15'te başlayacak. 
     Digitürk Lig TV'den naklen yayınlanacak ve hakem Erol Ersoy'un yöneteceği maça Beşiktaş'ın şu muhtemel 11'le çıkması bekleniyor 
     Ramazan, Fatih, Emre, Mustafa, İbrahim Üzülmez, Ahmed Hassan, Okan, Ahmet Yıldırım, Juanfran, Sergen İbrahim Akın , Carew. 
     Bu arada, PAF Ligi'nde iki takım arasındaki karşılaşma da BJK İnönü Stadı'nda oynanacak ve saat 18.30'da başlayacak. 
     
</TEXT>
</DOC>
