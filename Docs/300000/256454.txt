<DOC>
<DOCNO> 256454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun14.html </URL>
<DATE> 2004/07/19/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Skandal çözülemedi Kelly'nin intiharı üzerinden 1 yıl geçti... 
</HEADLINE>
<TEXT>

     İngiltere'nin İşçi Partili Başbakanı Tony Blair'in hükümetinin ''Irak'ın kitle imha silahları planlarının abartılarak'' ABD'nin yanında savaşta yer aldığını ilk ortaya çıkaran İngiliz bilim adamı David Kelly'nin intihar etmesininin üzerinden 1 yıl geçti. 
     İngiltere Savunma Bakanlığı'nın kıdemli ve mutedil oluşuyla tanınan silah uzmanı bilim adamı David Kelly 59 , İngiliz Yayın Kurumu BBC'nin muhabiri Andrew Gilligan'a, ilk kez 2003 yılı ilkbaharında ''hükümetin Irak'ın nükleer, kimyasal, biyolojik kitle imha silahları yeteneği raporunu abarttığını'' ortaya koyan bilgiyi vermişti. 
     Polisçe intihar ettiği açıklanan Kelly'nin cesedi, 18 Temmuz 2003'te, evinin bulunduğu Oxfordshire yakınındaki ormanda bulunmuştu. Polis, 17 Temmuz günü intihar ettiğini belirlediği Kelly'nin sol bileğini keserek canına kıydığını açıklamıştı. 
     Tony Blair'in rızasıyla oluşturulan, kıdemli yargıç Lord Hutton ve ardından yakın zamanda eski üst düzey devlet memuru Lord Butler yönetimindeki araştırma komisyonları, Irak kitle imha silahları raporunda hükümeti suçlayıcı bir bulguya rastlanmadığını açıkladılar. 
     İngiltere'nin, Saddam Hüseyin rejiminin çökertilmesi amacıyla Irak'a saldırılırken geleneksel baş müttefiki olan ABD'nin yanında yer almasına yol açan kritik Irak istihbarat raporu hakkındaki gerçeği ilk açıklayan BBC'nin üst düzey yöneticileri, devletin soruşturma kurulu başkanı Yargıç Lord Hutton'ın Blair hükümetini kusurlu bulan bir hususa yer vermeyince istifa etmişlerdi. 
     Sorun, İngiltere basın-yayın organlarında hassas yerini koruyor. 
     İngiltere hükümetinin ''aldandığı'' belirtilen Irak istihbarat dosyalarında, Bağdat hükümetinin 45 dakika içinde kitle imha silahlarını devreye sokma yeteneğine kavuştuğu öne sürülüyordu. 
     
</TEXT>
</DOC>
