<DOC>
<DOCNO> 273360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy03.html </URL>
<DATE> 2004/09/20/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Müdür Bey Köşk'e takılmazsa, 5 bin dolar maaşla yurt dışında 
</HEADLINE>
<TEXT>

     Milli Eğitim Bakanlığı'nın yurt dışı kadrolarında "skandal" olarak nitelendirilen olaylar zincirinin bir halkası daha tamamlandı. Sınavın sorumluluğunu yürüten Dış İlişkiler Genel Müdür Vekili İbrahim Kapaklıkaya, sicil amiri olduğu yardımcısı tarafından mülakata tutuldu ve başarılı oldu. 
     Kapaklıkaya'ya 90 puanın üstünde not verilirken, yazılı sınavda ilk üç sırayı paylaşanların mülakatta elendiği kaydedildi. Kapaklıkaya'nın yurt dışına gidebilmesi için kararnamesinin Cumhurbaşkanı Sezer tarafından imzalanması gerekiyor. 
     Edinilen bilgilere göre, MEB'in ortalama 5 bin dolar düzeyinde maaş ödenen yurt dışı kadrolarına atanmalarda Dış İlişkiler Genel Müdür Vekili İbrahim Kapaklıkaya ve Genel Müdür Vekili İbrahim Özdemir'in adının karıştığı "skandal" uygulamalar devam ediyor. 
     İçişleri Bakanlığı mülkiye müffettişliğinden gelen İbrahim Kapaklıkaya ile üniversiteden gelen yardımcısı İbrahim Özdemir'in üstlendikleri görevlere asaleten atamalarının gerçekleşmemesinin ardından Bakanlığın yurt dışı kadrolarında görevlendirilmek amacıyla yönetmelik değişikliğiyle başlayan uygulamalar son aşamasına geldi. 
     

     
</TEXT>
</DOC>
