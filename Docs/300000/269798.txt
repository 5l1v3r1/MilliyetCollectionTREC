<DOC>
<DOCNO> 269798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonspo17.html </URL>
<DATE> 2004/09/07/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Hagi kaleye geçti, futbolcular gol atamadı 
</HEADLINE>
<TEXT>

     Ligde 12 Eylül Pazar günü kendi sahasında Samsunspor ile karşılaşacak Galatasaray, bu karşılaşmanın hazırlıklarını bu sabah yaptığı antrenmanla sürdürdü. 
     Florya Metin Oktay Tesisleri'nde teknik direktör Gheorghe Hagi yönetiminde gerçekleştirilen antrenmanda futbolcular, ilk bölümde kondisyon ve kanatlardan yapılan ortalarla gol çalışması yaptılar. Sarı-kırmızılı oyuncular, antrenmanı şut çalışmasıyla tamamladılar. 
     Antrenmana, milli takım kamplarında bulunan futbolcuların yanı sıra sakatlıkları bulunan Ergün, Suat, Fransa'ya giden Song katılmazken, dünkü antrenmanda ayrı çalışan Hakan Ünsal ile yine dünkü idmana katılmayan Volkan, bugün takımla birlikte çalıştı. 
     Bu arada teknik direktör Hagi, şut çalışması sırasında attığı goller sonrası ilginç sevinç gösterileriyle dikkat çekti. Hagi, bir gol sonrası ilginç el hareketiyle gol sevinci yaşadı. 
     
     HAGİ, KALEYE GEÇTİ AMA... 
     Hagi, şut çalışmasının son bölümünde ise kaleye geçti. 
     Galatasaraylı oyuncular, Hagi'nin koruduğu kaleye gol atma başarısı gösteremediler. 
     Galatasaray, Samsunspor maçı hazırlıklarını bu akşam basına kapalı yapacağı idmanla sürdürecek. 
     Diğer yandan Galatasaray'ın eski futbolcularından Muhammed Altıntaş, takımın antrenmanını izledi. Muhammed, daha sonra Arif ve Hakan Ünsal ile bir süre sohbet etti. 
     
</TEXT>
</DOC>
