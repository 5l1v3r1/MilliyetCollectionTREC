<DOC>
<DOCNO> 273004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/ekonomi/eko01.html </URL>
<DATE> 2004/09/19/ </DATE>
<TIME>  </TIME>
<AUTHOR>  </AUTHOR>
<HEADLINE>
THY'den elektronik biletli tasarruf projesi 
</HEADLINE>
<TEXT>


THY'nin kırmızı kapaklı, çok yapraklı biletleri tarihe karışıyor. İlk uygulamasına geçen ay Denizli hattında başlanan elektronik biletler 10 milyon dolar tasarruf sağlayacak 

EKONOMİ SERVİSİ 

Her yıl 11 milyon biletin satıldığı Türk Hava Yolları THY , TAT olarak bilinen klasik biletin yerine elektronik biletle 10 milyon doların üzerinde tasarruf edecek. 
THY, 16 Ağustos'ta Denizli'de başladığı elektronik bilet uygulamasıyla tanesi 1 dolar olan TAT bilet alımını ortadan kaldırmaya çalışıyor. 
Kurum böylece 5 milyon 31 bini yurtiçi uçuşlarda, 5 milyon 381 bini yurtdışı uçuşlarda olmak üzere kestiği 11 milyon dolayındaki TAT biletin uygulamadan kalkması sonucunda 10 milyon doların üzerinde tasarruf sağlayacak. 
Denizli'nin ardından Gaziantep, İzmir, Dalaman ve Bodrum'da da uygulamaya geçilecek. Sistemin gelecek yıl içinde tüm hatlarda uygulamaya geçmesi bekleniyor. Elektronik bilet uygulamasında, yolculara yalnızca fatura yerine geçecek bir kağıt verilecek. 
THY, Maliye Bakanlığı ile yaptığı görüşmeler sonucunda bilet yerine verilecek kağıtların fatura yerine geçmesi için gerekli anlaşmayı imzaladı. Bilet faturaları şirketler adına olanlar adlarına elektronik ortamda ayrılan biletle temas etmeden, doğrudan havaalanından biniş kartını alarak seyahat edecek. 

Check-in de makineden 
Uygulamanın kurumun parasal tasarrufu yanında yolcuların yararına olan yönlerinin de bulunduğunu belirten yetkililer, bundan sonra bilet kaybetme ve bunun için ücret ödeme gibi bir durumun olmayacağını belirtiyor. 
THY, elektronik bilet uygulamasının hayata geçtiği yerlerde, check-in işlemlerinin de bankamatik türü cihazlarla yapılmasını planlıyor. 




</TEXT>
</DOC>
