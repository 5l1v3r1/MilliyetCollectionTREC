<DOC>
<DOCNO> 253625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonspo11.html </URL>
<DATE> 2004/07/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Wimbledon Şampiyonu Sharapova Yalnız kalmak istiyorum... 
</HEADLINE>
<TEXT>

     Sezonun 3. ''Grand Slam'' mücadelesi olan 118. Wimbledon Tenis Turnuvası'nda, tek bayanlarda şampiyon olan Maria Sharapova, ''Biraz olsun yalnız kalmak istiyorum'' dedi. 
     Final mücadelesinde, turnuvanın 13 numaralı seribaşı olan 17 yaşındaki genç Rus raket Sharapova, 1 saat 13 dakika süren karşılaşmanın ardından, son 2 yılın şampiyonu ve 1 numaralı seribaşı ABD'li Serena Williams'ı 6-1 ve 6-4'lük setlerle 2-0 yenerek şampiyonluğunu ilan etmişti. 
     Wimbledon'ı kazandıktan sonra tüm spor medyasının ilgi odağı olan ve gittiği her yerde basın mensupları tarafından fotoğrafları çekilen genç tenisçi, ''Başarılı olduğunuz zaman bu tür şeylerin olacağını biliyorum. Ve bu konuda yapabileceğim çok fazla bir şey yok. Eğer bundan hoşlanmıyorsanız, başarılı olmayacaksınız'' diye konuştu. 
     New Haven'da okul öğrencilerinin gittiği bir tenis okulunu ziyaret eden Rus raket, basın mensuplarının bitmeyecekmiş gibi görünen sorularından biraz yorulduğunu ifade etti. 
     Sharapova, birkaç gününü alışveriş ederek ve arkadaşlarını ziyaret ederek New York'ta geçireceğini ve daha sonra Florida'daki evine giderek biraz ders çalışmak ve dinlenmek istediğini belirtti. 
     Başarılı tenisçi, halen lise eğitimi görüyor ve derslerini internetten takip ediyor. 

     
</TEXT>
</DOC>
