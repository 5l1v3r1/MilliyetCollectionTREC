<DOC>
<DOCNO> 294183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonspo08.html </URL>
<DATE> 2004/12/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kafasına kale direği düştü 
</HEADLINE>
<TEXT>

     Kerem PULGAT- Zafer SAMANCI DHA 

KONYA'da kafasına kale direği düşen ilköğretim 5'inci sınıf öğrencisi, 12 yaşındaki Ercan Toprak, beyin travması geçirince yoğun bakım ünitesinde tedavi altına alındı. 
     Merkez Karatay Belediyesi, Saraçoğlu Mahallesi'nde gençleri spora teşvik etmek amacıyla toprak futbol sahası inşa etti. Sahanın tarafını tel örgülerle çeviren belediye yetkilileri kale direklerini zemine sabitlemeden gelişi güzel bıraktı. İlçedeki Hasan Ali Yücel İlköğretim Okulu'nda okuyan Ercan Toprak dün öğle saatlerinde arkadaşları ile birlikte top oynamak için futbol sahasına geldi. Yere sabit olmayan kale direğinin yerini değiştirmek isteyen arkadaşları 45 kilogram ağırlığındaki demir kale direğini kaldırırken Ercan Toprak'ın başına düşürdü. Ercan Toprak, kanlar içinde yere yığılırken, çevredekilerin yardımıyla Konya Numune Hastanesi'ne kaldırıldı. 
     Acil serviste ilk müdahalesi yapılan Toprak'ın çarpmanın etkesiyle beyin travması geçirdiği belirlendi. Ameliyata alınan Ercan Toprak, hayati tehlikeyi atlatamadığı için yoğun bakıma alındı. Doktorlar, Toprak'ın yaşasa bile beyindeki tahribatın büyük olması nedeniyle vücut fonksiyonlarını tam anlamıyla yerine getiremeyeceğini açıkladı. 
     Olayda, belediyenin büyük ihmali olduğunu belirten çocuğun babası, 37 yaşındaki Mehmet Toprak, "Kale direğini sabitlemeden bırakmışlar. Direkler çakılsaydı, oğlum bugün bu halde olmazdı'' dedi. 
     Olayın ardından belediye yetkilileri hiç bir önlem almazken mahalle gençleri olayın yaşandığı sahada futbol oynamayı sürdürdü. Gençler, kanlar içindeki kale direğini kaldırıp futbol aynamaya devam etti. Mahalleli gençlerden Rıfat Cengiz, "Saha yapıldığından beri direkler çakılmamıştı'' dedi. Yetkililer olayla ilgili soruşturmanın sürdürüldüğünü bildirdi. 
     
</TEXT>
</DOC>
