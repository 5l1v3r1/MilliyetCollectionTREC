<DOC>
<DOCNO> 278670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun18.html </URL>
<DATE> 2004/10/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Irak eski başbakan yardımcısı Tarık Aziz'in öldüğü iddia edildi... 
</HEADLINE>
<TEXT>

     Irak eski başbakan yardımcısı Tarık Aziz'in öldüğü iddia edildi. 
     El Arabiya televizyonu, uluslararası Kızılhaç Komitesi'ne dayanarak verdiği haberde Tarık Aziz'in cezaevinde öldüğünü duyurdu. 
     Öte yandan Irak'taki Amerikan komutanlığı, Aziz'in hayatta olduğunu açıkladı. 
     
     BAĞDAT'TAKİ ABD KARARGAHI TARIK AZİZ KESİNLİKLE HAYATTTA 

     Bağdat'taki Amerikan ordusu karargahı, Irak'ın eski başbakanı Tarız Aziz'in cezaevinde öldüğü yolundaki haberi ''kesinlikle'' yalanladı. 
     Yarbay Barry Johnston, Reuters'a yaptığı açıklamada, El Arabiya televizyonunun Kızılhaç'a dayanarak verdiği haber hakkında, ''Kesinlikle Aziz'in hayatta olduğunu söyleyebiliriz'' dedi. 
     
     AZİZ'İN OĞLU İDDİAYI YALANLADI 

     Irak'ın eski başbakan yardımcısı Tarık Aziz'in oğullarından Ziyad, Aziz ailesiyle sıkı ilişkileri olan Fransız din adamı Jean Marie Benjamin'e babasının hayatta olduğunu söyledi. 
     Benjamin, İtalyan Ansa ajansına yaptığı açıklamada, Ziyad Aziz'in kendisine babasının hayatta olduğunu söylediğini belirtti. 
     Uluslararası Kızılhaç Komitesi'nin Bağdat'taki sözcüsü Nada Dumani de, Tarık Aziz'in ölümünü doğrulayamayacaklarını belirtti. 
     ''Tarık Aziz'in ölümünü doğrulayamıyoruz, bu konuda bilgimiz yok'' diyen Dumani, ''Kızılhaç'ın geçen hafta Tarık Aziz'i ziyaret ettiğini ve eski başbakan yardımcısının hastaneye kaldırılmamış olduğunu'' söyledi. 
     El Arabiya televizyonu, uluslararası Kızılhaç Komitesi'ne dayanarak verdiği haberde, Tarık Aziz'in cezaevinde öldüğünü iddia etmişti. 
     
     AMERİKAN KARARGAHI ''AZİZ'İN DURUMU İYİ'' 

     Irak'ta Amerikan yönetimi altında tutuklu bulunan eski Başbakan Yardımcısı Tarık Aziz'in sağlığının iyi olduğu bildirildi. 
     Devrik Irak Devlet Başkanı Saddam Hüseyin ve diğer bazı üst düzey yöneticilerle birlikte, Bağdat Havalimanı'na yakın gizli bir yerde yüksek güvenlik önlemi altında tutuklu bulunduğu sanılan 68 yaşındaki Tarık Aziz'in öldüğü, El Arabiya televizyonu tarafından iddia edilmişti. 
     Bağdat'taki Amerikan karargahından Yarbay Barry Johnson, ölüm haberini yalanladı ve tutuklu Aziz'in durumunun iyi olduğunu bildirdi. 
     Irak'ta 9 Nisan 2003'te devrilen ve 13 Aralık 2003'te ABD tarafından yakalanan Saddam'ın yönetiminde uzun yıllar dışişleri bakanı ve başbakan birinci yardımcısı olarak görev yapan Hıristiyan Tarık Aziz, ülkesinin BM ambargosu altında ezilmişliğinde ABD ile devamlı diyalog yolları arıyordu, ama bunda başarılı olamamıştı. Saddam Hüseyin aynı zamanda fiilen başbakan olduğu için, Tarık Aziz başbakan yardımcısı idi. 
     ABD'nin işgal yönetimi tarafından ''en çok aranan 55 Iraklı devlet yetkilisi'' arasında mutedil tabiatlı olarak tanınan Aziz, arananlar listesinde 25. sıradaydı. Saddam ve 10 devlet yöneticisiyle birlikte temmuzda ilk kez mahkemeye çıkarılan Aziz'in, son aylarda kalbinden rahatsız olduğu bildirilmişti. 
     
</TEXT>
</DOC>
