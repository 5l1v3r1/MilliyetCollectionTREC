<DOC>
<DOCNO> 282196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy14.html </URL>
<DATE> 2004/10/21/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Fransız Başkonsolos "Türkiye ile Fransa'nın arasındaki yanlış anlaşılma" 
</HEADLINE>
<TEXT>

     Fransa'nın İstanbul Başkonsolosu Jean Cristophe Peaucelle, AB konusunda son zamanlarda Türkiye ile Fransa arasında yanlış anlaşılmalar olduğunu, bundan da üzüntü duyduğunu belirtti. 
     Denizli'ye gelen Fransız diplomat Peaucelle, Konsolosluk Ticaret Ataşesi Kaan Şimşek, Ekonomi ve Ticaret Müşaviri Jean Antoine Giansily ile birlikte, Belediye Başkanı Nihat Zeybekci'yi ziyaret etti. 
     Zeybekci, ziyarette yaptığı konuşmada, ''Kültürel, doğal ve sağlık alanındaki zenginliklerimizin iyi bir şekilde tanıtmasıyla Türkiye'nin, bu alanda Avrupa'nın hazinesi haline geleceğine inanıyoruz. Ülkemizin ve Denizli'nin tanıtımı konusunda sizlerin gayret göstermesini bekliyoruz'' dedi. 
     Türkiye'de bulunmaktan mutluluk duyduğunu ifade eden Peaucelle ise ''Son zamanlarda AB konusunda Türkiye ile Fransa arasında ortaya çıkan yanlış anlaşılmalardan dolayı üzgünüm. Türkiye, bizim için çok önemli bir ülke. Türk ve Fransız şirketleri arasında gelişen bağlar ile ticari ortaklıkların bundan sonra da artmasını temenni ediyorum'' diye konuştu. 
     
</TEXT>
</DOC>
