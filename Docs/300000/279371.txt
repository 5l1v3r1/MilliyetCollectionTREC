<DOC>
<DOCNO> 279371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun26.html </URL>
<DATE> 2004/10/12/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Almanya isterse Metin Kaplan'ı sınırdışı edebilecek 
</HEADLINE>
<TEXT>

     Köln İdare Mahkemesi, Almanya'da yasaklanan İslami Cemiyet ve Cemaatleri Birliği'nin İCCB yöneticisi Metin Kaplan'ın, sınırdışı edilmesine karşı açtığı temyiz davasına rağmen bu süre içinde sınırdışı edilebileceğini açıkladı. 
     Mahkeme tarafından bugün yapılan açıklamada, Kaplan'ın bu karara karşı Münster Yüksek İdare Mahkemesi'ne başvuruda bulunabileceği bildirildi. 
     Münster Yüksek İdare Mahkemesi, daha önce Kaplan'ın sınırdışı edilmesine yeşil ışık yakmış, ancak Leipzig kentindeki Federal İdare Mahkemesi'ne temyiz başvurusunda bulunabileceğini açıklamıştı. 
     Köln İdare Mahkemesi ise Kaplan'ın sınırdışı edilmesi için Federal İdare Mahkemesi'nin kararının beklenmesinin şart olmadığına karar verdi. 
     
</TEXT>
</DOC>
