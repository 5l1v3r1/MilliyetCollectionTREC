<DOC>
<DOCNO> 270740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur06.html </URL>
<DATE> 2004/09/10/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Bu otomobilden sağ çıktılar 
</HEADLINE>
<TEXT>

     Yaşar ANTER DHA 
BODRUM'a tatile gelen baba-oğulun bulunduğu otomobil kontroldan çıkınca,, dört takla atıp metrelerce savruldu. Parçalanan olan otomobilin sürücüsü Yalçın Yaş ile babası Salih Yaş, araçtan yaralı kurtuldu. Alkollü olduğu belirtilen Yalçın Yaş, uzun süre kendisine gelemedi. 
     İstanbul Karaköy'de parfümeri mağazası sahibi 28 yaşındaki Yalçın Yaş ile babası 48 yaşındaki Salih Yaş, tatil için Bodrum'daki akrabalarının yanına gelmek üzere yola çıktı. Baba-oğul, önceki gece Bodrum'a yarım saat mesafede bir lokantada yemek yiyip alkol aldı. Yalçın Yaş'ın kullandığı 34 YM 3927 plakalı otomobil Bodrum girişine geldiğinde Yokuşbaşı Mahallesi Emin Anter Bulvarı'ndaki virajı aşırı hız nedeniyle alamadı. Kaldırıma çarpıp 4 takla atan otomobil 50 metre kadar sürüklendi, bir inşaat şirketinin bahçesine uçtu. 
     Gece geç saatlerde meydana gelen kazada parçalanan otomobilden vatandaşların yardımıyla güçlükle çıkarılan ve kanlar içinde kalan baba- oğul olayın şokundan uzun süre kurtulamadı. Kaldırımda oturup ambulansın gelmesini bekleyen Yalçın Yaş, ambulans geldikten sonra iki kez bindirilmek istendi, her defasında geri dönüp yerde yatan babasının yanına geldi. 
     Alkolün etkisiyle ayakta durmakta güçlük çeken Yalçın Yaş, "Baba biz nereye geldik ya. Bize ne oldu, burası neresi. Bugün günlerden ne, saat kaç oldu'' gibi sorular yöneltti. Yerde yatan, bir bacağı, kolu ve kaburgaları kırık olan baba Salih Yaş da sağlık görevlilerinin ilk müdahalesini önce reddetti, ardından ambulansla Bodrum Devlet Hastanesi'ne kaldırıldı. Tedavi altına alınan baba Salih Yaş'ın 120, oğul Yalçın Yaş'ın 135 promil alkollü olduğu tespit edildi. 
     
</TEXT>
</DOC>
