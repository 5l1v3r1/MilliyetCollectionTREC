<DOC>
<DOCNO> 253804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/soneko05.html </URL>
<DATE> 2004/07/08/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Borsada sakin seyrin sürmesi bekleniyor 
</HEADLINE>
<TEXT>

     Dün ikinci seansın sonlarına doğru gelen alımlarla günü yüzde 0.32 oranında yükselişle tamamlayan borsada bugün sakin seyrin devam etmesi bekleniyor. 
     Borsa dün ilk seans yaşanan düzeltme hareketinin ardından ikinci seans yönünü yukarı çevirdi. 
     AB'nin KKTC ile ticari ilişkiler kurması ve petrol fiyatlarının 39 dolar civarına gerilemesi endeskte olumlu bir hareket başlatırken, uzmanlar bugün için petrol fiyatlarındaki seyrin ve mayıs ayı sanayi üretimi rakamlarının izleneceğini belirtiyorlar. 
     Endeksin muhtemel hareket aralığı olarak 18 bin-18 bin 500 seviyeleri ifade edilirken, 18 binin altına gelinmesi durumunda düşüşün 17 bin 500'lü rakamlara kadar sürebileceği kaydediliyor. 
     
     18 bin 50 desteği çalıştı 
     Gedik Yatırım'ın güne ilişkin beklentisi şöyle 
     18 bin 50 seviyesinde bulunan desteğin şu an için çalıştığı söylenebilir. Kısa vadede 18 bin 50-18 bin 100 desteğinin kuvvetlenmesi halinde yeni bir yükseliş atağı olasılığı artacaktır. 
     Piyasanın ilk önemli direnci 18 bin 650-700 aralığında bulunmakta olup orta vadeli yükseliş trendi için bu direncin aşılması gerekiyor. Kısa vadeli göstergeler satış konumunda olmasına karşın orta vadeli göstergeler alım pozisyonunu sürdürüyor. 
     
     Alım için taban oluşumu beklenmeli 
     Yapı Kredi Yatırım'ın güne ilişkin yorumu şöyle 
     Kısa vadeli yükseliş trendini 18 bin 707 seviyesine kadar sürdüren İMKB'de, önceki gün başlayan kar satışları etkisini sürdürüyor. 18 bin 25 seviyesinde bulunan ara destek noktası üzerinde hacimsiz tepki alımlarının yaşandığını gözlemlediğimiz piyasada, işlem hacmi azalma eğilimini sürdürüyor. 
     Piyasada yaşanan hacimsiz tepki alımlarının güç kazanabilmesi için, 18 bin 450 direncinin işlem hacminin desteğiye yukarı kırılması gerekiyor. Kısa vadeli teknik göstergelerin "Alma" pozisyonu koruduğu piyasada, 18 bin 25 seviyesi ilk destek noktasını oluşturuyor. Endeksin 18 bin 25 destek noktasını aşağı kırması, 17 bin 650 seviyesi hedef olmak üzere satış baskısının devamını getirebilir. 
     Piyasada alım yapmak için, 18 bin 707 seviyesinden başlayan satış baskısının söz konusu destek noktalarında kısa vadeli taban oluşumunu tamamlanması beklenmeli. 
     
</TEXT>
</DOC>
