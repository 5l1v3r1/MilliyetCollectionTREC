<DOC>
<DOCNO> 255215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonyas08.html </URL>
<DATE> 2004/07/13/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Türkiye'ye altı ayda 6.7 milyon turist geldi... 
</HEADLINE>
<TEXT>

     Türkiye'ye yılın ilk altı aylık döneminde gelen turist sayısı, yüzde 50'ye yakın artarak 6.7 milyonu geçti. 
     Aynı dönemde, 3.2 milyon Türk vatandaşı giriş yaptı. 
     Devlet İstatistik Enstitüsü'nden DİE yapılan açıklamaya göre, ocak-haziran döneminde Türkiye'ye gelen yabancı ziyaretçilerin sayısı, 6 milyon 726 bin 669 olarak gerçekleşti. Turist sayısı, geçen yılın eş dönemindeki 4 milyon 649 bin 322'lik düzeyine göre yüzde 44.7 oranında hızlı bir artış gösterdi. 
     Çıkış yapan yabancıların sayısı da yüzde 46.4 artarak 4 milyon 229 bin 136'dan 6 milyon 191 bin 462'ye ulaştı. 
     
     BÜYÜK BÖLÜMÜ OECD ÜLKELERİNDEN 
     Yılın ilk altı ayında Türkiye'ye giriş yapan yabancı ziyaretçilerin büyük bölümünü OECD ülkelerinden gelenler oluşturdu. OECD üyesi Avrupa ülkelerinden gelenlerin sayısı yüzde 43.1 artarak 3 milyon 642 bin 565'e, diğer OECD ülkelerinden gelenlerin sayısı yüzde 49.7 artarak 223 bin 838'e, diğer Avrupa ülkelerinden gelenlerin sayısı yüzde 38 
     artarak 963 bin 490'a yükseldi. 
     BDT ülkelerinden gelenlerin sayısı yüzde 55 artarak 1 milyon 134 bin 671, Asya ülkelerinden gelenlerin sayısı yüzde 48.2 artarak 643 bin 211, Afrika ülkelerinden gelenlerin sayısı yüzde 28.3 artarak 91 bin 695 oldu. 
     
     TÜRK VATANDAŞLARI 
     İlk altı ayda giriş yapan Türk vatandaşlarının sayısı da yüzde 37.6'lık artışla geçen yılki 2 milyon 323 bin 935'lik düzeyinden 3 milyon 196 bin 584'e yükseldi. 
     Aynı dönemde çıkış yapan Türk vatandaşlarının sayısı yüzde 40.5 artarak 2 milyon 121 bin 774'ten 2 milyon 981 bin 286'ya ulaştı. 
     
</TEXT>
</DOC>
