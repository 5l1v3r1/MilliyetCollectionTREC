<DOC>
<DOCNO> 275774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/ekonomi/eko04.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB taksitinde Katar iddiası... 
</HEADLINE>
<TEXT>


YKB ve TMSF'ye 130 milyon dolarlık ilk taksiti bu hafta sonuna kadar yatırması gereken Çukurova'nın parayı Katar'dan getireceği söyleniyor 

Finans atölyesi SONGÜL HATISARU 

Çukurova'nın Northway üzerinden kullanacağını açıkladığı Tasarruf Mevduatı Sigorta Fonu TMSF ve Yapı Kredi Bankası'na YKB ödenecek 4.15 milyar dolarlık kredinin ilk taksidi olan 130 milyon doların bu hafta sonuna kadar yapılması gerekiyor. 
Ancak borsa kulislerinde konuşulanlara göre giderilemeyen bazı pürüzler nedeniyle bu miktardaki para henüz Türkiye'ye nakledilmedi. Yine kulislere göre ödemenin yapılması durumunda bu para bir Körfez ülkesi olan Katar'dan gelecek. 

İki üye tartışması 
Dün borsa kulislerinde ödemenin yapılmasının 10 Ekim'e kadar sarkabileceği konuşuluyordu. Doğrulatamadığımız başka bir iddia ise ödemenin gerçekleştirilmesine engel olan pürüzün Çukurova Grubu'nun TMSF ile imzaladığı anlaşmaya iki üyenin çekince koyarak imza atması veya karşı oy kullanmış olduğu yönündeydi. Yedi üyesi bulunan TMSF kararlarını oy çokluğuyla alıyor. 
TMSF'nin oy çokluğuyla aldığı kararlar kesin geçerlilik taşıyor ve uygulamaya koyuluyor. Ancak Karamehmet'in ileride olabilecek olası davaları düşündüğü için kararın oybirliğiyle alınmasını istediği ve doğabilecek tartışmaların önünü şimdiden kesmek istediği konuşuluyor. Bu iddiaya göre ödemenin yapılması bu nedenle sarkabilir. 

Kamu aydınlatılmıyor Bugüne kadar yapılan açıklamalarda Çukurova Grubu'nun ilk taksidinin eylülün ikinci yarısında gerçekleştirileceği söylendi. Ancak yazıyı yazdığımız dün itibariyle ödeme gününe ilişkin net bir açıklama henüz yapılmamıştı. 
YKB'nin borsada işlem gören halka açık bir şirket olduğu göz önüne alındığında Sermaye Piyasası'nda işleyişin temel unsuru olan kamuyu aydınlatma ilkesinin işletilmediği görülüyor. Çünkü YKB ile yapılan anlaşmanın kesin detayları ve ilk ödemenin hangi tarihte yapılacağı henüz net olarak açıklanmış değil. Yatırımcı, yatırım kararını alırken mali tabloların yanı sıra şirketlerin faaliyet kollarını esastan etkileyebilecek bu tür anlaşmaları da dikkate alıyor. YKB'de ise yaşanan belirsizlik h l sürüyor. 


</TEXT>
</DOC>
