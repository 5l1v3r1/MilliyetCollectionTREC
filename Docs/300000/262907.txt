<DOC>
<DOCNO> 262907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur51.html </URL>
<DATE> 2004/08/12/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Edirne Valisi Fahri Yücel vefat etti 
</HEADLINE>
<TEXT>

     Edirne Valisi Fahri Yücel, tedavi gördüğü hastanede hayatını kaybetti. 
     AA muhabirinin edindiği bilgiye göre, pankreas kanseri teşhisiyle bir süredir tedavi gören Yücel, 3 gün önce İstanbul Amerikan Hastanesi'ne kaldırılmıştı. Yücel'in, 14.20 sıralarında hayatını kaybettiği kaydedildi. 
     Yücel, 6 Haziran'da karın ağrısı rahatsızlığıyla Trakya Tıp Fakültesi Hastanesi'ne kaldırılmış, burada yapılan tahlillerden sonra Ankara'ya sevk edilmişti. 
     Vali Yücel, daha sonra gittiği Fransa'da da yaklaşık 1,5 ay tedavi görmüştü. 
     Edirne Valisi Fahri Yücel'in, tedavi gördüğü hastanede hayatını kaybetmesi, Edirne'de üzüntü yarattı. 
     Yücel'in ölümünün ardından Edirne Vali Vekili Ali Deniz Sürmen, valilikte vali yardımcılarıyla toplantı yaparken, personel ölüm haberi üzerine gözyaşlarına boğuldu. 
     
     FAHRİ YÜCEL... 

     Yücel, 1958 yılında Zonguldak'ın Devrek İlçesi'nde doğdu. İlk ve orta öğrenimini Devrek'te tamamlayan Yücel, 1975 yılında İstanbul Kabataş Erkek Lisesi'nden mezun oldu. 1980 yılında Ankara Üniversitesi Siyasal Bilgiler Fakültesi İktisat ve Maliye Bölümü'nü bitiren Yücel, 1983-1994 yılları arasında kaymakamlık yaptı. 
     1994 yılında Mülkiye Müfettişliği'ne ve aynı yıl Mülkiye Başmüfettişliği'ne atanan Yücel, 2000 yılı Mart ayında İçişleri Bakanlığı Strateji Merkezi Başkanı olarak görevlendirildi. 
     Edirne Valiliği'ne atanmadan önce bu görevi yürüten Yücel, 10 Ağustos 2000'de Edirne Valiliği görevine başladı. 
     Yücel, evli ve bir çocuk babasıydı. 
     

     
</TEXT>
</DOC>
