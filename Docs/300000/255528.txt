<DOC>
<DOCNO> 255528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/guncel/gun13.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Katkı maddeleri kansere yol açıyor 
</HEADLINE>
<TEXT>


Sağlık Bakanlığı, hazırladığı Kanser Raporu'nda, kanserin beslenmeyle yakından ilgili olduğunu kaydetti 


Sağlık Bakanlığı'nın hazırladığı Kanser Raporu'nda, şişmanlığın kanser çeşitlerinin oluşmasında risk faktörü olduğu, besinlerdeki katkı maddelerinin de riski artırdığı kaydedildi. 
Sağlık Bakanlığı Temel Sağlık Hizmetleri Genel Müdürlüğü'nün raporunda, kanserin beslenmeyle ilgisinin yüzde 10 - 70 arasında bulunduğu, besinlerde üreyen küf ve toksinlerle nitrat ve nitritlerin doğal kanserojenler olduğu kaydedildi. 
Yapay tatlandırıcıların önerilen miktarın üzerinde tüketilmesinin idrar yolu kanserlerine neden olduğunun belirtildiği rapora göre yakılan yağın yemeklere katılması, koyun, sığır, keçi ve tavuk etleri, hamburger, sade, yağlı etten yapılan köfteler, sucuk, sosis, salam, tereyağı, içyağı, yağda kızartılmış besinler, nitrit ve nitrat eklenmiş besinler, doğrudan ateşte pişmiş etlerin tüketilmesi kanser riskini artırıyor. 

Alkol azaltılmalı 

Temel Sağlık Hizmetleri Genel Müdürlüğü'nün raporunda, kanserden korunmak için özetle şunlar öneriliyor 
Yağ tüketimi azaltılmalı, yağlı etlerden uzak durulmalı.Yiyecekleri hazırlarken kızartma, kavurma, tütsüleme yerine, ızgara, fırında, buğulama, haşlama gibi pişirme yöntemleri kullanılmalı.Günlük tuz tüketimi 5 - 6 gram olmalı.Turşu ve salamura gibi fazla tuzlu yiyecekler az tüketilmeli.Alkol tüketilmemeli veya azaltılmalı.Ekmeğin kepekli olanı tercih edilmeli.Domates, sarmısak, soğan, nane ve maydanoz gibi besinler bol kullanılmalı.Haftada 3 gün, en az 30 dakika egzersiz yapılmalı. 


</TEXT>
</DOC>
