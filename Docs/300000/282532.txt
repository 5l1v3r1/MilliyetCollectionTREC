<DOC>
<DOCNO> 282532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sontur06.html </URL>
<DATE> 2004/10/22/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Cinayet işledi, 'çevreye verdiği rahatsızlıktan' özür diledi 
</HEADLINE>
<TEXT>

     Yaşar ANTER DHA 

BODRUM'da tatil yapan Atilla Özlüer, kuzenini rahatsız etmekle suçladığı iki genci kurşun yağmuruna tuttu birini öldürüp, diğerini ağır yaraladı. Bir otelin güvenlik görevlilerine giderek, "İftar vakti çevreye verdiğim rahatsızlıktan ötürü özür dilerim'' diyen Özlüer, gelen polislere teslim oldu. 
     Almanya'nın Berlin kentinde market işletip yaz aylarını Bodrum'da geçiren evli ve iki çocuk babası Atilla Özlüer 47 , üç ay önce yazlığının bulunduğu Bardakçı Koyu'ndaki Osman Nuri Bilgin Caddesi'nde Bardak Pansiyon'da kalan Serkan Tanıl 25 ve Gökhan Çin 25 ile tartıştı. Tartışmaya, Gökhan Çin'in, bir süre arkadaşlık edip ayrıldığı, Atilla Özlüer'in kuzeni Nur Özlüer'in 29 peşini bırakmaması, rahatsızlık vermesi yol açtı. Atilla Özlüer, Tanıl ve Çin'i, "Kuzenimi rahat bırakın'' diye uyardı. Yaz aylarında otel ve restoranlarda çalışan Serkan Tanıl, kavga sırasında gurbetçi Özlüer'i bacağından bıçakla yaraladı. 
     Üç ay içinde sık sık tartışan tarafların kavgası, Nur Özlüer'in tekrar iki genç tarafından rahatsız edildiğini öne sürerek Atilla Özlüer'e şikayette bulunması üzerine alevlendi. Özlüer önceki gün akşam saatlerinde evinin 50 metre ilerisinde gençlerin kaldığı pansiyona giderek tartışmaya başladı. Tartışmanın kavgaya dönüşüp sokağa taşması üzerine eve gelerek ruhsatlı Smith Wesson marka tabancasını alan Özlüer, pansiyon önünde kendisine hakaret eden gençlere iftar vaktinde kurşun yağdırdı. Karnından ve göğsünden yaralanan Gökhan Çin sürünerek pansiyon içine kaçmaya çalışırken, ona yardım eden arkadaşı Serkan Tanıl kurşunlara hedef oldu. 
     Silah seslerinin ramazan topunun sesine karıştığı olayın ardından yakındaki Azka Otel'in güvenlik personeline giden Özlüer "İftar vaktinde çevreye verdiğim rahatsızlıktan ötürü gerçekten çok özür dilerim. Böyle olmasını istemezdim'' dedi. Özlüer, bu sırada gelen polise teslim olup gözaltına alındı. Ambulansla Özel Bodrum Hastanesi'ne kaldırılan Gökhan Çin ameliyata alındı. Karnı, göğsü ve bacağından vurulan Çin kurtarılamayarak yaşamını yitirirken, ayağından ve sırtından yaralandığı belirtilen Serkan Tanıl'ın sağlık durumunun ciddiyetini koruduğu belirtildi. 
     Atilla Özlüer emniyet müdürlüğünde verdiği ilk ifadesinde "Üç aydır ne kuzenimde ne de bende huzur bıraktılar. Beni bir kez bıçakla yaralamışlardı. Bu tartışmamızda da Gökhan'ın Silahımız var seni öldürürüz' diye tehdit etmesinin ardından silahımı alıp geldim. Elini beline atınca da silah çekeceğini sanıp ateş etmeye başladım. Sonrasını hatırlamıyorum, çok pişmanım'' dedi. 
     
</TEXT>
</DOC>
