<DOC>
<DOCNO> 276215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko31.html </URL>
<DATE> 2004/09/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
İhlas Grubu İndirim kampanyası kapsamında TMSF'ye borç kalmadı 
</HEADLINE>
<TEXT>

     İhlas Holding, Tasarruf Mevduatı Sigorta Fonu'nun TMSF indirim kampanyasından yararlanarak iştirak ve bağlı ortaklıkları dahil bütün kefil oldukları firmaların TMSF'ye borçlarının yarısını bugün itibariyle ödediklerini ve indirim kampanyası kapsamında hiç borçlarının kalmadığını açıkladı. 
     İhlas Holding A.Ş'den Borsa'ya gönderilen açıklamada, Grubun TMSF 2. Tahsilat Dairesi Başkanlığı'na, 25 Eylül 2004 tarihi temel alınarak hesaplanmış bulunan ve daha önce Borsa'ya iletilen borç miktarlarına yer verildi. 
     Açıklamaya göre, ödeme öncesi İhlas Holding'in 125 bin 600 dolar, iştirak ve bağlı ortaklıklarından İhlas Haber Ajansı'nın 2 milyon 593 bin 397 dolar, İhlas Tarsan Tartı ve Ölçü Aletleri İmalat Sanayi ve Ticaret A.Ş.'nin 5 milyon 186 bin 692 dolar, Kuzuluk Kaplıca İnşaat Turizm Sağlık ve Petrol Ürünleri Ticaret A.Ş'nin 3 milyon 418 bin 497 dolar, Huzur Radyo TV A.Ş'nin 5 milyon 402 bin 702 dolar, Huzur Kargo A.Ş'nin 1 milyon 512 bin 785 dolar, İhlas Pazarlama A.Ş'nin 133 bin 347 dolar olmak üzere TMSF'ye, devir ve temlik edilen kredilerden dolayı anapara ve faiz toplamı 18 milyon 373 bin 20 dolar borcu bulunuyordu. 
     İhlas Holding'in kefil olduğu muhtelif firmaların da TMSF'ye devir ve temlik edilen kredilerden dolayı anapara ve faiz toplamı olarak 81 milyon 298 bin 129 dolar borcu yer alıyordu. 
     İhlas Holding açıklamasında, TMSF'ye borcu bulunan kefil oldukları bu şirketlerin, TMSF Fon Kurulu'nun 25 Mayıs 2004 tarih 256 sayılı ve 11 Haziran 2004 tarih ve 297 sayılı kararlarıyla yürürlüğe giren indirim kampanyası kapsamında, borçlu oldukları tutarların 30 Eylül 2004 tarihine kadar yüzde 50'sini ödedikleri takdirde borçlarının tamamının ödenmiş sayılacağı yolundaki hükümden istifade etmek için yapmış oldukları başvurunun TMSF tarafından kabul edildiğinin daha önce açıklandığına işaret edilerek, şöyle denildi 
     ''İştirak ve bağlı ortaklıklarımız dahil bütün kefil olduğumuz firmalar, TMSF'ye olan borçlarının yüzde 50'sini 30 Eylül 2004 tarihi itibariyle ödemişlerdir. Dolayısıyla, indirim kampanyası kapsamında TMSF'ye hiç borçları kalmamıştır. Bu işlem neticesinde şirketimizin, kefaletlerinden kaynaklanan mali yükümlülükleri toplam olarak 99 milyon 671 bin 149 dolar azalmıştır.'' 
     
</TEXT>
</DOC>
