<DOC>
<DOCNO> 292972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/yasam/yas02.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bar kurbanı genci ihmal mi öldürdü 
</HEADLINE>
<TEXT>


M. AKİF ERDEM İstanbul 

İstanbul Beyoğlu'nda arkadaşlarıyla eğlenmek için gittiği barın üst katından boşluğa düşerek yaşamını yitiren Erhan Çaplıgil 21 , gözyaşlarıyla son yolculuğuna uğurlandı. Markiz Pasajı'nın içinde bulunan Buzz Bar'da önceki gece meydana gelen talihsiz kaza sonucu hayatını kaybeden Boğaziçi Üniversitesi Kimya Bölümü 4. sınıf öğrencisi Çaplıgil için dün Bostancı Emin Ali Paşa Camii'nde cenaze töreni düzenlendi. Cenaze, daha sonra Küçükyalı Mezarlığı'nda toprağa verildi. Bu arada kazaya tanık olan Çaplıgil'in okul arkadaşları Gökhan Girişken ve Ferhat Sezer, eğlence sırasında Çaplıgil'in cep telefonunun çaldığını ve telefonla görüşmek için barın üst katına çıktığını anlattı. Tadilat yapılan bu bölümde herhangi bir uyarı ve işaretin bulunmadığını iddia eden arkadaşları, Çaplıgil'in telefonla konuşurken altı boş olan brandaya basarak aşağıya düştüğünü ileri sürdü. 




</TEXT>
</DOC>
