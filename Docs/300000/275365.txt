<DOC>
<DOCNO> 275365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo29.html </URL>
<DATE> 2004/09/27/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Del Bosque Bodo maçına kaldı 
</HEADLINE>
<TEXT>

     Ümraniye'de bugün Beşiktaş Başkanı Yıldırım Demirören ve yönetim kurulu Teknik Direktör Del Bosque ile biraraya geldi ve kriz, UEFA Kupası'nda Perşembe gecesi İnönü'de oynanacak Bodo maçına ertelendi. UEFA Kupası'na veda edilmesi halinde ise Del Bosque ile yollar ayrılacak. 
     Toplantının ardından Reha Muhtar tarafından yapılan açıklama, 'Beşiktaş hafta sonuna kadar Del Bosque ile devam edecek ancak ardından milli maç nedeniyle gelecek 15 günlük arada teknik direktör değişikliğine gidebilir" olarak yorumlandı. 
     Reha Muhtar'ın açıklaması şöyle 
     "Hocamızla geniş bir görüşme yaptık. Del Bosque'nin önerilerini ve çizdiği planı dinledik. Yönetim Kurulu olarak şu anda tek hedefimizi ilk aşamada Perşembe günü Bodo maçını kazanmak ve eleminasyonu atlayıp bir üst tura geçmek olarak belirledik. 
     Yönetim Kurulu üyelerimizin hepsini zamanının tümünü Ümraniye'de geçirmeye karar verdik. Tüm taraftaramızın Bodo maçında Beşiktaş'ı desteklemesini istiyoruz. 
     UEFA kriterlerinin altında bilet fiyatlarını belirledik. 
     Bodo ve Trabzon maçlarından mutlu bir şekilde çıkmak istiyoruz. Beşiktaş'taki bütün hedef bu hafta için bu şekildedir. Hocamız Bodo maçında takımın başında olacaktır. 
     Beşiktaş yönetimi olarak böylesine önemli bir virajda, Bodo maçı dışında hiçbir şeye konsantre olmamaya karar verdik. Şu aşamada, böylesine bir maç öncesinde radikal bir karar almak mümkün değildir." . 

     
</TEXT>
</DOC>
