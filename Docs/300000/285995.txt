<DOC>
<DOCNO> 285995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun15.html </URL>
<DATE> 2004/11/04/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Yunanistan'dan ''Ege ihlal'' iddiası... 
</HEADLINE>
<TEXT>

     Atina, Türk savaş uçaklarının Ege'de Yunan hava sahasını 11 kez ihlal ettiğini öne sürdü. 
     Atina Haber Ajansı ANA , ''basın haberlerine'' dayandırdığı haberinde, ''21 Türk savaş uçağının güney, orta ve kuzey Ege'de Yunan hava sahasını ihlal ettiğini'' belirtti. 
     Ajans, ''hava trafik kurallarını da çiğnediklerini'' öne sürdüğü Türk uçaklarıyla bölgeye giden Yunan savaş uçakları arasında 4 kez ''it dalaşı'' yaşandığını da kaydetti. 
     Yunanistan basını da bugün, Türk savaş uçaklarının bu sabah Ege'de Olympic Havayolları'na ait bir yolcu uçağını ''taciz'' ettiği iddiasına ilişkin çelişkili haberler yayınladı. 
     Makedonya Haber Ajansı MPA , F-16 tipi 2 Türk savaş uçağının yolcu uçağına bin feet yaklaşık 300 metre yaklaştıklarını öne sürerken, diğer basın-yayın organları olayın gelişimi ve mesafeye ilişkin farklı rakamlar verdiler. 
     Atina Haber Ajansı ANA , Türk uçaklarının, Rodos ile Karpatos adaları arasında uçan yolcu uçağının 3 deniz mili yaklaşık 5 kilometre ötesinden geçtiklerini duyurdu. 
     Yunan televizyonları ise Türk uçaklarının, yolcu uçağının 2 deniz mili yaklaşık 3.6 kilometre uzağından geçtiklerini kaydettiler. 
     Haberinde ''taciz'' iddiasına yer veren MPA'nın aksine, ANA ve televizyonlar ''taciz'' ifadesini kullanmadılar. 
     
     Yunanlılar 'jesti' istismar ediyor 

     Ancak Milliyet Ankara Bürosu'ndan Aydın Hasan'ın haberine göre, Yunanistan'ın, Atina 2004 Olimpiyatları nedeniyle Ankara'nın yaptığı askeri jestleri, diplomatik alanda Türkiye'nin aleyhine kullanmaya çalıştığı ortaya çıktı. 
     Türkiye, Atina'da 13 - 31 Ağustos arasında yapılan olimpiyatlar nedeniyle Yunanistan'a karşı bir dizi askeri jestte bulundu. Genelkurmay Başkanlığı, Türkiye'nin iyi niyetinin kanıtı ve "olimpiyat jesti" olarak Ege Denizi'ndeki planlı tatbikatları iptal etti. Türk Hava Kuvvetleri de Türk jetlerinin Ege üzerindeki rutin uçuşlarını azalttı. 
     Türkiye, ABD'deki "11 Eylül" benzeri bir saldırı ihtimaline karşı önlem aldı. Askeri hava radarları Akdeniz ve Ege hava sahasını hassas biçimde izlerken, F - 16'lar Yunanistan'a destek için hazır bekletildi. 
     Olimpiyatların ardından Türk jetleri, rutin program çerçevesinde uçmaya başladı. Ancak, Yunan Hükümeti, olimpiyat dönemindeki uçuşları baz alarak, Ege'deki Türk askeri hareketinin arttığını iddia etti. İddialarını AB ve NATO'ya da taşıyan Yunanistan, Türkiye'yi AB İlerleme Raporu sürecinde, zor durumda bırakmayı amaçladı. 
     Genelkurmay İkinci Başkanı Orgeneral İlker Başbuğ, önceki günkü basını bilgilendirme toplantısında, diplomatik ifadelerle, Yunanistan'ın tutumunu eleştirerek, "Yunanistan, Türkiye'nin olağan uçuş faaliyetlerine dönmesinden rahatsızlık duymuş ve Eylül - Ekim 2004'teki uçuşlarımızın normalin altında gerçekleşmesine rağmen olimpiyatların yapıldığı ağustosu baz alarak uçuşlarımızın arttığını iddia etmiştir" dedi. 

     
</TEXT>
</DOC>
