<DOC>
<DOCNO> 280538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/siyaset/axsiy02.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uluslararası camiaya katılın' 
</HEADLINE>
<TEXT>


ABD Büyükelçisi Edelman, uluslararası topluluğun Şam yönetimi üzerinde kurduğu baskıyla ilgili olarak, "Umarız, Türkiye de uluslararası camianın içinde yer alacaktır. Tabii bu kendi kararıdır" dedi 

ANKARA Milliyet 


ABD'nin Ankara Büyükelçisi Eric Edelman, Suriye'nin Lübnan'dan çekilmesi konusunda uluslararası topluluğun Şam yönetimi üzerinde kurduğu baskıya Türkiye'nin de katılmasını istedi. ABD'nin "gitme" telkinine rağmen nisanda Şam'a resmi ziyarette bulunacağı belirtilen Cumhurbaşkanı Ahmet Necdet Sezer'in de, Suriye lideri Başar Esad'a "çekil" mesajı götürmesi bekleniyor. Washington'un, Esad'a Lübnan'dan çekilmesi yönündeki uluslararası baskılara Türkiye'nin de katılması yönündeki beklentisini, Edelman dün açık biçimde ifade etti. Bursa'da Sezer'in ziyaretiyle ilgili soruları yanıtlayan Edelman, şunları söyledi "Suriye konusunda söylenecek tek şey, uluslararası camianın, BM'nin 1559 sayılı kararı gereği, tamamen fikir birliğinde olmalarıdır. Suriye, Lübnan'dan askerlerini derhal çekmelidir. Başkan George Bush da, Avrupa'yı ziyaretinde bu konuda tamamen fikir birliği olduğunu gördü. Fransa Cumhurbaşkanı Jacque Chirac, Almanya Başbakanı Gerhard Schröder, Rus ve Mısır liderleriyle görüş birliği var. Umarız, Türkiye de uluslararası camianın içinde yer alacaktır. Tabii bu kendi kararıdır." 
Edelman'ın açıkladığı bu beklentinin Dışişleri'ne de gayrı resmi yollardan aktarıldığı öne sürüldü. ABD Büyükelçiliği bu yöndeki iddiaları yalanlamazken, Dışişleri sözcülüğü, ABD ve AB'den telkin gelmediğini savundu. 


</TEXT>
</DOC>
