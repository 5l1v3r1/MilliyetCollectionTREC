<DOC>
<DOCNO> 283923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/dunya/adun.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinciyi affetmediler 
</HEADLINE>
<TEXT>


Avrupa Parlamentosu, "Eşcinsellik günahtır, kadının yeri evidir" sözleri yüzünden özür dilemiş olsa bile, Buttiglione'nin AB Komisyonu üyesi olmasını kesin olarak reddetti 

Güven Özalp Strasbourg 


Avrupa Parlamentosu AP , 1 Kasım'da göreve başlaması öngörülen Jose Manuel Durao Barroso başkanlığındaki yeni Avrupa Birliği AB Komisyonu'nun onaylanmasına ilişkin oylamayı gerçekleştiremedi. AP içinde Hıristiyan Demokratlar dışındaki tüm siyasi gruplar ortak hareket ederek, eşcinsellere ve kadınlara yönelik açıklamalarıyla tepki çeken İtalyan üye Rocco Buttiglione'yi, sözleri nedeniyle yazılı özür dilemiş olsa da affetmedi ve Barroso Komisyonu'na yeşil ışık yakmama kararı aldı. Bu gelişme üzerine, üzerinde uzlaşılan bir isim olarak Avrupa Birliği liderleri tarafından Komisyon Başkanlığı'na atanan Barroso, tarihi bir yenilginin önüne geçmek ve AB içinde ciddi boyutlu bir kriz çıkmasını engellemek için ekibini geri çekti. Barroso'nun bu adımı ise AB'de bir ilk yaşanmasına yol açarken, AP'ye de, "kendisini gerçek bir güç gibi hissetme" olanağı sağladı. 

Listeyi geri çekti 
2 gün boyunca AP siyasi grup liderleriyle temaslarda bulunan ancak sadece Hıristiyan Demokratlar'dan net bir destek bulan Barroso, oylama sonucunda kendisini istifaya kadar götürebilecek bir gelişme yaşanmasının önüne geçebilmek için Komisyon listesini geri çekmeyi kararlaştırdı. "Eğer bugün oylama olsaydı çıkacak sonuç ne Avrupa kurumları ne de Avrupa projesi açısından olumlu olmayacaktı" diyen Barroso, AP içinde atılan "zafer çığlıklarını" da eleştirerek, "Bu bir futbol maçı değil" diye konuştu. 
AP ile yeni AB Komisyonu arasındaki temel sorunu ise Buttiglione'nin yaptığı açıklamalar oluşturuyor. Adalet, içişleri ve güvenlik dosyalarından sorumlu olması öngörülen Buttiglione, "Eşcinsellik günahtır. Aile, kadının çocuk yapmasına ve bir erkek tarafından korunmasına olanak sağlamak için vardır, kadının yeri evidir" şeklinde, dinsel taassuptan kaynaklanan açıklamalarda bulunmuştu. Vatikan'a yakınlığıyla bilinen Buttiglione'nin görüşlerinin görevini etkilemesi halinde gerekeni yapacağının yazılı garantisini veren Barroso, AP'yi ikna edemedi. 
Hıristiyan Demokratlar hariç AP'deki siyasi grup liderleri dün, "Aynı ekiple gelmeniz halinde onay alamazsınız" mesajını net bir şekilde verirken Barroso, "Gerekli olanı kapsayacak yeterli bir değişiklik yapacağım" dedi. Barroso'nun ekibinde kapsamlı bir değişikliğe gitmesi bekleniyor. Rekabetten sorumlu Hollandalı Neelie Kroes, tarımdan sorumlu Danimarkalı Mariann Fischer Boel, maliyeden sorumlu Leton Ingrida Udre ve enerjiden sorumlu Lazslo Kovacs da Avrupalı parlamenterlerin yoğun eleştirisine maruz kalan isimler arasında bulunuyor. 
Barroso, yeni ekibini oluşturabilmek için AB liderleriyle görüşme maratonu başlatacak. Bu görüşmelerin ilki AB liderlerinin 29 Ekim'de Avrupa Anayasası'nın imza törenine katılmak için bir araya gelecekleri Roma'da gerçekleşecek. Barroso, yeni ekibini kurana kadar Romano Prodi başkanlığındaki Komisyon görevini sürdürecek. 

Papa'nın arkadaşı 

Koyu bir Katolik olan Rocco Buttiglione, siyaset yaşamına 46 yaşında Hıristiyan Demokrat Parti'ye girerek başladı. Felsefe profesörü olan Buttiglione, halen sağcı Demokratik Merkez Birliği UDC Partisi'nin Başkanlığı'nı sürdürüyor. Papa II. Jean Paul'ün yakın arkadaşı olan 56 yaşındaki Buttiglione'nin uzun yıllar Papa'ya tüm dünyadaki Katolik kiliselerine yolladığı tamimleri yazmasında yardım ettiği belirtiliyor. Buttiglione, bir konuşmasında da, AIDS hastalığının "Tanrı'nın bir gazabı" olduğunu söylemişti. 


</TEXT>
</DOC>
