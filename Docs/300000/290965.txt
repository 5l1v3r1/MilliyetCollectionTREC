<DOC>
<DOCNO> 290965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/magazin/amag.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez sanatçılar Bakan'ı alkışlıyor 
</HEADLINE>
<TEXT>


Sanatçıların emeklilik iş günü sayısını doldurmasına yardımcı olmak için hazırlanan yasa taslağı sanat camiasından olumlu tepkiler aldı 

BİRSEN ALTUNTAŞ İLKNUR GÜLMEZ 

Kültür ve Turizm Bakanı Erkan Mumcu'nun emeklilik iş günü sayısını doldurmakta güçlük çeken sanatçılara kolaylık sağlamak için hazırladığı yasa taslağı sanat dünyasında ilgiyle karşılandı. 
Taslağa göre belirli okullardan mezun, belli sayıda eser üretip meslek birliğine üye olan sanatçıların bir çalışma günü 5 gün sayılacak. 
Sanat dünyasının ünlüleri Mumcu'nun bu çalışmasını takdir ettiklerini belirtirken, Hülya Avşar kısa bir süre önce polemik yaşadığı Mumcu için, "Atatürk'ten sonra sanatçıları düşünen tek kişi. Bu, onun sanatçı kökenli olmasından kaynaklanıyor" değerlendirmesini yaptı. 

'Bu, çok geç kalınmış bir yasa' 

Hülya Avşar 
Bu yasanın çıkacağına h l inanamıyorum. Çok geç kalınmış bir yasa. Mumcu, Atatürk'ten sonra sanatçıları düşünen tek kişi. Böyle düşünmesi sanatçı kökenli olmasından kaynaklanıyor. Bu yasa çıkarsa mesleğimi daha çok seveceğim. Nasıl Atatürk 'Herkes her şey olabilir ama sanatçı olamaz' demiş zamanında, bu da ona benziyor. Kadına, sporuna, sanatına önem veren bir ülke her zaman yükselmeye layıktır. Mumcu'nun bunu gündeme getirmesi büyük bir adım. Böyle bir şey yapacağını hiç düşünmemiştim. Tebrik ediyorum." 

'Mumcu'yu tebrik etmek istiyorum' 

Nükhet Duru 
Bu kadar yıl hiçbir bakanın ağzından böyle bir şey duymadım. Mumcu'yu tebrik etmek istiyorum. Bir kadın başbakan bile varken ne kadın hakları, ne sanatçı haklarına bu kadar duyarlı yaklaşılmadı. Sanatçıların yıpranma payı çok fazla. Sanatçılar kendi standartlarını kaybettikten sonra normal hayata döndüklerinde neredeyse ayıplanır. Emeklilik güvenceleri olması gerekiyor. İstenilen kıstaslar geçerlidir. Ortalıkta sanatçı olmadığı halde 'Sanatçıyım' diye dolanan çok kişi var. 

'Kurtuluş değil' 

Kadir İnanır 
Sanatçılar için düşünülen bu tasarı geç kalınmış olmakla birlikte önemli ama kurtuluş değil. 

'Yasa çok önemli' 

Yusuf Sezgin 
Emekli olma hakkı için geç başvurmuş ya da sinemaya yeni başlamış genç arkadaşlarımız için bu yasa gerçekten çok önemli olacak. 

'İlkel şartlarda çalıştık' 

Cüneyt Arkın 
Yıllarca yağmur, çamur, sıcak soğuk demeden setlerde hiçbir sosyal hakkı olmadan ilkel şartlarda çalışmış sinema emekçilerine kim tepki gösterebilir Bu arkadaşlarımızın niye sigortasız çalıştırıldığını sormak da devletin görevi. 

'Bir ayrıcalık durumu yok' 

Hülya Koçyiğit 
Bu haktan yararlanabilecek sanatçı arkadaşlarımızın bir karışıklığa meydan vermemek için SODER ve ÇASOD üyesi olma zorunluluğu var. Şu anda SODER'deki arkadaşlarımızın yüzde 99'u bu haktan yararlanıyor. Sinemamız ve diğer sanat kolları adına bu gelişmeler çok güzel. Eleştirilecek bir ayrıcalık durumu yok. 


</TEXT>
</DOC>
