<DOC>
<DOCNO> 271805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur40.html </URL>
<DATE> 2004/09/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Alman işadamlarının "dolandırıldık" iddiası .. 
</HEADLINE>
<TEXT>

     Mersin'in Tarsus İlçesi'nde, iki Alman işadamı, hisselerini satın almak üzere vekalet verdikleri şirket müdürü ile 13 kişi hakkında, kendilerini iki trilyon lira zarara uğrattıkları gerekçesiyle dava açtı. 
     Alman işadamları Juri Sudheimer ve Konstantin Klein'in avukatı Serkan Bayram'ın verdiği bilgiye göre, işadamları 2 yıl önce, Tarsus'ta kurulu Star Otomotiv ve Or Filtre'nin hisselerini satın almak için şirketlerin müdürü Sami Ö'ye vekalet verdiler. İddiaya göre, Sami Ö, sahte evrak düzenleyerek hisselerini satın aldığı şirketin adını değiştirdi ve Alman işadamlarının imzasını taklit ederek noterden aldığı belgeyle kendisini de firmanın yetkilisi kıldı. 
     Sami Ö'nün sahte evrakla işlemler yaparak şirketi borçlandırdığını, üretilen malların hiçbir mal varlığı olmayan 4 ayrı firmaya teminat alınmadan verildiğini savunan Sudheimer ve Klein, Mayıs ayında, Tarsus Cumhuriyet Başsavcılığı'na suç duyurusunda bulundular. 
     Avukat Serkan Bayram, müvekkillerinin iki trilyon lira zarara uğratıldıklarını öne sürdüklerini, bu doğrultuda Tarsus Sulh Ceza Mahkemesi'nde süren dava nedeniyle Haziran ayında Sami Ö. ile ''dolandırıcılık, evrakta sahtekarlık, suiistimal'' olayına karıştıkları iddia edilen İbrahim Ahmet S. ve Hayim A'nın yurtdışına çıkışına yasak konulduğunu belirtti. 
     Bayram, olaya karıştığını iddia ettikleri diğer kişilerle birlikte toplam 14 kişinin yargılandığı dava ile ilgili savcılık mütalaasının beklendiğini kaydetti. 
     
</TEXT>
</DOC>
