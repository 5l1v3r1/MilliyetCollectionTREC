<DOC>
<DOCNO> 290093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun20.html </URL>
<DATE> 2004/11/19/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
ABD şimdi de camileri vuruyor 3 ölü... Hastaneye baskın 
</HEADLINE>
<TEXT>

     Irak'ın başkenti Bağdat'ta, Iraklı ve Amerikalı askerlerin Ebu Hanife camisine düzenlediği operasyonda 3 kişinin öldüğü bildirildi. 
     Görgü tanıkları, kentin Azamiye semtindeki camiye cuma namazından sonra düzenlenen operasyonda 5 kişinin yaralandığını, 40 kişinin de tutuklandığını belirtti. 
     Camide patlamalar duyduklarını belirten görgü tanıkları, imamın bürosundaki kitapların ve bilgisayarın yere atılmış ve eşyaların devrilmiş halde bulunduğunu söyledi. 
     AFP muhabiri, cuma namazının bitiminde 200-300 kadar ulusal muhafızın camiye girerek ses bombası attığını ve ateş açtığını anlattı. 
     Aynı kaynak, daha sonra her tarafı kanlar içinde kalmış 2 kişinin caminin dışına çıkarıldığını belirtti. Cami içinde cemaatten görgü tanıkları, cami imamı Şeyh Muayed El Adhami'nin muhafızlarca gözaltına alındığını kaydetti. 
     
     SURİYE SINIRI YAKINLARINDAKİ BİR CAMİYE SALDIRI 

     Irak'taki Amerikan askerlerinin Suriye yakınlarındaki Kaym kasabasında bulunan bir camiye saldırdığı bildirildi. 
     Caminin imamı Maudafar Abdulvahab, Felluce'ye yardım için gıda ve diğer malzemeleri camide topladıkları, bu yüzden saldırıya uğradıklarını söyledi. 
     Amerikan askerlerinin bugün camide ibadet edilmesini engellediğini kaydeden Abdulvahab, caminin onarımı için ayrılan 2700 doların da çalındığını, bir restoran, bazı dükkan ve evlerin de baskından nasibini aldığını ifade etti. 
     Müslüman Din Adamları Derneği'nin önemli isimlerinden biri olan Abdulvahab, Felluce saldırısına ve ocak ayında yapılacak seçimlere karşı çıkmasıyla tanınıyor. 
     
     HASTANEYE GECE YARISI BASKINI 

     Öte yandan, Amerikan güçlerinin desteğindeki Iraklı komandolar, kuzeydeki Musul kentinde direnişçiler tarafından kullanıldığından şüphelenilen bir hastaneye gece yarısı baskın düzenledi. 
     Amerikan ordusundan yapılan açıklamada, güvenlik güçlerinin, direnişçilerin yaralılarını tedavi ettiğini ihbar aldıktan sonra, kentin batısındaki Şifa semtinde bulunan El Zaherevi Hastanesi'ni kordon altına aldığı belirtildi. 
     Amerikan güçleri dışarıda gözcülük yaparken, Irak komandolarının hastaneye baskın düzenlediği, terörist eylemlerle bağlantısı olduğundan şüphelenilen 3 kişinin sorgulanmak üzere gözaltına alındığı kaydedildi. 
     Ayrıca hastane yetkililerinin, Irak güçlerine, hastanenin morguna getirilen cesetlerin terörist hücre üyelerine ait olduğunu sandıklarını söylemeleri üzerine cesetlerin fotoğraflarının çekildiği bildirildi. 
     
</TEXT>
</DOC>
