<DOC>
<DOCNO> 265047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo11.html </URL>
<DATE> 2004/08/20/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Yunanistan Halter Milli Takıma antrenörü'nden Türkiye'ye övgü 
</HEADLINE>
<TEXT>

     28. Yaz Olimpiyat Oyunları'nda Türkiye'nin gurur kaynağı olan halter için Yunanistan Halter Milli Takımı Başantrenörü Hristo Yakaovu, ''Türkiye, halterde en büyük'' dedi. 
     Türkçe'yi çok iyi konuşan ve İstanbul Burgaz Adası doğumlu olan Hristo Yakaovu, Taner Sağır'ın dünkü başarısının ardından A.A muhabirine yaptığı açıklamada, Türkiye'nin oyunlarda halter dalında müthiş bir başarı gösterdiğini belirterek, ''Çin'i geçtiniz. Türk halterinin çok iyi bir altyapısı var. Dün Taner Sağır'ı gördüm. Çok genç ve çok yetenekli. Yeni bir Naim ve Halil yetişiyor. Bunda sizin sistemli çalışmanızın çok büyük rolü var'' diye konuştu. 
     Türkiye ile oyunlar öncesi ortak bir kamp yapma düşüncesinde olduklarını, ancak bir türlü programlarının uyuşmadığını ifade eden Yakaovu, sözlerini şöyle tamamladı 
     ''Bundan sonra her iki ülke takımları şampiyonaya hem Türkiye'de, hem de Yunanistan'da ortak kamp yaparak hazırlanacaklar. 2008 Pekin'de hem Türkiye'nin, hem de Yunanistan'ın 2 kardeş ülke olarak madalyaların çoğunu alacağına inanıyorum.'' 
     
</TEXT>
</DOC>
