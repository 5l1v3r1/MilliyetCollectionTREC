<DOC>
<DOCNO> 283607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/guncel/gun02.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Militanlara tahliye 
</HEADLINE>
<TEXT>


Yeni TCK'da cezaların indirilmesinden yararlanmak amacıyla başvuru yapan PKK ve Hizbullah üyesi 200'ü aşkın hükümlü, Diyarbakır'da 4 ağır ceza mahkemesinin kararıyla tahliye edildi... 

ÖZGÜR CEBE Diyarbakır DHA 

Yeni TCK'da cezaların indirilmesinden yararlanmak için "infazlarının durdurulması" istemiyle başvuruda bulunan PKK KONGRA - GEL ve Hizbullah üyesi 200'den fazla hükümlü, Diyarbakır'da 4 ağır ceza mahkemesinin kararlarıyla tahliye edildi. 
Dilekçeleri kabul eden Savcı Yılmaz Aktaş, 1 Nisan 2005'te yürürlüğe girecek yeni TCK'da örgüt üyeliği tanımının değiştiğini, bu nedenle 4.5 yıl tutuklu kalan sanığın serbest kaldığını söyledi. 
TCK'nın örgüt üyeliğini kapsayan 168 2 maddesinin 10 - 15 yıl hapis cezası öngördüğünü vurgulayan Aktaş, şöyle konuştu "Alt sınırdan ceza alan sanıklara 3713 sayılı Terörle Mücadele Yasası'nın 5. maddesi uyarınca yarı oranda artırım uygulanıyordu. Ardından 6'da 1 oranında takdir indirimi yapılarak 12.5 yıl hapisle cezalandırılıyordu. Yeni TCK'nın 314 2. maddesiyse, 5 - 10 yıla kadar hapis öngörüyor. Ayrıca takdiri indirimi 5'te 1 oranında yapılıyor. Sanıkların çoğu, daha önce alt sınırdan cezalandırıldığı için, tutuklu kaldıkları süre cezalarını karşılıyor." 

Hükümlülerden dilekçe 
Silahlı eylemlere karıştıkları gerekçesiyle müebbet hapis cezasına çarptırılan PKK ve Hizbullah hükümlülerinin de dilekçe gönderdiğini vurgulayan Aktaş, "Bu sanıkların sevk maddelerinde değişiklik olmadığı için dilekçelerini işleme almıyoruz. Ancak yaşı 18'den küçük olanlara daha önce müebbet yerine verilen 20 yıllık ceza yeni kanunla 14 yıla indi" dedi. 


</TEXT>
</DOC>
