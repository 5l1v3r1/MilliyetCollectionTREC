<DOC>
<DOCNO> 266046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo22.html </URL>
<DATE> 2004/08/24/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Grekoromende iyi başladık .. Şeref'in rakibi ile gergin anlar... 
</HEADLINE>
<TEXT>

     28. Yaz Olimpiyat Oyunları'nda Türkiye, bugün başlayan grekoromen güreşte müsabakalara iyi bir başlangıç yaptı. Türk sporcuları, ilk gün gündüz seansında yaptıkları 6 karşılaşmanın 5'ini kazandı. 
     84 kiloda 4'lü grupta yer alan Dünya ve Olimpiyat Şampiyonu Hamza Yerlikaya, ilk müsabakasında Ukraynalı Oleksandr Daragan'ı 4-1 sayıyla yendikten sonra, 2. karşılaşmasında da Bulgar rakibi Vladislav Metodiev önünde ilk devrede 5-2 öndeyken, rakibinin sakatlanıp maçı bırakması nedeniyle bu karşılaşmadan da galip ayrıldı. 
     Grup birinciliği için büyük avantaj sağlayan Yerlikaya, akşam seansındaki 3. ve son karşılaşmasında Estonyalı Tarvi Thomberg'i yenerse, doğrudan yarı finale yükselecek. 
     66 kilodaki altın madalya umudu Dünya Şampiyonu Şeref Eroğlu, 4'lü gruptaki ilk müsabakasında, kendisi gibi Dünya Şampiyonu Gürcü Manuchar Kvirkelia önünde çok üstün bir bir mücadeleden sonra 2. devrede 11-1 teknik üstünlükle minderden galip ayrıldı. Kvirkelia, daha sonra müsabaka sırası ve sonrasında yaptığı centilmenlik dışı hareketleri nedeniyle oyunlardan diskalifiye edildi. 
     Eroğlu, 2. karşılaşmasını yaptığı Kolombiyalı Luis Fernando Izquierdo'yu 1. devrede 10-0 teknik üstünlükle yendi. Eroğlu, akşam seansında grup birinciliği için karşılaşacağı Ermeni asıllı Ukraynalı Armen Vardanyan'ı yenerse, doğrudan yarı finalist olacak. 
     120 kiloda Yekta Yılmaz Gül, ilk karşılaşmasında Rus asıllı İsrailli rakibi Yuriy Yevseychyk'i 3-0 sayıyla yendi. Gül, akşam seansında grup birinciliği için 2. karşılaşmasını Kübalı Mijuil Lopez ile yapacak. 
     Gündüz seansının tek yenilgisini alan 55 kiloda Dünya Şampiyonu Ercan Yıldız ise Gürcü Irakli Chouchua'ya 4-1 sayıyla yenilmekten kurtulamadı. Grup birinciliği şansı hayli azalan Yıldız, akşam seansında 2. müsabakasında Litvanyalı Svajunas Adomaitis ile karşılaşacak. 
     Akşam seansı müsabakaları, TSİ 17.30'da başlayacak. 

     
</TEXT>
</DOC>
