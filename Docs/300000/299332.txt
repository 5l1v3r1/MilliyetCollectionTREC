<DOC>
<DOCNO> 299332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/agun.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak 'ödülleriydi' 
</HEADLINE>
<TEXT>


Musul yakınında şehit düşen 5 polis için düzenlenen cenaze töreninde gözyaşı sel oldu. Polislerin, başarılarının ödülü olarak 18 bin dolar ücretle Irak'a gönderildiği ortaya çıktı 

Tolga Şardan - Ankara 

Musul yakınlarında pusuda şehit düşen özel timciler Başkomiser Nihat Akbaş, Komiser Bilal Ürgen, polis memurları Süleyman Karahasanoğlu, Adem Çiçek ve Bülent Kıranşan için dün İçişleri Bakanlığı'nda geniş katılımlı cezane töreni düzenlendi. 5 özel harekatçı polisin, gösterdikleri başarılı çalışmaları karşılığında ödül olarak yurtdışı göreve gönderildiği ortaya çıktı. 
Özel Harekat Daire Başkanlığı'nın merkez kadrosunda görevli 8 özel timci, Güneydoğu Anadolu dahil, görevlerinde gösterdikleri başarı nedeniyle bir anlamda yurtdışı görevle ödüllendirildi. 

18 bin dolar alacaklardı 
Operasyonlarda yararlılık gösteren personel içinden seçilen 8 görevlinin, ekonomik durumlarına katkı için 3 aylık Bağdat görevine gönderilmesi benimsendi. Alınan karar üzerine özel timciler, geçen hafta yola çıktı. Bağdat'tan gelen kiralık araçlarla Habur'dan geçen özel timciler, Musul çıkışında pusuya düşürüldü ve çıkan çatışmada 5'i şehit düştü. 
Emniyet yetkililerinden alınan bilgilere göre, 8 özel harekatçının her biri 3 ay Dışişleri Bakanlığı'nın geçici diplomatik kadrosundan 18 bin dolar maaş alacaktı. 
Emniyet Genel Müdürlüğü, yurtdışı misyon koruma görevi için sınavla personel tespit ediyor. Ortalama 3 bin dolar aylık alan koruma görevlileri, 3 yıl boyunca görev yapıyor. Bağdat görevi de, taşıdığı risk nedeniyle çok kısa periyotlarla ve artı maaş karşılığında yerine getiriliyor. Önümüzdeki dönemde, 3 yıl için göreve gönderilen personelin geri çekilerek tamamı özel harekatçılardan oluşan grupların 3'er aylık periyotlarla görev yapacağı belirtildi. 

'Tuzağa düştüler' 

ANKARA Milliyet 
BAŞBAKAN Erdoğan, 5 özel timcinin tuzağa düşürüldüğünü söyleyerek, Irak hükümeti ve koalisyon güçleri nezdinde olayın takipçisi olacaklarını belirtti. Cenaze törenine katılan Erdoğan, canilerin yakalanmasını koalisyon güçleri ve Irak yönetimi nezdinde takip edeceklerini kaydederek, "Tabii bunlar bizleri, şehit ailelerini ve milletimizi tatmin etmiyor. Ama biz bunun bedelini biliyoruz ki, ebedi lemde alanlardan olarak gördüğümüz şehitler nezdinde kendimizi biraz olsun teselli bularak tatmin ediyoruz" dedi. Dışişleri Bakanı Gül de "Türkiye Cumhuriyeti, bu hainleri takip edecektir" diye konuştu. 

Ailelerin isyanı Uçağımız yok mu 

TOLGA ŞARDAN Ankara 
BAĞDAT yolunda şehit düşen 5 özel timcinin cenaze töreni ailelerin "uçak" isyanına sahne olurken bugün yola çıkacak 2. ekibin uçakla gönderilmesi kararı alındı. 
İçişleri Bakanlığı'ndaki törende devlet erkanının taziyeleri sırasında şehit yakınları, polislerin, zırhı olmayan kiralık araçlarla karayolu üzerinden Bağdat'a gönderilmesini ağır ifadelerle eleştirdi. Bir şehit yakını Başbakan Recep Tayyip Erdoğan'a "Bu kadar aciz miyiz Uçağımız yok mu Niye güveniyorsunuz bu alçaklara Yüzyıllardır arkamızdan vuruyorlar" diye tepki gösterdi. 
Cenazeler ambulansa yerleştirilirken bir kişi de Erdoğan'a hitaben, "Mesud Barzani geldiğinde zırhlı araçla 50 polis veriyorsunuz. Sayın Genelkurmay Başkanım, Hurşit Tolon Paşa kadar olamadılar" dedi. 

Yeni ekibe uçak 
Özel timcileri Bağdat'a götürmek için büyükelçilikteki 4 zırhlı araç yerine kiralık araç kullanılması Dışişleri Bakanlığı'nı zor durumda bıraktı. Bağdat'taki zırhlı araçların, kentteki Türk diplomatlarının havalimanına götürülmesine tahsis edildiği iddiası araştırılırken, Dışişleri Bakanlığı 2. ekibin özel uçakla gönderilmesine karar verdi. 
Şehit polislerin yerine bugün Bağdat'a gidecek 5 kişilik ekipte, saldırısı sırasında Habur'a dönmeyi başaran Mustafa Aktaş da yer alacak. İlk ekipte bulunan 2 özel timci de görev yapmaya devam edecek. 
Şehitlerin cenazeleri de, toprağa verilecek kentlere, Erdoğan'ın talimatıyla THY'den kiralanan özel uçakla götürüldü. 
Saldırı sırasında ağır yaralanan Bağdat Büyükelçiliği koruması Saadettin Keçe'nin hayati tehlikeyi atlattığı belirtildi. 

Ağladı ve Akif'in şiirini okudu 

Başbakan Recep Tayyip Erdoğan, cenaze töreninde yaptığı konuşmayı, dün 131. doğum yıldönümü olan Mehmet Akif Ersoy'un, 

"Ey şehit oğlu şehit 
İsteme benden makber, 
Sana aguşunu kucak açmış, 
duruyor Peygamber" 

dizeleriyle tamamlayarak, "Biz de kendilerini o aguşunu kucak açmış Peygamber'in kucağında görüyor ve kendilerine Allah'tan rahmet, ailelerine, milletimize başsağlığı diliyoruz" dedi. Erdoğan, Kuranı-Kerim'in Al - i İmran Suresi'nin 169. ayetinde geçen, "Allah yolunda öldürülenleri sakın ölüler sanma. Bilakis onlar diridirler" ifadesine gönderme yaparak, "Onlar diridirler biz bunun farkındayız" diye konuştu. 

Bahçeli'nin koruma polisi beddua etti 

İÇİŞLERİ Bakanlığı'ndaki törenin son anlarında Başbakan Erdoğan'a yönelik sözlü eleştiride bulunarak "Allah hepinizin belasını versin" diyen kişinin MHP lideri Devlet Bahçeli'nin koruma polisi İsmail Hakkı Özkan olduğu ortaya çıktı. Bahçeli'nin 1999'da ismen talep ettiği ve halen korumasında görev yapan Özkan'ın 1993 -1996 yılları arasında Özel Harekat'tan "amirlerine karşı saygısızlık" suçuyla çıkarıldığı saptandı. Özkan hakkında resmi işlem başlatıldı. 


</TEXT>
</DOC>
