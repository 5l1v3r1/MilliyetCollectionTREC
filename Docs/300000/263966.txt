<DOC>
<DOCNO> 263966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gun07.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Spor liselerimiz yolda 
</HEADLINE>
<TEXT>


10 saatlik beden eğitimi dersinin verileceği liselerde, futbolcu, basketbolcu ve voleybolcu da yetiştirilecek 

ANKARA Milliyet 

Spora kabiliyeti olan ortaöğrenim çağındaki çocuklar için "spor liseleri" kuruluyor. Milli Eğitim Bakanı Hüseyin Çelik, ilk lisenin Fenerbahçe Spor Kulübü tarafından gelecek eğitim - öğretim yılına yetiştirilmesi için çalışmalar yürütüldüğünü açıkladı. Liselere 8 yıllık temel eğitimini tamamlayanlar arasından özel yetenek sınavıyla öğrenci alınacağını dile getiren Çelik, spor liseleriyle ilgili şu bilgileri verdi "Spor ağırlıklı bir lise olacak. Sadece futbolcu yetiştirilmeyecek. Basketbolcu, voleybolcu da yetişecek. Normal lise müfredatı buralarda da uygulanacak. Ancak, diğer liselerde beden eğitimi dersi 2 saat ise buralarda örneğin en az 10 saat olacak. Bu okulun hamisi durumunda olan kulüpteki hocalar, yöneticiler kendi alanlarıyla ilgili dersler verecekler." 
Çelik, öğrenim yaşındaki gençlerin spor aktiviteleri yüzünden derslerinden ve okullarından uzaklaştığına işaret ederek, şunları söyledi "Biliyorsunuz bir futbol hastalığı var. Çocuklar futbol oynayacağım diye okulu terk ediyor. Biz okullu, amatör ruha sahip sporcular yetiştirmek istiyoruz. İlköğretimi bitiren çocuklar elemeye tabi tutulacak. Herhangi bir tavassut olmayacak." 


</TEXT>
</DOC>
