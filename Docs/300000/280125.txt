<DOC>
<DOCNO> 280125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur34.html </URL>
<DATE> 2004/10/14/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Alanya Kaymakamı Lisa'nın ailesinden ve Almanlar'dan özür diledi 
</HEADLINE>
<TEXT>

     Alanya Kaymakamı Günhan Sarıkaya, 10 Ekim Pazar günü boğularak öldürülen Alman Lisa Eder'in 11 ailesinden ve tüm Almanlardan özür diledi. 
     Cinayetinin aydınlatılmasının ardından, Lisa'nın annesi Petra Eder ile diğer yakınları, ülkelerine dönmek üzere konakladıkları Avsallar Beldesi'ndeki Alara Park Otel'den, Alanya Belediye Başkanı Hasan Sipahioğlu, Avsallar Belediye Başkanı Yusuf Akdemir, Alanya Emniyet Müdürü Turgay Çalışkan, Alanya Jandarma Komutanı Yüzbaşı Semih Coşkun ve turizmciler tarafından uğurlandı. Lisa Eder'in annesi Petra Eder ile diğer yakınları, Antalya Uluslararası Havalimanı'na, Alanya Belediye Başkanı Hasan Sipahioğlu'nun makam otomobiliyle gönderildiler. 
     Lisa Eder'in cenazesi de uluslararası cenaze nakli yapan bir şirket tarafından Almanya'ya gönderilmek üzere alındı. Lisa Eder'in cenazesiyle ailesinin, saat 16.20 uçağıyla Almanya'ya gideceği öğrenildi. 
     
     ''ÖZÜR DİLİYORUM'' 

     Gündoğmuş Kaymakamlığı'na da vekalet ettiği için uğurlama törenine 10 dakika gecikmeyle gelen Alanya Kaymakamı Günhan Sarıkaya, otel önünde gazetecilere bir açıklama yaptı. 
     Sözlerine, ''Korkunç olay nedeniyle Lisa'nın ailesinden ve Lisa'nın ulusundan özür diliyoruz. Bu kabul edilebilecek bir olay değildir'' diye başlayan Sarıkaya, olaydan duyduğu üzüntüyü dile getirdi. 
     Görevlerinin Alanya'da güvenliği sağlamak olduğunu hatırlatan Sarıkaya, sözlerini şöyle sürdürdü 
     ''Ancak bu tarz insanlar, Almanya'da, Fransa'da, İtalya'da, başka ülkelerde de çıkabiliyor. Ama bu kabul edilebilecek bir olay değildir. Meslek hayatımda 30 kişinin öldüğü trafik kazaları bile gördüm. Ancak hiç birinden Lisa kadar etkilenmemiştim. Lisa'nın cesedini gördüğümde, onun masum yüzü, 24 saat boyunca aklımdan çıkmadı. Bu masum kızımıza nasıl kıydılar anlayamıyorum. Bırakın onu öldürmeyi, insan ona tokat atmaya bile kıyamaz.'' 
     
     GÜVENLİK GÜÇLERİNE TEŞEKKÜR 

     Alanya Kaymakamı Günhan Sarıkaya, olayın aydınlatılmasındaki sürat ile bilimsel ve teknik çalışma yürütmeleri nedeniyle polis ve jandarmaya da teşekkür ederek, ''Lisa'nın cesedinin bulunmasından 5 dakika sonra sanığın kimliği tespit edilip, kısa sürede yakalandı. Cinayet, bilimsel veriler ışığında aydınlatıldı'' diye konuştu. 
     Sarıkaya, polis ve jandarmanın işbirliğiyle elde edilen bilimsel verilerin mahkemeye sunulacağını ve ''Yüce mahkeme''nin bu kanıtlar doğrultusunda kararını vereceğini söyledi. 
     Sarıkaya, bir gazetecinin sanıktan ve Lisa'dan elde edilen kan ve kıl örneklerinin uyuşup uyuşmadığı konusundaki sorusu karşısında, bu konuda bir açıklama yapmak istemediğini belirterek, güvenlik güçlerinin bilimsel veriler elde ettiğini söylemekle yetindi. Sarıkaya, sanığın susma hakkını kullandığını da belirtti. 
     
     SANIK TUTUKLANDI 

     Öte yandan, sabah saatlerinde Alanya Emniyet Müdürlüğü'ndeki sorgusu tamamlanarak Adliyeye sevk edilen butikçi Bülent Günbay, Adliye'de nöbetçi cumhuriyet savcısı tarafından sorgulandı. Cumhuriyet savcılığının tutuklanması talebiyle nöbetçi mahkemeye gönderdiği Bülent Günbay, mahkemedeki sorgusunun ardından tutuklanarak Alanya Cezaevi'ne konuldu. 
     
</TEXT>
</DOC>
