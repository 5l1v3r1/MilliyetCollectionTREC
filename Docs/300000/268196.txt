<DOC>
<DOCNO> 268196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo07.html </URL>
<DATE> 2004/09/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
A Milliler, frikik çalıştı... 
</HEADLINE>
<TEXT>

     A Milli Futbol Takımı, Gürcistan ile 4 Eylül Cumartesi oynayacağı Dünya Kupası Eleme Grubu ilk maçının hazırlıklarını sürdürdü. 
     Florya Metin Oktay Tesisleri'nde, Teknik Direktör Ersun Yanal yönetiminde gerçekleştirilen ve 1 saat süren antrenmanda milliler, gruplara ayrılarak çalıştı. 
     Yanal, savunmayı diğer futbolculardan ayırırken, orta saha ve forvet futbolcularına ise frikik ve kanatlardan atılan şutlarla gol provası yaptırdı. Frikik çalışmasında kalenin önüne maketlerden baraj kuran Yanal, Serhat, Nihat, Ümit Özat ve Emre Belözoğlu'na kaleye şutlar attırdı. 
     Futbolculardan özellikle Nihat mükemmel vuruşları ile dikkat çekerken, Ümit Özat ve Emre'nin ise frikik çalışmasında gol oranı Nihat'a göre daha düşük oldu. Millilerin oldukça hafif tempoda geçen idmanda bir hayli neşeli oldukları da gözlendi. 
     Teknik Direktör Yanal, antrenmanda 4 kaleciye ihtiyacının bulunduğunu belirterek, Galatasaray PAF Takımı'nın kalecilerinden Hakan'ı da çalışmaya dahil etti. 
     
     ERGÜN SAKAT 

     A Milli Takım'ın dün yaptığı antrenmanda sakatlanan Ergün, idmana katılmadı. Sağ ayak tarak kemiğinden, vole çalışması sırasında sakatlanan futbolcunun MR'nın çekileceği ve durumunun daha sonra kesinlik kazanacağı bildirildi. 

     
</TEXT>
</DOC>
