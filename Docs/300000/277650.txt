<DOC>
<DOCNO> 277650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/yasam/yas01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Krematoryum için düğmeye basıldı 
</HEADLINE>
<TEXT>


Antalya'da bir şirket, ölülerin yakılacağı bir tesis kurmaya hazırlanıyor. Müşterilerin çoğu ise 'Türkiyeli' yabancılar... 

TESLİME TOSUN Antalya DHA 

Antalya'da faaliyet gösteren Fempa Defin Cenaze Hizmetleri, krematoryum cenaze yakılan fırın kurmak için girişimde bulunacak. Şirketin ortakları İnci - Murat Arslanoğlu kardeşler, İçişleri Bakanlığı'na başvuracak. 
Murat Arslanoğlu, krematoryum kurma kararını 1 - 3 Ekim'de Atina'da yapılan Avrupa Cenaze Hizmetleri Federasyonu toplantısında aldığını belirtti. Arslanoğlu, "AB'ye girmeye hazırlandığımız şu günlerde, bunu bir eksiklik olarak görüp hazırlıklara başladık" dedi. Çalışmaları başlattıklarını kaydeden Arslanoğlu, "Alman, İngiliz ve İsrailli birçok müşterimiz oldu. Bazıları vasiyetlerinde yakılmak istiyor. Bu talep gelince, hangi ülkenin vatandaşıysa, o ülkedeki krematoryumlara başvuruyoruz. Buradan gönderilen cenaze yakılıp külleri geri geliyor. Bunun da külfetli ve maliyeti çok yüksek" diye konuştu. 


</TEXT>
</DOC>
