<DOC>
<DOCNO> 280269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/yazar/okur.html </URL>
<DATE> 2004/10/15/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Gary Steven Browning bilmecesi 
</HEADLINE>
<TEXT>


Kim bu adam Adı Gary Steven Browning. Kuzey İrlandalı. Turkcell İletişim'in yönetim kurulu üyesi. Nortway Petroleum Servies'in kurucusu ama yöneticisi değil. 
Şirket Off Shore bir şirket. Kuruluş sermayesi 1800 sterlin. 
Gary Steven Browning ilginç mi ilginç. Türkiye macerası 2002 yılında başlıyor. Browning bugünkü haliyle bir şirket çöpçatanı olarak karşımıza çıkıyor. Ama ya gerisi... 
Bilmiyoruz. 
Bildiğimiz, bu kişinin Türkiye'ye gelirken uğradığı ilk adres BDDK. Engin Akçakoca'nın başkan olduğu dönemde geliyor ve "Çukurova ödemesinin finansman boyutunun çözümü için karşınızdayız" diyor. 5.2 milyar dolarlık Çukurova faturasını birdenbire ortaya çıkan bu adam nasıl çözecek 
BDDK, Browning'i dinliyor. Ama ciddiye almıyor. Browning, bu kez rotayı İstanbul'a Çukurova Holding'e çeviriyor. 
Çukurova Holding, patron şirketi. Patron Mehmet Emin Karamehmet. İçine kapalı. Konuşmayı sevmiyor. Ama patron olarak ilginç. Risk almaya bayılıyor. Çevresi kalabalık olmasına kalabalık da o kimseyi dinlemeyi sevmiyor. Yakınında iki isim var. Yılların dostu Osman Berkmen ve hayatına yakın zamanda giren Ersin Pamuksüzer. Browning'le görüşüyor. Ancak Browning'i "bundan sonra görüşeceği kişi olarak Osman Berkmen'e" yönlendiriyor. Berkmen, başlangıçta ihtiyatlı, dikkatli, temkinli... Peki ne oluyor da bu "mucivezi" ödemeyi yapmak isteyen Browning'in yıldızı birdenbire parlayıveriyor. 
Çünkü, bu gelişmeler olurken, BDDK ve TMSF cephesinde de ilginç gelişmeler yaşanıyor. Engin Akçakoca, BDDK başkanlığını bırakıyor. Fon adına Yapı Kredi yönetiminde olanlar, ise "Yahu kim bu adam Devletin elinde farklı olanaklar var. Araştırılması gerekir" uyarısında bulunuyor. Acaba BDDK ve TMSF bu uyarıyı dikkate aldı mı Merak konusu. Bize ulaşan bilgi bu uyarının dikkate alınmadığı yönünde... 
Ancak burada durmak ve bir kişiye dikkat çekmek gerekiyor. 
Yıllardır Merkez Bankası'nda görev yapan, TMSF Merkez Bankası bünyesindeyken buranın başkanlığını yapan Erdal Aslan. 
Aslan, iki gün önce BDDK'dan ayrılıp yeniden Merkez Bankası'na danışman olarak döndü. Ağzı sıkı, titiz çalışan ve her şeyi en ince ayrıntısına kadar irdeleyen bir bürokrat. TMSF, BDDK bünyesine geçince kısa bir süre burada çalışıp daha sonra BDDK başkanlığında danışmanlık yapıyor. 
Kısacası gölge adam. Hem Engin Akçakoca'ya hem Tevfik Bilgin'e danışmanlık yapıyor. Ve görünen o ki Çukurova ödemesinde ortaya çıkan ve birdenbire yıldızı parlayan Browning'le ilgili en detaylı bilgilere de sahip olan tek bürokrat. Ve göreviyle ilgili kurum değişikliği de enteresan. Ama burada duralım ve yolculuğa devam edelim. Bekleyin 



</TEXT>
</DOC>
