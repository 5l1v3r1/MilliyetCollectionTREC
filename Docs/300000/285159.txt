<DOC>
<DOCNO> 285159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo28.html </URL>
<DATE> 2004/11/01/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Rüştü Birileri istiyor diye emekli olmam 
</HEADLINE>
<TEXT>

     Fenerbahçe ve milli takımın file bekçisi Rüştü Reçber, eleştirilerle yaşamasını iyi öğrendiğini ve oynamak için daha önünde 5 senesi bulunduğunu ifade ederek, ''Birileri istiyor diye emekli olmam'' dedi. 
     Rüştü, Futbol Federasyonu'nun yayın hayatına başlayan ''TamSaha'' adlı dergisine verdiği röportajda, ''Barcelona'da iyi değildi'' yorumlarının mı, yoksa bir maçta yaptığı hataların gündeme gelmesinin mi kendisini daha çok üzdüğü sorusuna, şöyle yanıt verdi 
     ''İkisi de rahatsız ediyor. Ben Barcelona'da formsuzluk nedeniyle oynamamış değilim. Başka nedenler vardı. Ama hiç kimse bunlara bakmadı. Oradaki medyanın yaklaşımıyla buradaki arasında fark var. Burada çektiğimi, orada 1 sene yedek beklerken çekmedim. Maçta hatalarım olmaz mı, olur elbette. Ama istatistiklere bir bakın. Benim için, kötü oynadığım 3-5 maçı gündeme getirirler hep. Harika oynadığım maçlar neden hatırlanmaz Çünkü önce insanı yükseltip, sonra da yere vurmayı çok seviyor basınımız. Ben tırnaklarımla kazıyarak geldim buralara. O yüzden bu eleştirilerle yaşamasını öğrendim. Yılmadım, hiç pes etmedim. Benim yaşım daha 31. Nereden baksanız 5 senem daha var. Birileri istiyor diye emekli olmam.'' Eleştirilerin kendisini neden rahatsız ettiğinin sorulması üzerine Rüştü, ''Art niyetli insanlar rahatsız ediyor beni. Kaçak dövüşüyorlar çünkü. Çıksınlar karşıma, direkt söylesinler. Ama söyleyemiyorlar. Gerçi hakları da yok buna. Türkiye'de benim kariyerimde kaç kaleci var '' dedi. 

     
</TEXT>
</DOC>
