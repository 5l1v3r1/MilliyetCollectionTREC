<DOC>
<DOCNO> 253271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun44.html </URL>
<DATE> 2004/07/06/ </DATE>
<TIME> 19.21 </TIME>
<AUTHOR>  </AUTHOR>
<HEADLINE>
USA today gazetesi "Irak'taki tutukluların 90'ı yabancı uyruklu" 
</HEADLINE>
<TEXT>

     Irak'ta koalisyon güçleri tarafından ''düşman savaşçı'' olduğu ya da güvenlik tehdidi bulunduğu gerekçesiyle tutuklananların sadece yüzde 2'sinden azının yabancı uyruklu olduğu bildirildi. 
     USA Today gazetesinin haberinde, ABD Ordu Komutanlığı'ndan alınan bilgiye göre, Irak'ta ''düşman savaşçı'' olduğu ya da güvenlik tehdidi oluşturduğu gerekçesiyle tutuklanan yaklaşık 5 bin 700 kişiden sadece 90'ının yabancı uyruklu olduğu belirtildi. 
     Haberde, tutuklu bulunan 90 yabancıdan yarıdan fazlasının da Suriyeli olduğu kaydedildi. 
     Bu rakamların, ABD'de Başkan George Bush yönetiminin Irak'taki direnişte yabancılarının büyük rolü olduğu yönündeki açıklamalarıyla örtüşmediğine dikkat çekilen haberde, bu verilerin, bazı Amerikalı yetkililerin Irak'taki direnişte ''cihat için bu ülkede bulunanların'' rolünü abarttığını gösterdiği de belirtildi. 
     Haberde ayrıca, Irak'ta yabancı tutukluların sayılarının azlığına rağmen Amerikalı yetkililerin, Irak'ta Amerikan güçlerine karşı düzenlenen saldırıların planlanmasında ya da maddi kaynağının sağlanmasında yabancıların rolü olduğuna inandığı kaydedildi. 
     El Kaide örgütünün etkin isimlerinden Ürdünlü Ebu Musab El Zerkavi, Irak'taki bazı bombalı saldırıların ve suikastlerin sorumluluğunu üstlenmişti. 
     
</TEXT>
</DOC>
