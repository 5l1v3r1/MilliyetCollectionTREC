<DOC>
<DOCNO> 272133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonyas06.html </URL>
<DATE> 2004/09/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İkiz kardeşler ayrı sınıflarda okumalı... 
</HEADLINE>
<TEXT>

     İkiz kardeşlerin aynı sınıfta okumaları halinde, birbirine bağımlı kalacakları, rahat, özerk, girişimci olamayacağı ve kendi sorumluluklarını yerine getiremeyecekleri bildirildi. 
     Selçuk Üniversitesi Mesleki Eğitim Fakültesi Dekanı Prof. Dr. Ömer Üre, AA muhabirine yaptığı açıklamada, doğumdan itibaren sürekli birlikte hareket eden ikiz kardeşlerin, birbirinden destek almaya alıştığını ve yaptıklarını birbirlerine onaylatma ihtiyacı duyduğunu söyledi. 
     İkiz kardeşlerin genellikle okulda da aynı sınıfta, hatta aynı sırada olmak istediğini, ancak sınıf öğretmenleri tarafından çocukların ayrı sınıflara alınmasının daha sağlıklı olduğunu dile getiren Üre, ''Çocuklara tek başına kalabilme, birbirlerinden bağımsız hareket etme davranışı kazandırılması gerekir. Gelecek yaşamlarında zorunlu olarak birbirlerinden ayrıldıkları zaman sorunlarla tek başlarına baş edebilmelerini sağlamak için farklı sınıflara alınmaları zorunlu'' dedi. İkiz kardeşlerin genellikle yaptıkları tüm faaliyetlerde, onaylanma ihtiyacı duyduğunu ifade eden Üre, ''Aynı sınıfta okuyan kardeşler, birbirine bağımlı olduğundan rahat, özerk, girişimci olamaz, kendi sorumluluklarını yerine getiremezler. Bu destek, yer yer gevşetilmelidir. Bu da çocuklar ayrı sınıflara alınarak sağlanabilir'' dedi. 
     Kendisini en iyi anlayan kişinin ikiz kardeşi olduğunu düşünen çocuğun, okulda kardeşinden ayrılırken çok fazla zorlanmaması gerektiğini dile getiren Üre, ayrı mahallelerde değil, aynı mahalle içinde farklı okulların, ya da aynı okul içinde farklı sınıfların tercih edilmesi gerektiğini belirtti. 
     Çocukların istediği zaman birbirini görmelerine imkan tanınması gerektiğine işaret eden Üre, teneffüslerde, öğle aralarında kardeşini gören çocuğun kendisini güvende hissedeceğini ifade etti. 
     
</TEXT>
</DOC>
