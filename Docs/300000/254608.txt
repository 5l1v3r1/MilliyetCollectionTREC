<DOC>
<DOCNO> 254608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonspo01.html </URL>
<DATE> 2004/07/11/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Beşiktaş'ta Carew'in yanına Mido... 
</HEADLINE>
<TEXT>

     Carew'in işini bitiren Beşiktaş, Norveçli forvetin ekürisini de buldu Ahmed Mido Hossam. Mısırlı yıldız için Ahmed Hassan da devrede. 
     
     İLK GÖRÜŞME YAPILDI 
     Önceki gün Oslo’da John Carew’e 1 yılı opsiyonlu olmak üzere 4 yıllık sözleşme imzalatan Siyah - Beyazlılar, şimdi de rotayı Ahmed Mido Hossam’a çevirdi. Marsilya’da mutsuz olan 21 yaşındaki yıldız futbolcunun, geçtiğimiz günlerde Beşiktaş Yönetimi’yle bir görüşme yaptığı ve İstanbul’a gelmeye sıcak baktığı bildirildi. Bu gelişme, Mısırlı futbolculara yakınlığıyla bilinen internet sitesi www.egyptianplayers.com’da da duyuruldu. 
     
     UZUN, HIZLI, İŞ BİTİRİCİ 
     Haziran ayı sonunda İngiltere Premier Ligi takımlarından Newcastle United ile el sıkışan, ancak kulübü Marsilya’nın çıkardığı zorluklar nedeniyle Ada macerası başlamadan son bulan Mido’nun, vatandaşı Ahmed Hassan ile yaptığı telefon konuşmasının ardından Kartal’ın teklifine evet’ dediği iddia edildi. Tıpkı Carew gibi uzun boylu olan Mısırlı futbolcu oldukça süratli ve son vuruşlarda da hayli etkili... 
     
</TEXT>
</DOC>
