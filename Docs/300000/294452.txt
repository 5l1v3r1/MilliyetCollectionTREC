<DOC>
<DOCNO> 294452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko33.html </URL>
<DATE> 2004/12/03/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
TMSF, Bilgin ve Uzan'ın silahlarını sattı... 
</HEADLINE>
<TEXT>

     Tasarruf Mevduatı Sigorta Fonu TMSF tarafından Uzan ve Bilgin ailelerinden haczedilen 154 adet silah, toplam 589 milyar 930 milyon liraya satıldı. 
     TMSF Merkezi'ndeki konferans salonunda gerçekleştirilen ihalede, toplam muhammen bedeli 229 milyar 770 milyon lira olan tüfek, tabanca, bıçak ve kamalar açık artırmaya çıkarıldı. 
     129 adedi Bilgin Grubu'na ait olan silahların açık artırmasında, en yüksek fiyata satılan silah, 8 milyar liralık muhammen bedel belirlenen, ancak 36 milyar liraya alıcı bulan M16 Sparter Lavgemoite marka, ''004452 Nato'' ibareli Colt tüfek oldu. 
     Ayrıca 8,5 milyar lira muhammen bedelli L16 Sporten Lighwhite ''Nato'' ibareli Colt tüfek de 34 milyar liraya satıldı. 6,5 milyar lira muhammen bedelle satışa sunulan 9 mm'lik Calico tabanca da 26 milyar liraya alıcı buldu. Uzan Grubu'ndan haczedilen ve en yüksek fiyata satılan her üç silahı da Sarsılmaz Silah Sanayii adına avukat Yalçın Kayalı satın aldı. 
     TMSF Satış Komisyonu Başkan Fethi Çalık, yaklaşık 3 saat süren açık artırmanın ardından gazetecilerin sorularını yanıtladı. Çalık, satıştan çekilen Uzi marka silaha ilişkin bir soru üzerine, ''Kanuna göre armağan silahlar satılamaz. Dolayısıyla bizdeki Uzi de kesinlikle satılmayacak. Ancak, armağan belgesindeki ve silahtaki niteliklerin aynı olup olmadığını tespit etmek için emniyete tekrar geri göndereceğiz. Bilgiler birbirini tutmuyorsa, adli emanete sevkedeceğiz ve savcılığa ihbarda bulunacağız'' diye konuştu. 
     
     ''200'ÜN ÜZERİNDE KATILIM OLDU'' 
     Fethi Çalık, bugünkü ihaleye 200'ün üzerinde katılımın söz konusu olduğunu, 117 kişinin de bayrak aldığını belirterek, ''TMSF'nin ihaleleri için ilgi olmuyor deniliyor. Bugüne kadar elimizde hiç mal kalmadı. Bugünkü silah satışında bayrak bile yetiştiremedik'' diye konuştu. 
     İhalede, Sarsılmaz Silah Sanayi adına 12 silah satın alan avukat Yalçın Kayalı da, gazetecilerin soruları üzerine muhammen bedellerin çok uygun olduğunu, kendilerinin verdiği fiyatların da normal seviyede bulunduğunu söyledi. 
     Kayalı, ihalede en yüksek bedeli vererek satın aldıkları silahları Sarsılmaz'daki AR-GE çalışmaları ve silah koleksiyonları için kullanacaklarını kaydetti. 
     Bu arada ihalede, Bilgin Grubu'na ait Colt yivli av tüfeğini 30 milyar liraya satın alan işadamı Mehmet Çeker de silaha merakı olduğunu ve koleksiyon yaptığını anlatarak, ihalede satın aldığı iki silahla birlikte 4 silaha sahip olduğunu söyledi. 
     TMSF'nin gerçekleştirdiği açık artırmadan silah satın alanlara, ruhsatlarını ibraz ettikleri takdirde silahlar teslim edilecek. 
     
</TEXT>
</DOC>
