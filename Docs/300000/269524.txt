<DOC>
<DOCNO> 269524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur09.html </URL>
<DATE> 2004/09/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Zaping cinayeti .. 
</HEADLINE>
<TEXT>

     DHA 
ÇANAKKALE'nin Bayramiç İlçesi Menderes Mahallesi'ndeki kereste fabrikasında işçi olarak çalışan iki arkadaşın televizyon izleme tartışması cinayetle sonuçlandı. Maç izlemek isteyen 37 yaşındaki Mesut Acar, film izlemek isteyen aynı yaştaki Selahattin Akdeniz tarafından kalbinden bıçaklanarak öldürüldü. 
     Mersin'den Çanakkale'ye çalışmak için gelen ve Bayramiç'te Mehmet İşler'e ait kereste fabrikasında bıçkı ve kasa çakma işlerinde çalışan Mesut Acar, Selahattin Akdeniz, Mehmet Akkuş ve Erdal Kaya, önceki akşam iş çıkışı kaldıkları barakaya geldi. Televizyonun karşısına geçen 4 arkadaştan Mesut Acar ile Selahattin Akdeniz izleyecekleri kanal konusunda anlaşamadı ve tartışmaya başladı. 
     İki arkadaşın büyüyen tartışmasını diğer arkadaşları Mehmet Akkuş ile Erdal Kaya önledi. Tartışma sonunda Mesut Acar'ın istediği Türkiye-Gürcistan maçı izlendi. Bu duruma sinirlenen Selahattin Akdeniz, maç sonunda yatağına uzanan Mesut Acar'ın yanına yaklaşarak bıçağını arkadaşının kabine sapladı. Acar, aldığı bıçak darbesiyle ağır yaralandı. 
     Arkadaşları kanlar içindeki Mesut Acar'ı kucaklayarak yola çıkardı ve geçen bir otomobili durdurdu. Rastlantı sonucu sivil polis ekip otomobiliyle Bayramiç Devlet Hastanesi'ne götürülerek tedaviye alınan Mesut Acar, doktorların tüm müdahalelerine rağmen kurtarılamayarak öldü. Polis, Selahattin Akdeniz'i gözaltına aldı. 

     
</TEXT>
</DOC>
