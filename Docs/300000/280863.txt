<DOC>
<DOCNO> 280863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/guncel/gun01.html </URL>
<DATE> 2004/10/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef, 'Türkiyelilik' üst kimlikli toplum 
</HEADLINE>
<TEXT>


Azınlık haklarıyla ilgili reformlara tepkileri "Sevr paranoyası" olarak nitelendiren Başbakanlık İnsan Hakları Danışma Üst Kurulu raporunda ilginç saptamalar var 

ANKARA Milliyet 

AB Komisyonu'nun 6 Ekim'de açıkladığı Türkiye İlerleme Raporu ve eklerinde Kürtler ve Aleviler için de kullanılması tartışma yaratan "azınlıklar" konusunda Başbakanlık İnsan Hakları Danışma Üst Kurulu İHDÜK , ses getirecek bir rapora imza attı. Kurulun "Azınlık Hakları ve Kültürel Haklar Çalışma Grubu Raporu"nda, azınlık haklarına yönelik reformlara karşı çıkılması "Sevr paranoyası" olarak nitelendirildi. Reformlara karşı çıkanların, "yukarıdan yapılan" Kemalist devrime karşı çıkan 1920 - 1930'ların gericilerine benzetildiği raporda, "Türkiyelilik" üst kimliği altında yeni toplum modelinin benimsenmesi gerektiği vurgulandı. 
1 Ekim'de kabul edilen raporda, Anayasa'daki "milletin bölünmez bütünlüğü" kavramı alt kimliklerin ink r edilmesi, "devletin resmi dili Türkçe'dir" ibaresi de "Devletin dili olmaz. Devlet ilişkilerinde kullanılan resmi dili olur. Çeşitli diller de konuşulur" yorumuyla eleştirildi. Türkiye'nin Lozan Antlaşması'nda sadece gayrimüslimleri azınlık kabul ettiğinin anımsatıldığı raporda bugünkü durum şöyle özetlendi 
Azınlık kavramına yönelik gelişmeler izlenmeyerek, Lozan'a takılıp kalınmıştır. Lozan, istenilen dilin konuşulması yönünden eksik uygulanmaktadır.Azınlık kimliğinin kabulüyle azınlık haklarının verilmesi birbirine karıştırılmaktadır.Demokrasi anlamına gelen iç self-determinasyon ile parçalanma anlamına gelen dış self-determinasyon aynı şey sanılmakta, farklı kimliklerin tanınmasıyla devlet toprağının parçalanması aynı şey olarak ele alınmaktadır.Milletin tekliğiyle birliği aynı şey sanılmakta, birincinin ikinciyi tahrip ettiği görülmemektedir.Türk teriminin etnik grup anlamına geldiği algılanmamaktadır. 
Raporda, 1990'ların başında yaşanan Sevr sendromunun "paranoya halinde" milleti zayıflatıcı biçimde sürdürüldüğü ve reformların bu paranoyayla engellenmeye çalışıldığı dile getirildi. 
Azınlıklara ilişkin reformlar "Kemalizm'in ülkeyi çağdaşlaştırmak için yaptığı yukarıdan devrimin devamı" diye nitelendirilirken, "Sevr paranoyasının beslediği zihniyet reformlara şiddetle direnmektedir" denildi. 

Mozaik Türkiye 

Kemalist devrimin yapıldığı yıllarda doğal olan bu tutum ve bizzat Atatürk'ün "muasır medeniyet" tezinin artık geride kaldığının dile getirildiği raporda şu görüşlere yer verildi 
"Bugün muasır medeniyet, 1920, 30'ların Avrupası değil, çağdaş Avrupa'daki toplumsal modeldir. Anayasa ve yasaların yeniden yazılması, kişilerin kimliklerini koruma hakkının güvenceye alınması, merkezi - yerel yönetimlerin şeffaflaşması, uluslararası sözleşmeler ve Avrupa Konseyi Çerçeve Sözleşmesi'nin alt kimlikleri ink r anlamına gelecek çekinceler olmadan imzalanması gerekmektedir." 


</TEXT>
</DOC>
