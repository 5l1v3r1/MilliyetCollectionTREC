<DOC>
<DOCNO> 279470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo07.html </URL>
<DATE> 2004/10/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
81 yaşında milli oldu, Balkan rekoru kırdı 
</HEADLINE>
<TEXT>

     Can KAMİLOĞLU ABD, DHA 

55 YIL önce ABD'ye yerleşen 81 yaşındaki doktor Naci Yıldız başarıdan başarıya koşuyor. Yıllarca kulak-burun-boğaz uzmanılığı yapan Yıldız, yaşlı atletler dalında ABD'de 200 madalya kazandı. Yıldız, Türkiye'de düzenlenen 4'üncü Balkan Yaşlılar Atletizm Şampiyonası'nda da 200 metredede Balkan rekorunu kırdı ve 81 yaşında ilk kez Türk milli formasıyla tanıştı. 
     Mesleğine 4 yıl önce son veren Yıldız, 3 yıldır Housatonik İletişim ve Teknik Üniversitesi'ne 3 yıldır sanat tarihi eğitimi alıyor. 2 kız babası Yıldız, 32 yıldır Füsun Hanım'la mutlu bir evlilik sürdürüyor. 
     New York'un yaklaşık 120 kilometre kuzeyinde, Connecticut eyaletinin Stradford kentinde göl kenarında çam ağaçlarıyla çevrili villasında yaşayan Yıldız, haftalık programı çerçevesinde güne orman koşusuyla başlıyor. Antremanlarını disiplinli bir şekilde jimnastik, ağırlık ve pistte sürat koşularıyla sürdürüyor. Yaz aylarındaysa bu antremanlara evinin kenarındaki gölde 2 kilometrelik yüzme ekleniyor. 
     Naci Yıldız atletizme 1940'ta Kabataş Lisesi'nde öğrenciyken başlamış ve ilk madalyasını 800 metrede 2'nci olarak kazanmış. Tıp fakültesindeki derslerin yoğunluğu onu atletizmden koparsa da 55 yıl önce geldiği ABD'de ilerleyen yaşına aldırmadan bu çok sevdiği spora yeniden başlamış ve kır koşuları, 5 bin metre, 10 bin metre ve maraton koşmaya başlamış. 
     Girdiği her yaş grubu kategorisinde madalyaları toplayan Yıldız, madalya, kupa ve plaketlerle evini bir spor müzesine çevirmiş. 1975 ve 1985 arasında 10'u Boston maratonu 22 maratonu bitiren Yıldız, daha sonra kısa mesafelerde yarışmaya başlamış. 100- 200-400 ve 800 metrelerde ABD'de birçok yarıştı birinci olmuş. Bu yıl da Haziran, Temmuz ve Ağustos'ta düzenlenen yarışmalarda 10 birincilik ve 2 ikincilik kazanmış. 
     Eylül ayında Türkiye'de düzenlenen Balkan Yaşlılar Atletizm Şampiyonası'nda Türkiye'yi temsil eden Yıldız, "Böyle bir hadiseyi 60-70 yıldır beklemekteydim ve çok sevindim. Yarışmada 200 ve 400 metrelerde şampiyon oldum, 200 metredeyse Balkan rekorunu kırdım. Atık eskisinden daha çok çalışıyorum. Milli formayı giydiğimiz için üzerimizde daha fazla mesuliyet oluyor, bu büyük bir şeref, askere gitmek gibi. 2005 Temmuz'unda İspanya'da yapılacak şampiyonada, Eylül'de Balkan Şampiyonasında Türkiye'yi temsil etmeyi düşünüyorum'' diye konuştu. 
     Türk insanının eski tabirleri diye nitelediği yaş yetmiş, iş bitmiş' lafının yanlış bir felsefe olduğunu söyleyen Yıldız, "Hayatta kaldıkça yaş ve iş bitmez. Sıhhatli kaldığınız müddetçe yaşlılığın güzel meyvelerinden istifade etmek gerekir. Yaşlı insanlar spor yapmaktan çekinmesin. Günde yarım saat-45 dakika oturma odalarında, bahçelerinde spor yapabilirler. Başladıktan 3-6 ay sonra olumlu neticelerini görecekler'' dedi. 
     Üniversitede sanat tarihi eğitimi bitirmeye çalışan Yıldız piyano da çalıyor. Arkadaşlarıyla Türk sanat müziği korosu kurmuşlar ve evlerindeki çay toplantılarında prova yapıyorlar. Ayda bir kez Connecticut eyaletinde, yılda birkaç kez de çeşitli eyaletlerindeki turnelerde sahne olan koro, permormanslarının tüm gelirini de Türkiye'ye göndererek 8 yıllık eğitime katkıda bulunuyor. Yıldız, uzun süre başkanlığını yürüttüğü Türk-Amerikan Doktorlar Birliği'nin de kurucusu. 
     
</TEXT>
</DOC>
