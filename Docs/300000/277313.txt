<DOC>
<DOCNO> 277313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/guncel/gun02.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç beş kuruşmuş 
</HEADLINE>
<TEXT>


Van'da Şerefhan aşiretinin düğününde geline 15 kilo altın, damada 400 milyar lira takıldı. Aşiret lideri, "3-5 kuruş bizi şımartmaz" dedi 

GURBET GÖKÇE, FEYAT ERDEMİR Van DHA 

Van'daki Şerefhan aşireti lideri İskender Ertuş'un oğlu Kamuran Ertuş'la 23 İran'da yaşayan akrabaları Arif Paki'nin kızı Gülbin Paki 18 , dillere destan bir düğünle evlendi. Çifte 15 kilo altınla toplam 400 milyar liralık Türk lirası ve döviz takıldı. Baba Ertuş, "Üç beş kuruş bizi şımartmaz" dedi. 
Esendere Sınır Kapısı'ndan limuzinle alınarak, uzun bir konvoy eşliğinde Başkale ilçesine getirilen Gülbin Paki ve Kamuran Ertuş, Kürtçe şarkılar eşliğinde halay çekti. 

Gelin taşıyamadı 
İskender Ertuş'un evinin bahçesinde 3 gün 3 gece süren düğüne 5.000 davetli katıldı. Geline 15 kilo altın, damada ise dolar, euro ve Türk lirası olarak toplam 400 milyar lira takıldı. Gülbin Paki'nin, konuklar tarafından kendisine takılan altınları güçlükle taşıyabildiği gözlendi. Bir masaya konulan para ve takıları, ancak 4 kişi sayabildi. 
Başkale'deki evlerde ağırlanan davetliler için 45 koyun kesilirken, 3 ton sebze, 1 ton pirinç kullanıldı. Kavurma, pilav, çorba, salata, meyve ve ayran ikram edilen davetliler, 5.000 ekmek tüketti. 
Dostlarının kendilerini yalnız bırakmadığını kaydeden Şerefhan aşireti lideri Ertuş, "Aşiretlerde takı gelenektir. Dostlarımız nasıl uygun görmüşse, biz hepsine razıyız. Önemli olan onların aramızda olması. Para önemli değil. Üç beş kuruş bizi ne etkiler, ne de şımartır" dedi. 


</TEXT>
</DOC>
