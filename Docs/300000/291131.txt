<DOC>
<DOCNO> 291131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy18.html </URL>
<DATE> 2004/11/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Sanayi Ve Ticaret Bakanlığı'nın bütçesi görüşülüyor... İşte diyaloglar... 
</HEADLINE>
<TEXT>

     Parti İstanbul Milletvekili Alaattin Büyükkaya, ''İmam-Hatip liseleri bahane edilerek, meslek okullarının önünün kesildiğini'' söyledi. 
     TBMM Plan ve Bütçe Komisyonu'nda, Sanayi ve Ticaret Bakanlığı'nın 2005 bütçesinin görüşmeleri devam ediyor. 
     CHP Aydın Milletvekili Mehmet Mesut Özakçan, Türkiye'nin gerçekleştirdiği ihracatın yüzde 60'ını ithal malların oluşturduğunu, trafikteki her 10 otomobilden 7'sinin ithal edildiğini söyledi. 
     AK Parti İstanbul Milletvekili Alaattin Büyükkaya, Beşiktaş İnönü Stadı'nda bir gencin öldürülmesini kınadı ve futbol kulüplerine bu tür olayların önlenmesi için çağrıda bulundu. 
     Savunma sanayiinin, sanayinin temel faktörlerinden birisi olduğunu kaydeden Büyükkaya, Türkiye'nin savunma sanayii ürünlerine her türlü teşviki getirmesi gerektiğini söyledi. 
     Üniversite-sanayi işbirliğine de değinen Büyükkaya, ''İmam-Hatip liseleri bahane edilerek, meslek okullarının önü kesilmiştir. Birtakım komplekslerin ötesinde bu soruna çözüm getirilmelidir'' diye konuştu. 
     
     TEŞVİK 
     AK Parti Kars Milletvekili Selahattin Beyribey de 36 ili kapsayan Teşvik Yasası'nı eleştirerek, ''Teşvik Yasası'nın içi sizi, dışı bizi yakar. Benim ilim de yasa kapsamında ama bir tek çivi çakan bile yok. Bir bölgede insanları tutmazsanız, başkaları gelir işgal eder ve oralar elinizden çıkar'' dedi. 
     AK Parti Trabzon Milletvekili Faruk Özak, Bakan Ali Coşkun'a Türk vatandaşlarının yurtdışında ne kadar gayrimenkul edindiklerini sordu. 
     CHP Trabzon Milletvekili Akif Hamzaçebi ise bütçede bu yıl gerçekleşecek cari açığa dikkati çekerek, ''Yüzde 10 büyüme sürdürülebilir değil. Çünkü cari açık artıyor. Bu yıl cari açığın yüzde 4.9 olarak gerçekleşmesi bekleniyor. Bu, Türk ekonomisi için ciddi tehlike. 2000 yılında da cari açık 4.9 olarak gerçekleşmişti'' diye konuştu. 
     CHP İstanbul Milletvekili Kemal Kılıçdaroğlu, Bakan Ali Coşkun'a, bazı konulara gösterdiği hassasiyetten dolayı teşekkür etti. Bunun üzerine AK Parti milletvekilleri, ''bütün bakanların aynı hassasiyeti gösterdiğini'' söylediler. 
     Kılıçdaroğlu ise ''Müteahhitlerin uçağına binen bakanların yaptığını etik bulmuyorum'' dedi. 
     Bakan Coşkun, tartışmaları ''Sevgili dostum Kılıçdaroğlu gül attı, birazdan pansumana başlayacak. Kendisi çok eski dostumdur'' diye bitirdi. 
     
</TEXT>
</DOC>
