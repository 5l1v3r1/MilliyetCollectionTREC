<DOC>
<DOCNO> 262274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/siyaset/siy01.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Komutanlar AKP uyarısını iade etmemiş 
</HEADLINE>
<TEXT>


MHP'nin, generallere gönderdiği 'AKP'yi uyarın' mektubunun geri gönderilmediği anlaşıldı 

SALİHA ÇOLAK Ankara 


MHP'nin, AKP iktidarına karşı uyarıda bulunduğu "Tarihi Görev Çağrısı" başlıklı mektupların "geri gönderildi" haberlerine rağmen komutanların hiçbiri tarafından iade edilmediği ortaya çıktı. Mektupların iade edilmemesini, "Asker de aynı endişeleri paylaşıyor" diye yorumlayan MHP Genel Başkan Yardımcısı Mehmet Şandır, Yüksek Askeri Ş ra toplantısı öncesinde basında çıkan haberler karşısında "generaller yıpranmasın" diye suskun kaldıklarını söyledi. Şandır, Genel Başkan Devlet Bahçeli'nin yaptığı "Tarihi Görev Çağrısı" başlıklı basın açıklamasını aralarında 356 generalin de bulunduğu 7 bin kişiye postayla gönderdiklerini bildirdi. Şandır, "Bu özel bir gönderi, ihtilal daveti değil, askere özel davet değil, basın açıklamasıdır" dedi. 
Mektubun komutanlar tarafından iade edildiği yolundaki haberlere rağmen tek iade bile almadıklarını belirten Şandır, şöyle konuştu "Sayın Başbakan, MYK toplantısında 'Genelkurmay Başkanı'na söyledim, mektubun iade edileceğini söyledi' diye haber çıkınca 'mektup aynen iade' diye manşetlere çekildi. Konu gündemde tutularak generallere zarar verilmesinden duyduğumuz rahatsızlık nedeniyle açıklama yapmadık ama tek iade olmadı. Biz, görüşlerimizi paylaştıkları şeklinde anlıyoruz. İade edilseydi saygı duyardık, ama edilmedi." 
Şandır, 7 bin kişiye gönderilen mektuplardan iade edilen tek mektubun da kuvvet komutanlarından gelmediğini söyledi. 



</TEXT>
</DOC>
