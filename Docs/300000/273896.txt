<DOC>
<DOCNO> 273896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun25.html </URL>
<DATE> 2004/09/22/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Danimarkalı Guantanamo tutsağından ABD'ye tazminat davası 
</HEADLINE>
<TEXT>

     ABD'nin, Guantanamo üssünde 747 gün tuttuğu Danimarkalı eski tutsak Süleyman Hacı Abdurrahman, Amerikan hükümeti aleyhinde tazminat davası açıyor. 
     Abdurrahman'ın avukatı, Amerikan yönetimini devletler hukukunu çiğnemekle suçladı. Politiken gazetesine demeç veren avukat, ''Müvekkilimin tutukluluğu başından beri yasalara aykırıydı. Amerikalı yetkililer, ellerinde en küçük kanıt bulunmamasına rağmen onu aylarca tuttular'' dedi. 
     Danimarkalı anne ve Cezayirli babadan dünyaya gelen 31 yaşındaki Abdurrahman, 2001 sonunda Pakistan'da tutuklanmış, 2002 şubatında Guantanamo üssüne nakledilmiş, burada iki yıl tutulduktan sonra mahkemeye bile çıkarılmadan serbest bırakılmıştı. 
     Abdurrahman, serbest kaldıktan sonra Amerikan ordusunu kötü muamele etmekle suçlamıştı. Guantanamo'dan bırakılan üç İngiliz yurttaşı da ABD'yi mahkemeye vereceklerini açıklamıştı. Abdurrahman'ın avukatı, dava için üç İngilizle temasa geçtiklerini belirtti. 
     
</TEXT>
</DOC>
