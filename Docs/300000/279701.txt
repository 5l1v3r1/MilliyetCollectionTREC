<DOC>
<DOCNO> 279701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun35.html </URL>
<DATE> 2004/10/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
17'si çocuk 20 kişiyi öldüren seri katillere mahkemede saldırı 
</HEADLINE>
<TEXT>

     Selahattin Oğuz bildiriyor 

İran'da 17'si çocuk 20 kişiyi öldürmekle suçlanan iki sanık, mahkemede kurbanların yakınlarının saldırısına uğradı. 
     İran Öğrenci Haber Ajansı'nın İSNA haberine göre, duruşmanın ikinci gününde yargıç karşısına çıkarılan Muhammed Beyçe ve Ali Gulampur adlı sanıklar ifade verirken, kurbanların öfkeli yakınlarının saldırısına uğrayınca duruşma yarıda kesildi. 
     Başkent Tahran'daki Ağır Ceza Mahkemesi'nde görülen davada, Beyçe işlediği cinayetlerden yedincisine ilişkin açıklama yaptığı sırada öfkeli ailelerin yerlerinden kalkarak, sanığa doğru ilerledikleri ve sanığa vurmaya çalıştıkları belirtildi. 
     Ortamın aniden gerginleşmesi üzerine polis sanıkları duruşma salonundan çıkardı, ancak mahkemede sükunetin sağlanamaması nedeniyle Yargıç Yaverzade duruşmayı yarıda keserek, erteledi. 
     Geçen ay tutuklanan sanıklarla ilgili duruşmanın ne zaman yapılacağına ilişkin bilgi verilmedi. 
     İran'da günlerdir kamuoyunu meşgul eden bu cinayetler genellikle başkent Tahran'ın güneyindeki bozkır Pakdeşt bölgesinde işlendiği için ''Pakdeşt Cinayetleri'' olarak adlandırılıyor. 
     İran basını, 19 ay içinde yaşları 7 ila 14 olan 17 çocuğa tecavüz ettikten sonra öldürmek, ayrıca uyuşturucu bağımlısı bir hayat kadını ve iki yetişkin erkeği öldürmekle suçlanan Beyçe ve Gulampur için ''sırtlanlar'' ya da ''Tahran bozkırının vampirleri'' ifadesini kullanıyor. 
     Pakdeşt'te bir tuğla fabrikasında çalışan sanıklar için idam cezası istenirken, Yargıç Yaverzade'ye göre, sanıklar kurbanlarından dördünü siyanür içirerek, diğerlerini ise bıçaklayarak, boğarak ya da kafalarına sert bir cisimle vurarak öldürdüler. 
     Sanıkların mahkemede verdikleri ifadede, tecavüz ederek öldürdükleri çocuklardan bazılarının cesetlerini bulunmaması için yaktıklarını, bazılarını ise toprağa gömdükleri ve cesetlerin kokarak ortaya çıkmaması için mezarlarının üzerine kedi ya da köpek leşi bırakarak, kokunun bu leşlerden geliyor izlenimi yaratmaya çalıştıklarını itiraf ettikleri kaydedildi. 
     Basının gündeminden düşmeyen cinayetler İran toplumunda büyük nefret uyandırdığı için kurbanların yakınlarından bazıları sanıkları cezalandırmak için kendilerine verilmesini isterken, bir kişi bir gazeteye yazdığı mektupta, iki sanığın canlı canlı bir tuğla ocağında yakılmasını talep etti. 
     Cumhurbaşkanı Muhammed Hatemi de davayı bizzat takip etmesi için İçişleri Bakanı Abdülvahid Musavi Lari'ye talimat verdi. 
     Basın daha önce, İran'ın 71 yıldır ilk kez bir seri cinayet vakasıyla karşı karşıya kaldığını yazmıştı. 
     
</TEXT>
</DOC>
