<DOC>
<DOCNO> 281524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko27.html </URL>
<DATE> 2004/10/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Ericsson Başkanı Cep telefonu kumandaya dönüşüyor 
</HEADLINE>
<TEXT>

     Ericsson Mobility World'den sorumlu Başkan Yardımcısı Kurt Sillien, cep telefonlarının günümüzde uzaktan kumandaya dönüştüğünü ve televizyon da izlenebildiğini bildirdi. 
     Teknoloji ile iş dünyasını biraraya getirmeyi hedefleyen, Interpro Forum dizisinin ikincisi Telekom, İnternet, Medya ve Eğlence Forumu TIME 2004 İstanbul'da başladı. 
     İki gün sürecek toplantıda, ''Markalar İçin Yeni Medya Tecrübeler ve Gelecek'' konulu bir sunuş yapan Sillien, mobil kanallara dünyada ilginin gittikçe arttığını vurguladı. 
     Sillien, Madonna veya başka yıldızların telefon üzerinden 3-4 milyon kişiye ulaşabildiğini, kendi seslerinden çeşitli aktiviteler için çağrıda bulunabildiklerini belirterek, son Olimpiyatlarda da programların, hatta karşılaşmaların görüntülerinin cep telefonlarına aktarıldığını anlattı. 
     Cep telefonundan televizyon izlenmesinin dünyanın birçok yerinde gerçekleştiğini kaydeden Sillien, cep telefonlarının uzaktan kumandaya dönüştüğünü söyledi. 
     Sadece mobil kanallar için diziler ve gösterilerin yapıldığına işaret eden Sillien, yine cep telefonlarıyla çeşitli etkinliklere online bağlanıp oy verilebildiğini, chat de yapılabildiğini ifade etti. 
     Kurt Sillien, Norveç'teki bir uygulamada yayıncının mesaj gönderenin ülkenin hangi bölgesinde olduğunu ekranda gösterebildiğini anlatarak, ''Biri bizi gözetliyor'' benzeri programlarla insanların cep telefonlarıyla etkileşime girmek istediklerini kaydetti. 
     Sillien, Japonya'da kişilerin satın alınmak istedikleri ürünlerin resimlerini cep telefonlarında görebildiklerini söyledi. 
     3. nesil üstü sistemlerde birden fazla yayının cep telefonundan izlenebileceğini, resim kalitesinin çok yüksek olacağına işaret eden Sillien, yüklemelerin çok daha kısa sürede gerçekleşebileceğini söyledi. 
     
     ''TOPLAM KONUŞMANIN YÜZDE 25-30'U MOBİL'' 
     Gartner Research Başkan Yardımcısı Bhawani Shankar da, dünyada mobil telefonlara hızlı bir kayış görüldüğünü, birçok ülkede sabit telefon hattına sahip olmadan doğrudan mobil telefonlara geçenlerin bulunduğunu ifade etti. 
     Shankar, özelleştirme faaliyetinde telekomünikasyon pazarında önemli değişimlerin gerçekleşeceğini, ancak özelleştirmenin etkisinin hemen görülemeyeceği görüşünü dile getirdi. 
     Telefon trafiğinde sabit ve mobil paylaşımı konusunda görüşlerini açıklayan Avea Genel Müdür Yardımcısı Göktekin Dinçerler de, Türkiye dahil birçok ülkede mobil hat sayısının sabit hat sayısını geçtiğini kaydetti. 
     Sabit hat sayısındaki artışın azaldığına, hatta kimi kullanıcıların ikinci hatlarını iptal yoluna gidebildiklerine dikkati çeken Dinçerler, bununla birlikte sabit hatların trafik potansiyelinin önemini koruduğunu, toplam konuşma süresinin yüzde 25-30'unun mobil hatlardan, kalan sürenin sabit hatlar üzerinden gerçekleştiğini bildirdi. 
     Türk Telekom Yönetim Kurulu Başkanı Erkan Akdemir de, Türkiye'de mobil telefonlar tarafından başlatılan çağrıların toplam trafik içindeki payının yüzde 15'lere ulaşmadığını, bu rakamın Avrupa'nın gerisinde olduğunu kaydetti. 
     
</TEXT>
</DOC>
