<DOC>
<DOCNO> 299209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo23.html </URL>
<DATE> 2004/12/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Göztepe Beşiktaş için kolay maç olmayacak... 
</HEADLINE>
<TEXT>

     Türkiye Kupası ikinci kademe maçında İzmir'de Beşiktaş ile karşılaşacak Göztepe'nin kulüp başkanı İskender Tuğsuz, takımına güvendiğini belirterek, karşılaşmanın siyah-beyazlı takım için kolay geçmeyeceğini söyledi. 
     İskender Tuğsuz, AA muhabirine yaptığı açıklamada, 4-3 kaybettikleri Pendikspor karşılaşmasını unuttuklarını ve Beşiktaş ile yapacakları Türkiye Kupası maçına odaklandıklarını kaydetti. 
     Yaş ortalaması 18.6 olan takımına güvendiğini belirten Tuğsuz, şöyle konuştu 
     ''Oyuncularımız Göztepe formasının ağırlığının bilinci içindeler. Göztepe'ye yakışır bir oyun sergileyeceklerine eminim. Genç bir kadromuz var ama birçoğu Süper Lig takımları tarafından takip ediliyor. Herkes, Beşiktaş karşısında oyuncularımızın ezilmediğini görecek. Bu maç Beşiktaş için kolay bir maç olmayacak.'' Tuğsuz, karşılaşmaya tüm İzmirlileri beklediklerini de dile getirdi. 
     
     ''BİZE ÇOK KATKISI OLACAK BİR MAÇ'' 
     Teknik Direktör Yüksel Can ise genç oyunculardan kurulu takımları için Beşiktaş ile yapacakları karşılaşmanın önemli bir şans olduğunu belirterek, şöyle dedi 
     ''Oyuncularımızın kendi durumlarını görmeleri ve tecrübe edinmeleri açısından bize çok katkısı olacak bir maç. Hiçbir maç oynanmadan kazanılmıyor ya da kaybedilmiyor. Çıkıp her şeyimizi ortaya koyacağız. Genç kadromuzla, İzmirlilere ve Türk sporuna güzel bir mesaj vermek istiyoruz.'' 
     
     STADIN DURUMU 
     Gençlik ve Spor İzmir İl Müdürü Sabri Sadıklar, İzmir'de yapılacak 23. Dünya Üniversiteler Yaz Spor Oyunları UNIVERSIADE 2005 için bakıma alınan Alsancak Stadı'nın çevresindeki inşaat malzemelerinin maç öncesinde temizleneceğini söyledi. 
     Bakım ve onarım çalışmalarının sürdüğü soyunma odaları ve basın odasının durumuyla ilgili soruyu ise Sadıklar, ''Merak etmeyin, gereken her şey yapılacak'' diye yanıtladı. 
     Sadıklar, karşılaşma öncesi ve sonrasında Göztepe'nin Beşiktaş'a misafirperverlik göstereceğine inandığını da belirtti. 
     Öte yandan, karşılaşmanın biletlerinin satışına Göztepe Kulübü binasında başlandı. 
     
</TEXT>
</DOC>
