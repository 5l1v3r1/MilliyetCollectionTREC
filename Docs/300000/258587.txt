<DOC>
<DOCNO> 258587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur27.html </URL>
<DATE> 2004/07/27/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Formula 1'de tasarımcılar da yarışacak... 
</HEADLINE>
<TEXT>

     İstanbul Ticaret Odası İTO organizasyonuyla 2005 yılında İstanbul'da gerçekleştirilecek Formula 1 
     otomobil yarışlarıyla ilgili, "İstanbul Yarış Pisti Logo ve İngilizce İsimlendirmesi" ve "İstanbul Yarış Pisti Promosyon Ürünleri Tasarım Yarışması" adlı iki yarışma düzenleniyor. İTO'dan yapılan açıklamaya göre, yarışmalar, organizasyonun en kusursuz ve ideal bir biçimde gerçekleştirilmesi amacıyla düzenlendi. Logo ve İngilizce adlandırma yarışmasında, organizasyonun yurt dışı tanıtımında kullanılacak her türlü basılı materyalde kullanılmak üzere, İstanbul yarış pistini simgeleyen logolar belirlenecek. Yarışmaya son katılım tarihi 20 Eylül 2004 olarak açıklandı. Yarışmada birinciye 5 milyar, ikinciye 3 milyar ve üçüncüye 2 milyar lira ödül verilecek. Promosyon Tasarım yarışmasında ise Türkiye etkinliklerini tanıtım ve satış amaçlı kullanılacak olan ürünler ve yönlendirici temalar belirlenecek. Tasarlanacak ürünlerde, İstanbul Yarış Pisti Logosunun da yer almasının, adaylar tarafından dikkate alınması gerekiyor. Son katılım tarihi 30 Eylül 2004 olan yarışmada, birinci 10 milyar, ikinci 7.5 milyar ve üçüncü ise 5 milyar ödül alacak. İstanbul Ticaret Üniversitesi ve İTO'nun ortaklaşa gerçekleştirdiği yarışmalara İTO mensupları ve yakınları dışında herkes katılabilecek. 
     
</TEXT>
</DOC>
