<DOC>
<DOCNO> 251135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonyas01.html </URL>
<DATE> 2004/06/26/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Tarkan Antalya'da konser verdi... 
</HEADLINE>
<TEXT>

     Pop müziğin ünlü sesi Tarkan, ''Opet- Tarkan Full Force Konserleri'' çerçevesinde Antalya'da sahneye çıktı. 
     Tarkan, Konyaaltı Beach Park'ta kurulan sahnede Antalyalı hayranlarına seslendi. Tarkan'dan önce Rebel Moves adlı topluluk sahne aldı. Işık efektleri ile renklendirilen konserde Sahneye, ''Kır zincirlerini'' adlı şarkısı ile çıkan Tarkan, yaklaşık 2 saati aşkın süre sahnede kaldı. Eski ve yeni albümlerinin sevilen parçalarını seslendiren Tarkan, ''Verme'' şarkısı sırasında ise ''İstanbul'daki patlamaları biliyorsunuz. İnanın çok üzülüyorum'' dedi. Tarkan şarkısını söylerken kurulan dev ekranlarda ABD askerlerinin tutukladığı başına çuval geçirilmiş Iraklıların da yer aldığı savaş görüntüleri izlettirildi. Dev ekranda çıkan, ''Savaşa hayır'' ise Antalyalılardan büyük alkış aldı. Tarkan, konser sırasında yaptığı göbek şovuyla da Antalyalıları coşturdu. 
     Tarkan, Antalya'nın ardından Mersin, Kayseri, Diyarbakır, İzmit ve İzmir'de sahne alacak. 
     
</TEXT>
</DOC>
