<DOC>
<DOCNO> 270743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur09.html </URL>
<DATE> 2004/09/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Genç kız tatbikatta gaspçıyı görünce şoka girdi 
</HEADLINE>
<TEXT>

     Fatih KARAÇALI DHA 
ADANA'da ağabeyinin marketinde kasiyerlik yaparken silahlı 2 kişinin saldırısına uğrayıp, kasadaki 250 milyon lira para ile telefon kontörleri gasp edilen 16 yaşındaki Funda Yüksel, yakalanıp tatbikata getirilen saldırganları karşısında görünce şoka girdi. 
     Belediyeevleri Mahallesi Hilmi Kürklü Bulvarı'ndaki Yükseller 4 Markette 6 Eylül günü meydana gelen gaspın zanlıları 22 yaşındaki Serdar Ayhan ile 21 yaşındaki Murat Yorgun'a tatbikat yaptırıldı. Ekiplerce markete getirilen Serdar Ayhan, gasp olayını ayrıntılarıyla anlattı. 
     Markete, gözaltında tutulduğu polis merkezinin nezarethanesinde çarşamba günü fanilasıyla kendini asarak yaşamına son veren 31 yaşındaki Ramazan İsmailoğlu ile birlikte girdiklerini söyleyen Ayhan, "Marketin kasasında bir kız duruyordu. Ona tabancayı göstererek kasadakileri vermesini söyledim. Bu sırada birisi hamle yapmak istedi, onun kafasına kabzayla vurarak etkisiz hale getirdim. Bu sırada elinde kama tutan Ramazan da poşeti kıza vererek para ve kontörleri aldı. Birkaç paket de sigara doldurdu. Çıktık, bizi bekleyen Murat'ın kullandığı otomobile binerek Mersin'i döndük'' diye konuştu. 
     Gaspı, Ramazan İsmailoğlu ile Serdar Ayhan'ın yaptığını belirten zanlı Murat Yorgun, "Onlar içeri girerken ben otomobilde beklediğim için yaşananları görmedim. Ama Ramazan'ın elinde bıçak, Serdar Ayhan'ın ise tabanca taşıdığını gördüm'' diyerek gaspa karışmadığını ileri sürdü. 
     
     FUNDA YÜKSEL AĞLADI 
     Tatbikata getirilen zanlıları görünce ağlayarak dışarı çıkan 16 yaşındaki Funda Yüksel, yer gösterme tamamlanıncaya kadar uzakta dururken, market sahibi 31 yaşındaki Ferhat Yüksel ile yakınları saldırganlara tepki gösterdi. "Ben adaletime güveniyorum'' diye konuşan Ferhat Yüksel, zanlıları tehdit ederek, "Bizim Yükseller olduğumuzu anlamadınız mı Nasıl bizi gasp edersiniz. Bunun hesabı size sorulmaz mı '' diye bağırdı. Polis tarafından vatandaşlar güçlükle sakinleştirilirken, zanlılar ekip arabasına bindirilerek uzaklaştırıldı. 
     Yükseller 4 Markete gelen Serdar Ayhan ile Ramazan İsmailoğlu, işyerinin kasa bölümündeki Funda Yüksel'i tabancayla tehdit ederek kasadaki paraları vermesini istemişti. Bu sırada arka tarafta müşteriyle ilgilenen ve kız kardeşinin tehdit edildiğini görüp müdahale etmek isteyen Ferhat Yüksel'in de başına tabancayla vurup etkisiz hale getirdikten sonra kasada 250 milyon para, cep telefonu kontörlerini alarak kaçmıştı. 
     Diğer sabıkaları 
     POLİS tarafından cinayet, 2 ayrı gasp ve uyuşturucu satmak suçlarından aranan Serdar Ayhan, Kamuoyunda 'Kocavezir Çetesi' olarak bilinen yasadışı haraç şebekesinin üyesi olduğu iddiasıyla 1999 yılında Kaçakçılık ve Organize Suçlar Şubesi ekiplerince gözaltına alınmıştı. 
     Yaşının küçük olması nediniyle savcılıkça serbest bırakılan Serdar Ayhan, daha sonra uyuşturucu satmak suçundan gıyabi tutuklama kararıyla aranmaya başlanmıştı. Ayhan, geçen Temmuz ayında da 21 yaşındaki Onur Yıldırım ve 25 yaşındaki Hasan Dilmaç ile birlikte hareket ederek Alper Alpçoğay'ı fidye almak için kaçırmıştı. Rehin tutulduğu sırada fidyecilerin elinden kurtulan Alpçoğay, polise sığınırken, Serdar Ayhan, birlikte hareket ettiği Onur Yıldırım'ı, dikkatsiz davrandığı gerekçesiyle öldürmüştü. 
     
</TEXT>
</DOC>
