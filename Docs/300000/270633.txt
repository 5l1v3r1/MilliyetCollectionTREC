<DOC>
<DOCNO> 270633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun22.html </URL>
<DATE> 2004/09/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
ABD Başkanlarına 'ikinci dönem' laneti 
</HEADLINE>
<TEXT>

     ABD'de başkanlık seçimleri yaklaşırken, birçok Amerikan başkanını ikinci döneminde zor durumda bırakan skandallar da akıllara geliyor. 
     Seçimler öncesinde ikinci kez başkanlığa aday George Bush'un da pek çok Amerikan başkanının başına gelen ikinci dönem laneti hakkında ne düşündüğü merak ediliyor. 
     US News dergisinin derlemesine göre, bu skandallar arasında en çok akılda kalanları şunlar 
     CLİNTON Bağımsız Savcı Kenneth Starr, Bill Clinton'ın Beyaz Saray stajyeri Monica Lewinsky ile ilişkisini ortaya çıkarmıştı. İddiaları 26 Ocak 1998'de çıktığı televizyon programında yalanlayan Clinton, daha sonra bunu kabul etmek zorunda kalmıştı. Başkan Clinton, son yüzyılda Temsilciler Meclisi tarafından Yüce Divan'a sevk edilen ilk başkan olmuştu. 
     REAGAN 17 Ocak 1985'de ABD Başkanı Ronald Reagan'ın, yıllardır ABD tarafından İran'a uygulanmakta olan silah ambargosuna rağmen, İran'a ''duruma göre'' silah satılmasına yeşil ışık yakan bir belge imzalamış ve CIA Başkanı William Casey'e de konuyu Kongre'den gizleme talimatı vermişti. Bu ülkenin İsviçre'de bir banka hesabına yatırdığı paraların, Nikaragua'da Sandinista hükümetine karşı savaşan ''Kontralar'' için kullanıldığının ortaya çıkmasıyla, Reagan iyice zor durumda kaldı. Reagan'ın belgeyi imzalanmasından altı ay kadar önce, 1984 ilkbaharında da, ABD Kongresi'nin Sandinistalar'a karşı çarpışan ''Kontralar''a desteği kesme kararı almasının ardından, Milli Güvenlik Konseyi üyelerinden Yarbay Oliver North'a Beyaz Saray tarafından ''Kontralar'ın savaşını bir şekilde ayakta tutma'' görevi verilmişti. North, daha sonra Kongre'yi engellemek suçundan hüküm giymişti. 
     NİXON Başkan Richard Nixon'ın Watergate kompleksindeki Demokrat Parti merkezini dinleme emrini verdi ve skandalın örtbas edilmesi için uğraş verdi. Başkan Nixon, Yüce Divan tehdidi altında istifa etmek zorunda kalırken, Nixon'ın kampanya şefi dahil olmak üzere, kendisine yakın beş isim tutuklandı. 
     JOHNSON 2-4 Ağustos 1964 tarihinde komünist hücumbotların Amerikan muhriplerine saldırdığı gerekçesiyle ülkesini savaşa sokan Başkan Lyndon B. Johnson, her ay Vietnam'a 35 bin ek asker göndererek savaşın giderek tırmanmasına neden olmuştu. Kuzey Vietnamlıların 1968'de düzenlediği ''Tet Taarruzu'' ile yaklaşık 58 bin kayıp verilen ABD'de savaşa inanç yok olmuş ve Başkan Johnson'a ikinci dönem için kampanyadan vazgeçmekten başka çare kalmamıştı. 
     EİSENHOWER Soğuk Savaş'ın tepe noktası Mayıs 1960'ta bir Amerikan U-2 casus uçağı Sovyetler tarafından düşürüldü. Başkan Dwight Eisenhower, uçağın Sovyet hava sahası içinde olduğunu yalanlarken, Sovyet lideri Nikita Kruşçev, Amerikalı pilot Gary Powers'ı medya önüne çıkardı. ABD bu skandalla çalkalanırken ABD-Sovyet barış görüşmeleri kesildi. 
     
</TEXT>
</DOC>
