<DOC>
<DOCNO> 287589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas17.html </URL>
<DATE> 2004/11/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Antalya'daki 2 otelin başarısı 
</HEADLINE>
<TEXT>

     Dünyanın en büyük tur operatörlerinden Thomas Cook-Necermann tarafından yapılan değerlendirmede, Antalya'daki Xanadu Resort Oteli ve Grida Willage Tatil Köyü en iyi 10 otel arasında yer aldı. 
     Profesyonel Otel Yöneticileri Derneği POYD Başkanı Tayfun Zeytinbaş, AA muhabirine yaptığı açıklamada, tur operatörü Thomas Cook- Necermann tarafından hafta sonunda Almanya'da düzenlenen fuarda, ''dünyanın en iyi 10 otelinin açıklandığını'' bildirdi. Thomas Cook-Neccermann'ın dünyaya en fazla turist gönderen tur operatörü olduğunu ve dünyada çalıştığı 6 bin 500 otel arasında her yıl seçtiği en iyi 100 otele ödül verdiğini vurgulayan Zeytinbaş, bu yıl içinde de, çeşitli otellere gönderdiği müşteriler arasında yapılan anketlerle dünyanın en iyi 100 otelini seçtiklerini vurguladı. Necermann'ın, 100 otel arasında da en iyi 10 oteli belirlediğini ifade eden Zeytinbaş, en iyi 10 otel arasında Antalya'nın Belek Beldesi'nde bulunan Xanadu Resort Oteli ile Grida Willage Tatil Köyü'nün de yer aldığını kaydetti. 
     Tur operatörünün ankette, müşterilerden tatil yaptıkları otelde, hizmet, otel kalitesi, çevre, yiyecek ve içecek gibi kriterleri ön planda tutarak puan vermelerini istediklerini belirten Zeytinbaş, 100 otelin de bu değerlendirmeler sonucu ortaya çıktığını bildirdi. 
     Zeytinbaş, Thomas Cokk-Necermann'ın 2005 yılı için bastıracağı ve bütün dünyaya yollayacağı kataloglarında en iyi 10 otel arasına giren Xanadu Resort Oteli ile Grida Willage Tatil Köyü'nü ilk sayfalarında tanıtacağını sözlerine ekledi. 
     
</TEXT>
</DOC>
