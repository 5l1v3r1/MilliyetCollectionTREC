<DOC>
<DOCNO> 274420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/guncel/gun10.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal, TBMM gündemine geliyor 
</HEADLINE>
<TEXT>


ANKARA Milliyet 

AKP'li Samsun Büyükşehir Belediyesi zabıtalarının genç çiftlere yönelik "ahlak denetimi" büyük tepki uyandırdı. İçişleri Bakanlığı inceleme başlatırken, CHP de konuyu soru önergesiyle TBMM gündemine taşıdı. 
Mahalli İdareler Genel Müdürlüğü'nün, İçişleri Bakanı Abdülkadir Aksu imzasıyla Samsun Valiliği'ne gönderdiği talimatta, olayın araştırılması ve bilgi verilmesi istendi. 
CHP Ordu Milletvekili Sami Tandoğdu da, Aksu'nun yanıtlaması istemiyle TBMM Başkanlığı'na soru önergesi verdi. Birtakım çevrelerin, her uygar ülkede görülebilecek insana özgü manzaralara bile tahammülü olmadığını kaydeden CHP Grup Başkanvekili Kemal Anadol ise şöyle konuştu "İktidarı uyarıyorum belediye başkanlarını uyarsınlar, üstlerine vazife olmayan işleri değil, görevlerini yapsınlar. Kendi ayaklarına ateş etmekten vazgeçsinler." 
DYP Lideri Mehmet Ağar da "Herkes kendi işine baksın. Kimsenin ahlak bekçiliğine ihtiyacı yok" dedi. 


</TEXT>
</DOC>
