<DOC>
<DOCNO> 284550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/siyaset/siy06.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan Gül'e sürpriz doğum günü 
</HEADLINE>
<TEXT>



İtalya'da bulunan Başbakan Erdoğan ve Dışişleri Bakanı Gül, Türkiye'nin Roma Büyükelçisi Necati Utkan tarafından verilen Cumhuriyet Bayramı Resepsiyonu'na katıldı. Resepsiyon sırasında Erdoğan'ın, aynı zamanda doğum günü de olan Gül'e bir "sürpriz" hazırladığı ortaya çıktı. Konuklarla tek tek tokalaşan Erdoğan, daha sonra yanındakilere "Haydi pastayı getirin" talimatı verdi. Üzerinde, "Nice yıllara" yazılı dev pastanın salona getirilmesinden sonra Erdoğan, "Sabahtan beri hazırlanıyoruz. Fakat çaktırmadan bu işi becermeyi başardık" dedi. Pastayı Gül'le birlikte kesen Erdoğan, ilk dilimi kadın gazetecilere verdi. Erdoğan, Gül'e kitap şeklindeki bir kutunun içine yerleştirilen yazı takımı hediye etti. 



</TEXT>
</DOC>
