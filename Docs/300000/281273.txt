<DOC>
<DOCNO> 281273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sonspo17.html </URL>
<DATE> 2004/10/18/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İbo, Memo'ya karşı... İkisi de süperdi... 
</HEADLINE>
<TEXT>

     ABD Profesyonel Basketbol Ligi'nde NBA oynayan 2 Türk oyuncu İbrahim Kutluay ile Mehmet Okur, bu ülkede, Seattle Supersonics-Utah Jazz maçında ilk kez karşı karşıya geldi. 
     Mehmet Okur'un takımı Utah Jazz'ın, İbrahim Kutluay'ın takımı Supersonics'i 100-84 yendiği ve son derece çekişmeli geçen maçta, iki Türk oyuncunun da etkili performansı göz doldurdu. 
     Sakatlıklar nedeniyle Utah Jazz'ın, kilit oyuncuları Carlos Boozer, Raul Lopez ve Raja Bell'den, Seattle Supersonics'in ise Rashard Lewis ve Flip Murray'den yoksun çıktığı maç, izleyicilere heyecanlı dakikalar yaşattı. 
     Supersonics'de 4. hazırlık maçına çıkan Kutluay, attığı 10 serbest atışın 10'unu da sayıya çevirerek tüm dikkatleri üzerine çekti. Kutluay, forma giydiği süre boyunca 15 sayı kaydetti, ancak 18 sayı atan Ray Allen gibi yenilgiyi engelleyemedi. 
     Utah Jazz'da ise Mehmet Okur, Rus Andrei Kirilenko ve Kris Humphries ile birlikte 14 sayı kaydederek galibiyetteki etkili isimler arasında yer aldı. 
     
     SON 2 MAÇTIR SUSKUN OLAN HİDO'DAN 9 SAYI 

     NBA'deki bir diğer Türk oyuncu Hidayet Türkoğlu ise takımı Orlando Magic'in, Dallas Mavericks'i 114-93 yendiği maçta forma giyerek 23 dakika oyunda kaldı. 
     Son 2 maçtır sayı kaydedemeyen Türkoğlu, suskunluğunu bozarak oyunda kaldığı süre içinde 9 sayı attı, 2 savunma ribaundu aldı, 2 asist yaptı ve 3 de top çaldı. 
     Orlando Magic'de Grant Hill, 20 sayı, 6 ribaunt ve 5 asistle galibiyete en çok katkısı olan isim oldu. 
     Dallas Mavericks'de ise Michael Finley, 24 sayı, 2 ribaunt ve 2 asistle maçın en skorer ismi oldu, ancak yenilgiyi engelleyemedi. 
     Orlando Magic, bir sonraki hazırlık maçını 22 Ekim Cuma günü TSİ sabaha karşı New Orleans Hornets ile yapacak. 
     

     
</TEXT>
</DOC>
