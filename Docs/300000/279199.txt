<DOC>
<DOCNO> 279199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur18.html </URL>
<DATE> 2004/10/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Halı sahada Müdür'e faul yapan öğretmen açığa alındı 
</HEADLINE>
<TEXT>

     Kilis'te halı sahada yaptıkları maçta, İlçe Milli Eğitim Müdürü'ne faul yapan öğretmen açığa alındı. 
     Alınan bilgiye göre, Musabeyli İlçesi'nde görevli bir grup öğretmenin kendi aralarında halı sahada yaptığı futbol maçında, Yatılı İlköğretim Bölge Okulu'nda görevli öğretmen Cüneyt Hasırcı, rakip takımdaki İlçe Milli Eğitim Müdür Vekili Yılmaz Polat'a faul yaptı. Polat, topu almak isterken kasten ayaklarına vurduğunu öne sürdüğü Cüneyt Hasırcı'yla tartışarak sahayı terk etti. 
     Olaya tanıklık eden öğretmenlerin görüşlerine başvurarak tutanak hazırlatan Polat, Hasırcı'nın görevden alınması istemiyle Kaymakamlığa başvurdu. Kaymakamlık, Polat'ın başvurusu üzerine Hasırcı'yı açığa aldı. 
     Musabeyli Kaymakamı Ali Arslantaş, AA muhabirine yaptığı açıklamada, daha önce, Polat'ın, Hasırcı'nın eşi hakkında disiplin soruşturması yürüttüğünü söyledi. 
     Arslantaş, soruşturma nedeniyle Polat'a husumet besleyen Hasırcı'nın futbol maçını fırsat bilerek fiili saldırıda ve hakarette bulunduğu kanaatine vardıklarını kaydetti. Arslantaş, şöyle konuştu 
     ''Açığa alma işlemi, bir tek Polat'ın başvurusu dikkate alınarak yapılmış bir işlem değil. Polat'ın yazılı başvurusunu okuduk, olaya tanıklık eden öğretmenlerin görüşüne başvurduk, disiplin kurallarını uygulayıp, üstüne saldırdığına ve hakaret ettiğine inandığımız Hasırcı'yı açığa aldık.'' Polat ise halı saha maçında yaşanan olayın ''İlçe Milli Eğitim Müdürü, maçta kendisine faul yapan öğretmeni açığa aldırdı'' iddiasından ibaret olmadığını belirterek, ''Devlet memuruyum ve açıklama yapmayacağım'' diye konuştu. 
     
     TEPKİLER... 

     Eğitim-Sen Genel Başkanı Alaaddin Dinçer, Kilis'te bir öğretmenin il milli eğitim müdürüne halı saha maçında yaptığı faul yüzünden açığa alınmasını "komedi" olarak nitelendirirken, "MEB bu kafayla değil AB'ye hiçbir yere giremez" dedi. 
     Kilis İl Milli Eğitim Müdürlüğünü vekaleten yürüten Yılmaz Polat'ın halı sahada maç yaptığı öğretmenlerden Eğitim-Sen üyesi Cüneyt Hasarcı'nın kendisine faul yapması nedeniyle görevinden aldırması tepkilere neden oldu. Eğitim- Sen Genel Başkanı Alaaddin Dinçer, olayın tek kelimeyle "komedi" olduğunu belirtirken, "Ne diyebilirim ki bu da her halde Kilis kriterleri" dedi. Yaşananların, MEB'de AKP iktidarınca atanan yönetici kadroların kafa yapısını gösteren en güzel örneklerden biri olduğunu kaydeden Dinçer, şöyle dedi 
     "Atananların kafa yapıları itibariyle ne kadar ilkel bir yaklaşım bimçimine sahip oldukları, intikamcı bir duygu taşıdıkları ve her fırsat bulduklarında Eğitim-Sen üyelerine nasıl bir saldırgan tutum içine girdiklerini görmek mümkündür. MEB bu kafayla değil AB'ye hiçbir yere giremez." Dinçer, değişimi kavramaktan yoksun kadroların bir an önce yönetimden uzaklaştırılmaları gerektiğini sözlerine ekledi. 

     
</TEXT>
</DOC>
