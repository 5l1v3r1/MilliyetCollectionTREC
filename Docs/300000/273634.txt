<DOC>
<DOCNO> 273634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko16.html </URL>
<DATE> 2004/09/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çin tekstiline AB kotası kalkıyor... 
</HEADLINE>
<TEXT>

     Avrupa Birliği'nin Çin tekstil ürünlerine uyguladığı kotayı yıl sonunda kaldıracağı bildirildi. 
     China Daily gazetesinin haberine göre, Çin'de bulunan Avrupa Komisyonu'nun Ticari İşletmeler Genel Direktörü Jean-Paul Mingasson, AB tekstil ürünlerinin Çin pazarına adil şekilde girip giremeyeceğini görmek için bu ülkeye ziyaret gerçekleştirdiğini söyledi. 
     ''Daha önce kararlaştırıldığı gibi 31 Aralık'ta AB'nin Çin tekstiline uyguladığı kotalar kaldırılacaktır. Bundan şüphe duyulmasın'' diyen Mingasson, Avrupa tekstilinin de Çin pazarında daha etkin olmasını istediklerini vurguladı. 
     Kotaların kalkmasıyla Çin tekstil ürünlerinin AB pazarındaki payının hızla yükseleceğini doğrulayan Mingasson, ''Fakat bu benim sorunum değil. Çin pazarına girişte sorun yaşamamak bizim açımızdan önem arz ediyor'' diye konuştu. 
     Dünya Ticaret Örgütü'nün DTÖ Tekstil ve Konfeksiyon Anlaşması'na göre, 31 Aralık 2004 tarihi itibariyle üye ülkelerde tekstil kotalarının kaldırılması gerekiyor. 
     Türk tekstilcilerin de üyesi olduğu bazı uluslararası tekstil örgütleri, kotaların kaldırılmasının bir kaç yıl ertelenmesi için DTÖ'ye baskı yapmayı sürdürüyordu. 
     ABD, Kanada ve AB, Çin tekstil ürünlerine kota uygulayan ana pazarlar arasında yer alıyor. 
     
</TEXT>
</DOC>
