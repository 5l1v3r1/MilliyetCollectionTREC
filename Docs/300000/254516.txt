<DOC>
<DOCNO> 254516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/siyaset/siy01.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den veto çıktı 
</HEADLINE>
<TEXT>


Merkezi idarenin yetkilerinin yerel yönetimlere verilmesi amacıyla hazırlanan yasa, Cumhurbaşkanı Sezer tarafından veto edildi 

ANKARA Milliyet 


Cumhurbaşkanı Ahmet Necdet Sezer, merkezi idarenin yetkilerinin yerel yönetimlere aktarılması amacıyla hazırlanan İl Özel İdareleri Yasası'nı, "eyalet sistemine yol açabileceği ve laik eğitimden sapmalar olabileceği" gerekçesiyle veto etti. 
Sezer, yasanın 14 maddesini yeniden görüşülmek üzere TBMM'ye iade ederken, Anayasa'da tekil devlet modelinin benimsendiğini, bunda idarenin bütünlüğünün esas olduğunu anımsattı. Bu yapıda, merkezin denetimi ve gözetiminin gerekli olduğunu vurgulayan Sezer, yerinden yönetimin en önemli sakıncasının, "Devletin birliği ve kamu hizmetlerinin tutarlılığını bozabilmesi" olduğunu kaydetti. Sezer, "Bu sakıncayı önlemek için devlete ve onu temsil eden merkezi yönetime, yerinden yönetim kuruluşlarının eylem ve işlemlerini denetlemek ve gerektiğinde bozabilmek yetkisi tanınmıştır" dedi. 

Eğitim de devletin anayasal görevi 
Sezer, kamu kurumlarının örgütlerinin çoğunun kaldırılması, kimilerinin de yerel yönetimlere devredilmesi öngörülerek valinin il genel yönetimindeki yetkilerinin azaltıldığına dikkat çekerek, "Bu düzenlemeler, amaçlanmasa da, Anayasa'da öngörülmeyen bir yönetim sistemine geçilmesine neden olabilecek niteliktedir" dedi. 
Eğitimin de devletin anayasal görevi ve vatandaşın hakkı olduğuna dikkati çeken Sezer, eğitime ilişkin tüm hizmetlerin il özel yönetimlerinin görevi içine alındığını belirtti. 



</TEXT>
</DOC>
