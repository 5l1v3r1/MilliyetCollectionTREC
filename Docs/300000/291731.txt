<DOC>
<DOCNO> 291731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko21.html </URL>
<DATE> 2004/11/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
TARİŞ, zeytinyağı'nda fiyat açıklamadı... 
</HEADLINE>
<TEXT>

     TARİŞ, zeytinyağında 2004-2005 sezonuna avans fiyat belirlemeden girdi. 
     Yeni kampanya dönemiyle ilgili basın toplantısı düzenleyen TARİŞ Zeytin ve Zeytinyağı Birliği Başkanı Cahit Çetin, kooperatif temsilcileriyle mutabakat sağlayarak avans fiyat açıklamama kararı aldıklarını söyledi. Çetin, fiyatın kısa süre içinde oluşacağını ve ödemelerin 2 ay içinde tamamlanacağını belirtti. 
     Türkiye'nin 17 Aralık günü AB'ye üyelik sürecinde ve Ocak ayında da YTL'ye geçiş konusunda önemli sınavlar vereceğini ifade eden Çetin, yeni dönemde oluşabilecek döviz-borsa hareketlerine karşı tedbir almak istediklerini ifade etti. 
     İtalyan alıcıların, geçen yıl fiyatların önceden açıklandığı Tunus'ta toplu alımlardan kaçınarak fiyatları düşürdüğünü hatırlatan Çetin, şunları söyledi 
     ''Aynı oyunu Türkiye üzerinde uygulamak istiyorlar. Bu senaryoya karşı hazırlıklı olmalıyız. Kooperatif temsilcileriyle mutabakata vardık. Geçen yıl oluşan fiyatın yarısını kriter alarak başladık. Kalan yüzde 50'yi 2 ay içinde ödeyeceğiz. 5 asit bazda kilogram başına 1 milyon 600 bin liralık fiyatla avans ödemesi yapmaya başladık. Ocak ayı başında gerçek fiyat kendisini gösterecek. Geçen yılın üzerinde fiyat oluşumu bekliyoruz. Piyasalardaki gelişmelere göre yeni alım seçenekleri de sunabiliriz.'' 
     
     ''REKOLTE BEKLENENİN ALTINDA'' 
     Çetin, dünyada 400 bin tonluk arz eksikliği bulunduğunu, tüketimin hızla artması nedeniyle fiyatların artış trendini sürdürdüğünü kaydetti. 
     Türkiye'de olumsuz hava koşulları ve mantar hastalığı nedeniyle rekoltenin tahmin edilen 165 bin tonun altında, 110 bin ton seviyelerinde gerçekleşeceğini öne süren Çetin, bu yıl 25-30 bin ton arasında alım yapmayı hedeflediklerini dile getirdi. 
     TARİŞ Genel Müdür Yardımcısı Mustafa Akgündüz de Tunus ve Türk zeytinyağı ihracatçılarının iki ülke üretici ve ihracatçılarını korumak amacıyla bir güç birliği protokolü imzalayacağını söyledi. 
     
</TEXT>
</DOC>
