<DOC>
<DOCNO> 272325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko31.html </URL>
<DATE> 2004/09/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
TÜSİAD Başkan Yardımcısı Türkiye'nin borçlanma yükü çok ağır 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkan Yardımcısı Pekin Baran, Türkiye'nin borçlanma yükünün çok ağır olduğunu belirterek, ''Borçlanma bu seviyelerde gittikçe faiz dışı fazladan da pek fazla düşüş beklemek doğru değil'' dedi. 
     Pekin Baran, IMF Türkiye Masası Şefi Rıza Moghadam başkanlığındaki heyetin TÜSİAD'da gerçekleştirdiği ve yaklaşık 2 saat süren görüşmenin ardından bir açıklama yaptı. 
     Görüşmenin ana konusunun, Türk ekonomisinde son dönemde gözlenen değişikliklerin karşılıklı tartışılması olduğunu ifade eden Baran, bu bağlamda IMF programı çerçevesinde şimdiye kadar elde edilen olumlu sonuçlar ile bundan duydukları memnuniyeti dile getirdiklerini söyledi. 
     Görüşmede, enflasyonun düşmesi ve buna rağmen büyüme sürecindeki artış gibi temel faktörlerdeki iyileşmelere değindiklerini belirten Baran, şöyle devam etti 
     ''Bundan sonraki dönem için bizim açımızdan önceliğin yapısal reformların gerçekleştirilmesi olduğunu vurgulamaya gayret ettik ve bu bağlamda IMF yetkilileriyle yapısal reformların nasıl bir öncelik içinde düşünülmesi ve içeriğinin ne olması gerektiği konusunda görüş alışverişinde bulunduk.'' Gazetecilerin sorularını da yanıtlayan Baran, yapısal reformlara ilişkin olarak, sosyal güvenlik sistemindeki gerekli düzenlemeler, vergi reformunda aşılması gereken engeller ile hukuk düzenindeki gerekli iyileştirmeler üzerinde durduklarını ifade ederek, bütün bu unsurların şimdiye kadar yürütülen mali disiplinin sağlanmasına katkıda bulunacağını, diğer yandan yabancı sermaye girişini de kolaylaştıracağını vurguladı. 
     
     IMF'NİN ROLÜ DİSİPLİNİN SÜRDÜRÜLMESİ 
     Baran, ''IMF, vergilerde herhangi bir indirimden bahsetti mi '' sorusunu ise şöyle yanıtladı 
     ''Hayır. IMF'nin rolü tabi ki bu disiplinin sürdürülmesi. Bunun sürdürülebilmesi için neden istifade edileceği hükümetin kararına bağlı. IMF bildiğiniz belli parametrelerin sürdürülebilirliğini temin etmek şeklinde olaylara yaklaşıyor. Bu konuda hiçbir şey söylemiş değil. İşin doğal olanı da budur.'' Baran, faiz dışı fazlaya ilişkin bir soru üzerine, konunun, zaten IMF programının en önemli unsurlarından biri olduğuna dikkati çekerek, ''Türkiye'nin borçlanma yükü çok ağır. Borçlanma bu seviyelerde gittikçe, tabi ki bütün işin mantığı çerçevesinde, faiz dışı fazladan da pek fazla düşüş beklemek doğru değil ama bunun rakamsal ifadesini konuşmadık'' dedi. 
     
     CARİ AÇIĞIN FİNANSMANI 
     Pekin Baran, cari açıkla ilgili bir soruyu da şöyle yanıtladı 
     ''Cari açık, kamuoyu ve bizler gibi kuruluşların dikkatini çekecek seviyelere gelmiştir. Fakat bunu bir bakıma doğal karşılamak lazım. Çünkü büyüme hızımız da memnuniyet verici şekilde gelişmektedir. Dolayısıyla büyüme hızından vazgeçmek doğru olmayacaktır. Cari açığın finansmanını sağlayacak tedbirler üzerinde yoğunlaşmamız gerekir. Bu görüşlerimizi de bu fırsatla ayrıca dile getirmiş olduk.'' Baran, cari açığın finansmanı için neler önerdikleri yönündeki bir soru üzerine, birşey önermediklerini belirterek, IMF ile görüşmede, cari açık ile büyüme arasındaki ilişkiye hassasiyetle değinmeye gayret ettiklerini, bunun finansmanı için ayrıntılı bir konuşma yapmadıklarını söyledi. 
     Stand-by anlaşmasına ilişkin olarak da Baran, 3 yıllık anlaşmanın henüz hükümetle konuşulmadığını kaydederek, ''Herhalde önümüzdeki Stand-by anlaşması, Hükümetin şu esnada hazırlamakta olduğu 3 yıllık program çerçevesinde ele alınacak ama bunun ayrıntılarına girmiş değiliz'' dedi. 
     
</TEXT>
</DOC>
