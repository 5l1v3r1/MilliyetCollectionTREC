<DOC>
<DOCNO> 254130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/soneko36.html </URL>
<DATE> 2004/07/09/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Otomobil satışları, rekor kırıyor.. 
</HEADLINE>
<TEXT>

     Otomobil satışları, yılın ilk 6 ayında son 10 yıllık ortalamanın yüzde 118 üstünde 235 bin 675 adet olarak gerçekleşti. 
     Otomotiv Sanayii Derneği OSD Ocak-Haziran dönemi satışlarını açıkladı. 
     OSD verilerine göre, ilk 6 ayda toplam satışlar 381 bin 305 ve otomobil satışları da 235 bin 675 adet oldu. 2004 yılı Ocak-Haziran dönemi toplam pazar, 2003 yılı Ocak-Haziran dönemine göre yüzde 217 oranında arttı. 
     Otomobil satışları yılın ilk yarısında geçen yılın aynı dönemine göre yüzde 270 yükseldi. Yerli otomobil satışları yüzde 218 oranında artarken, ithal otomobil satışlarındaki artış yüzde 296'ya ulaştı. 
     İthalatın pazar payı Haziran ayında yüzde 74, Ocak-Haziran döneminde ise yüzde 71 gibi çok yüksek bir oranda gerçekleşti. 
     İthal otomobil satışları, 2003 yılı Ocak-Haziran dönemine oranla AB ülkelerinden yüzde 284, Uzakdoğu ülkelerinden yüzde 428 oranında arttı. 
     
     10 YILLIK ORTALAMA KATLANDI 
     10 yıllık ortalamaya göre ise Ocak-Haziran döneminde otomobil pazarı 108 bin adet iken, 2004 yılında 235 bin 675 adet ile 10 yıllık ortalama değerinin yüzde 118 üstüne çıkıldı. 
     Trafikten ayrılan hurda araçlar için ÖTV indirimi teşvikinin Bakanlar Kurulu Kararı ile azaltılması, pazarda etkisini gösterdi. Toplam satışlar bir önceki aya göre yüzde 25 ve otomobil satışları ise yüzde 30 oranında geriledi. 
     Minibüs ve kamyonetten oluşan hafif ticari araç satışları da ilk 6 ayda, geçen yılın aynı dönemine göre yüzde 1 artış kaydetti. İthal hafif ticari araç satışları yüzde 148 artarken, yerli hafif ticari araç satışları yüzde 157 ile ithallerin üzerinde büyüme gösterdi. 
     İthalatın pazar payı geçen ay yüzde 45, Ocak-Haziran döneminde ise yüzde 42 oldu. 
     İthal hafif ticari araç satışları, yılın ilk yarısında geçen yılın aynı dönemine göre AB ülkelerinden yüzde 141, Uzakdoğu ülkelerinden yüzde 156 oranında arttı. 
     
     406 BİN 420 ARAÇ ÜRETİLDİ 
     Yılın ilk 6 ayında toplam 406 bin 420 adet taşıt aracı üretildi. 
     İç pazarda talebin canlanmasının yanında ihracatın da artarak devam etmesi, 2004 yılı Ocak-Haziran döneminde üretimin artmasına neden oldu. Bu dönemde, üretimin yüzde 59'unu oluşturan, 238 bin 158 taşıt aracı ihracatı yapıldı. 
     Yük ve yolcu taşıyan ticari araç üretimi 2004 yılı Ocak-Haziran döneminde minibüste yüzde 218, büyük kamyonda yüzde 176, midibüste yüzde 110, küçük kamyonda yüzde 88, kamyonette yüzde 64 ve otobüste yüzde 39 arttı. 
     Ocak-Haziran döneminde otomobil üretimi, 2003 yılına göre yüzde 77 oranında artarak 226 bin 954 adet olarak gerçekleşti. İç pazarda artan talep ile bu yıl gerçekleştirilen ve üretimin yüzde 65'ini oluşturan 147 bin dolayındaki otomobil ihracatı, üretimin artmasını sağladı. 
     Traktör üretimi, iç pazardaki talep yanında ihracatın da artışı ile 6 ayda yüzde 68 artarak 22 bin 166 adet oldu. 
     
     İHRACAT 
     Ocak-Haziran döneminde 147 bin 222 adedi otomobil olmak üzere toplam 238 bin 158 adet taşıt aracı ihraç edildi. 
     Bu yıl gerçekleşen taşıt araç ihracatı 2003 yılı Ocak-Haziran dönemi göre yüzde 45 oranında arttı. 
     Uludağ İhracatçı Birlikleri'nin verilerine göre, 2004 yılı Ocak-Haziran dönemi sektör ihracatı 2003 yılı Ocak-Haziran dönemine göre yüzde 52 arttı ve 4 milyar 523 milyon dolar oldu. İlk 6 ayda ihracat tutarı, 2002 yılının tamamı olan 4.3 milyar doları aştı. 
     Taşıt aracı ihracatı yüzde 71, aksam ve parça ihracatı ise yüzde 22 artış kaydetti. 
     Toplam otomotiv sanayii ihracatı, 2004 yılı Ocak-Haziran dönemi itibariyle, sektörel ihracat sıralamasında 2. sırada yer aldı. 
     İlk altı ayda toplam hafif araç ihracatı 234 bin 971 adet oldu. Oyak Renault 65 bin 928 adet otomobil, Ford Otosan 59 bin 548 adet hafif ticari araç, Toyota bin 601 adet otomobil ve Tofaş 20 bin 811 adet otomobil ve 21 bin 306 adet hafif ticari araç olmak üzere toplam 42 bin 117 adet hafif araç ihraç etti. 2003 yılının Ocak-Haziran dönemine göre 2004 yılında hafif araç ihracatı yüzde 46 arttı. 
     
</TEXT>
</DOC>
