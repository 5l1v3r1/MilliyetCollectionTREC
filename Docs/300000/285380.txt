<DOC>
<DOCNO> 285380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun49.html </URL>
<DATE> 2004/11/02/ </DATE>
<TIME> 20.04 </TIME>
<AUTHOR>  </AUTHOR>
<HEADLINE>
Bush, kilit eyalet Ohio'ya bir kez daha uğradı 
</HEADLINE>
<TEXT>

     ABD Başkanı George Bush, seçim sonuçlarını bekleyeceği Beyaz Saray'a dönmeden önce, Demokrat Partili başkan adayı rakibi John Kerry ile en çok çekişeceği eyaletlerden biri olan Ohio'ya son bir kez daha uğradı. 
     Columbus kentinde partili yetkililerle biraraya gelen Bush, burada da gazetecilerin sorularını yanıtladı. ABD Başkanı Bush, yerel saatle sabah erkenden Texas'ta Crawford itfaiye istasyonunda, eşi Laura Bush ve ikiz kızları Jenna ve Barbara ile birlikte oy kullanmıştı. 
     Bush, son birkaç saatte ne yaptığı sorusuna karşılık, ''Birkaç bardak kahve içtim ve eşim Laura ile iyi zaman geçirdim'' yanıtını verdi. Başkan Bush, ''bu seçim çok emin ellerde. Bütün ülkenin ve Ohio'luların elinde'' dedi. 
     Ülkeye kendisinin liderlik edebileceğini gösterdiğini belirten Bush, ''Amerikan halkı en doğru kararı verecektir. Bu akşam hep birlikte Amerikan halkının ne düşündüğünü göreceğiz'' diye konuştu. 
     Demokrat Parti başkan adayı John Kerry, Pittsburg'da oy kullanan eşi Teresa Heinz Kerry'ye eşlik etti. Kerry, oyunu Boston'da kullanacak ve burada partisinin başkan yardımcısı adayı John Edwards ile birlikte seçim sonuçlarını bekleyecek. 
     ABD Başkan Yardımcısı Dick Cheney ise oyunu Wyoming'de kullanacak. Cheney, son dönemde Demokrat Parti'ye oy veren ancak anketlere göre Cumhuriyetçi Parti'ye eğilim görülen Hawaii'ye dün iki saat süren bir ziyarette bulundu. 
     Cheney, 4 seçici oyu bulunan Hawaii'ye ulaşmak ve sadece 2 saat kalmak için, başkan yardımcılarına ayrılan Air Force Two ile 22.5 saat süren bir gece yolculuğuna katlandı. ABD'de 1960 yılından beri hiçbir başkan adayının Hawaii'ye seçim kampanyası için uğramadığı belirtiliyor. 
     Hawaiili dansçılar tarafından havada dönen batonlarla karşılanan Cheney, Honolulu mitingindeki konuşmasına ''bu civardaydım, gelip bir Aloha demek istedim'' sözleriyle başladı. 
     
</TEXT>
</DOC>
