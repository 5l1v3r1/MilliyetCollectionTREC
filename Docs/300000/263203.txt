<DOC>
<DOCNO> 263203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur16.html </URL>
<DATE> 2004/08/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
'Can sıkıntısı' katilleri 
</HEADLINE>
<TEXT>

     Mehmet EZER - ANTAKYA Hatay DHA 
ANTAKYA'da geçen ay bıçaklanarak öldürülen 29 yaşındaki Gürcistan uyruklu hayat kadını Nana Katsiashvili'nin katil zanlıları olduğu belirlenen 30 yaşındaki kuyumcu Abdulmesih Maptunoğlu ile 31 yaşındaki arkadaşı Ahmet Hakan Kunt'un yargılanmasına başlandı. Maptunoğlu, Katsiashvili'nin kendisine hakaret ettiğini öne sürerek, "Bana Arkadaşın senden daha iyi. Sen beceriksizsin' deyince onu öldürdük'' dedi. 
     Geçen ay, Antakya Armutlu Mahallesi'nde Şükrü Güçlü Köprüsü altında Nana Katsiashvili adlı bir kadına ait bir ceset bulunmuştu. Olay yerinde bir otomobilin görüldüğü bilgisine ulaşan polis, ailesiyle birlikte kuyumculuk yapan Abdulmesih Maptunoğlu ile arkadaşı Ahmet Hakan Kunt'u gözaltına almıştı. Çelişkili ifade veren iki arkadaş, çapraz sorgudan sonra Katsiashvili'yi öldürdüklerini itiraf etmişlerdi. 
     
     "CANIMIZ SIKILDI ÖLDÜRDÜK'' DEMİŞLERDİ 
     Abdulmesih Maptunoğlu ile arkadaşı Ahmet Hakan Kunt yakalandıktan ilk ifadelerinde cinayeti can sıkıntısından işlediklerini söylemişti. 
     Zanlılardan Kunt, bir ay önce verdiği ifadede cinayet gününü şöyle anlatmıştı "Evde oturup içiyorduk. Canımız sıkıldı. Gasp yapma kararı verdikten sonra bu kişinin kim olacağını konuştuk. Ve daha önceden tanışıp ilişkiye girdiğimiz Nana konusunda karar aldık. Nana'yı cep telefonu ile arayarak pazarlık yaptık. 100 dolara anlaşıp Antakya Oteli'nin arkasında buluştuk ve Maptunoğlu'nun babaannesinin kaldığı ve kendisinin de atölye olarak kullandığı eve gittik. Burada Nana ile ilişkiye girdik. Ardından ağzını bantlayarak bıçakladık.'' 
     
     "BENİMLE ALAY ETTİ, ÖLDÜRDÜK'' 
     Katil zanlısı Abdulmesih Maptunoğlu, Antakya Ağır Ceza Mahkemesi'nde görülen davada, cinayeti can sıkıntısından değil, Nana Katsiashvili'nin kendisine hakaret ettiği için öldürdüğünü söyledi. Abdulmesih Maptunoğlu, duruşmada olayı şöyle anlattı 
     "Kışlasaray Mahallesi'ndeki evimizin balkonunda içki içiyorduk. Canımız sıkıldı. 31 EE 324 plakalı otomobilimi alarak arkadaşım Ahmet'e gittim, iki kadın bulalım beraber eğlenelim dedim. Benim cep telefonumdan Nana Katsiashvili'yi aradık. Kadın yalnız olduğunu, 100 dolar verirsek geleceğini söyledi. BUluştuk, bir ATM'den 150 milyon lira para çekip kadınla birlikte babaanneme ait eve gittik. Önce arkadaşım Ahmet Hakan Kunt, kadınla odaya girerek ilişkiye girdi. Sonra ben girdim.'' Maptunoğlu ifadesinin devamında, Nana'nın ilişkiden sonra kendisine "Arkadaşın daha iyi. Sen beceriksizsin'' dediğini, bunun üzerine kendisinin mutfağa koşup ekmek bıçağını aldığını anlattı. Maptunoğlu, "Kadın bağırınca odaya arkadaşım Kunt girdi ve ağzını kapadı. Bu sırada ben de bıçakladım.'' dedi. Ahmet Hakan Kunt, Maptunoğlu'nun cinayeti yalnız işlediğini ileri sürdü ve suçsuz olduğunu savundu. Duruşma ertelendi. 
     
</TEXT>
</DOC>
