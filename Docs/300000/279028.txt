<DOC>
<DOCNO> 279028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yazar/altan.html </URL>
<DATE> 2004/10/11/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ne tuhaf şey... 
</HEADLINE>
<TEXT>


KAPI çalındı. Açtım. Bir adam duruyor. Yüzü yok. Elleri yok. Ayakları yok. Gövdesi yok. Ama yine de bir adam... 
- Neyi, niçin yazacaksınız dedi. 
Belki de çalınmadı kapının zili. Belki de açmadım kapıyı. Ama bu sesi duyduğum muhakkak 
- Neyi, niçin yazacaksınız 
Cevap vermedim. Önemsemek istemedim böyle bir soruyu. 
Sonra radyoyu açtım. Aynı ses tekrarlıyor 
- Neyi, niçin yazacaksınız 
İstasyonları değiştiriyorum. Bütün istasyonların spikerleri tekrarlıyorlar 
- Neyi, niçin yazacaksınız 
Bir plak koydum pikaba. Ses büyüdü 
- Neyi, niçin yazacaksınız 
Bir çocuk bağırıyor dışarıda. Arkadaşını çağırıyor. Bir başka türlü çağırıyor arkadaşını 
- Neyi, niçin yazacaksınız diye çağırıyor. 
Muslukları açıyorum. Su yerine sesler çıkıyor 
- Neyi, niçin yazacaksınız 
Telefonu alıyorum elime. Hangi numarayı çevirsem, soruyorlar 
- Neyi, niçin yazacaksınız 
Duvarlara bakıyorum. Badana fırçasının izleri derinleşiyor, genişliyor, kımıldamaya, oynamaya ve sormaya başlıyor 
- Neyi, niçin yazacaksınız 
Abajurun da bakışları değişti. Daha önce davranıp anlatmak istiyorum ki 
- Bu benim görevimdir. 
Duymuyor abajur. Neredeyse sordu soracak gibi bakıyor 
- Dur, sorma. Bak anlatıyorum... 
Bir çivi çakılıyor uzakta. Tak tak tak, diye mi çakılıyor, diye kulak veriyorum. Hayır 
- Neyi, niçin yazacaksın diye çakılıyor. 
Bir yumruk vurdum masaya 
- Sana ne ulan 
Hızlı vurmuşum yumruğu. Elim acıyor. Elim 
- Neyi, niçin yazacaksın diye acıyor. 

Bir adam, bir ayağını bir damın üstüne koymuş öteki ayağını, öteki damın üstüne. Keman çalıyor. 
Chagall'ı mı, Kafka'nın kafasına vurmalı Kafka'yı mı Chagall'ın kafasına, diye öfkeli domuzluklar geçiyor aklımdan. 
Öyle damların üstünde herif çalıyor kemanı. 
Duymak istemiyorum ne çalıyor. Biliyorum ne çaldığını 
- Neyi, niçin yazacaksınız diye çalıyor. 
- Boykot var, boykot. Onun için yazacağım anladın mı Sonra Meclis var. Meclis'te konuşacaklar boykotu. Gençlik sorunlarını alacaklar ele. Kürsüde su içe içe bir o tarafa, bir bu tarafa başlarını çevire çevire anlatacaklar. Ben de gazeteci olduğum için yazmam gerek. Öyle değil mi Yani anlıyorsunuz beni. Görevim yazı yazmak olduğundan... 
Bir kamyonun egzozu patlıyor 
- Neyi, niçin yazacaksınız 
Elim havada söylemek istiyorum ki, kamyonun egzozuna... Ama çekip gidiyor kamyon. Ve uzaklaşa uzaklaşa soruyor egzozu 
- Neyi, niçin yazacaksınız 

İlhan acaba ne cevap veriyor Yaşar tur atıyordur gecenin içinde cevap vermemek için. 
Oturup ortaklaşa bir bildiri mi yayımlasak acaba 
- Biz yazıyoruz, çünkü bir sorumluluk vardır. 
Sorumluluk... Bilinen bir söz değil bu. Yerine başka bir şey söylemeli 
- Yani biz yazıyoruz. Çünkü yazmazsak, yapamayız. Yani yaşayamayız. Yani bizi geçen bir duygu bu. Yani niçin su içiyorsunuz, niçin yemek yiyorsunuz, niçin teneffüs ediyorsunuz gibi olur bunu sormak. Bilmem anlatabiliyor muyum Yani... 
Kapılar gıcırdıyor, pencereler açılıyor, komşular halı silkiyor. Gürültüler biçimleniyor, aynı soruda birleşiveriyor 
- Neyi, niçin yazıyorsunuz 

Of be... Zor anlatmak bunu kapı gıcırtısına, pencerenin kanadına, halıya, halıya vuran sopaya. 
Niye soruyorsun, ne yapacaksın Sana ne, ha sana ne ... Yazıyoruz işte, ne olacak 

Gözlerim aynaya ilişti. İki göz bakıyor yüzüme. Ödüm kopmak üzere. Yoksa onlarda mı soracak 
Bir tanesi gözünü kırpıyor. Bir göz nasıl gözünü kırparsa öyle kırpıyor 
- Yaz, diyor. Yaz anasını satayım. Bir gün gelir öğrenirler onlar da, neyi, niçin yazdığını... 

Not 38 yıl önce yazılmış bir yazı... "Akşam"dan... 



</TEXT>
</DOC>
