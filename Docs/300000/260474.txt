<DOC>
<DOCNO> 260474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun30.html </URL>
<DATE> 2004/08/04/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Karpaz Rum ortaokulu, eylülde eğitime başlıyor... 
</HEADLINE>
<TEXT>

     KKTC Bakanlar Kurulu, Karpaz'da yaşayan Rumlar için bu bölgede açılması planlanan ortaokulun Dışişleri Bakanlığı'nın kontrolünde eylül ayında eğitime başlamasını kararlaştırdı. 
     Bakanlar Kurulu'nun bugünkü toplantısında Rumların yoğun olarak yaşadığı Karpaz bölgesinde Rum öğrenciler için mevcut ilkokulun yanı sıra ortaokul da açılması konusu ele alındı. Konuya ilişkin şimdiye kadar yapılan çalışmalar gözden geçirilirken, altyapının tamamlanmasıyla okulun yeni öğretim yılıyla birlikte eylül ayında faaliyete geçmesi kararlaştırıldı. 
     Rum ortaokulu, bölgedeki ilkokul gibi Dışişleri Bakanlığı'nın kontrolünde olacak. 
     
     ERENKÖY'E KARADAN ULAŞIM 
     Bakanlar Kurulu toplantısında ele alınan konulardan biri de KKTC ile kara sınırı bulunmayan Türk bölgesi Erenköy'e ulaşımda karşılaşılan güçlükler oldu. 
     Erenköy'e kara yoluyla ulaşımın Rumlar tarafından engellenmesi masaya yatırılırken, bu çerçevede BM nezdinde girişimlerde bulunulması planlandı. 
     KKTC kontrolündeki Türk toprağı Erenköy'ün KKTC ile kara sınırı bulunmuyor. BM ve Rumların kontrolündeki topraklardan geçilerek ulaşılan Erenköy'e kara ulaşımı, ancak Rum yönetiminin iznine tabi. Yılda bir kez 8 ağustostaki Erenköy direnişinin yıldönümü dolayısıyla düzenlenen törenler için askeri birlikler yanında sivil halk da ancak deniz yoluyla uzun bir yolculuk yaparak Erenköy'e ulaşabiliyor. 
     
</TEXT>
</DOC>
