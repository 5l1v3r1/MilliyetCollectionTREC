<DOC>
<DOCNO> 254272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/guncel/axgun01.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kına gecesinin ev sahibi Topbaş 'faizsiz bankacı' 
</HEADLINE>
<TEXT>


Başbakan'ın kızı Esra'nın kına gecesinin yapıldığı villanın sahibi Mustafa Topbaş, faizsiz bankacılık yapan Albaraka Türk'ün ortaklarından biri 

KADİFE ŞAHİN 

Lütfi Kırdar Kongre ve Sergi Merkezi'nde yarın Berat Albayrak'la hayatını birleştirecek olan Başbakan Recep Tayyip Erdoğan'ın kızı Esra Erdoğan'ın önceki gece Vaniköy'de yapılan kına gecesinin ev sahibi olan Mustafa Topbaş'ın Albaraka Türk'ün ortaklarından olduğu belirtildi. 

Eymen Topbaş'ın kuzeni 
Albaraka Türk'te yüzde 4.87 oranında hissesi bulunan ve Bahariye Mensucat'ın da sahibi olan Topbaş, gıda sektöründe de faaliyet gösteriyor. Topbaş'ın İkitelli'de bir fabrikası bulunuyor. 
Eski ANAP İstanbul İl Başkanı Eymen Topbaş'ın kuzeni olan Mustafa Topbaş'ın ortağı olduğu Albaraka Türk'ün en büyük hissesi ise Suudi kökenli Dallah Grubu'nda. 
Albaraka Türk'te yüzde 55 oranında hisseye sahip olan Dallah Grubu, faizsiz bankacılık alanında kurulan ilk şirket olan Albaraka Türk'le ortaklık kurarak Türkiye'de uzun yıllar faaliyet gösterdi. Dallah Grubu, Kuveytli The International ile birleşmesi sonucu bünyesine yeni bir yabancı ortak aldı. 
Maliye Bakanı Kemal Unakıtan da Al Baraka Türk'te Yönetim Kurulu üyeliği yapmıştı. 


</TEXT>
</DOC>
