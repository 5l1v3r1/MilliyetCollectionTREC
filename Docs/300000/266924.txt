<DOC>
<DOCNO> 266924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo22.html </URL>
<DATE> 2004/08/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Bugün de UEFA'daki rakiplerimiz belli oluyor... 
</HEADLINE>
<TEXT>

     UEFA Kupası'nın ilk tur kuraları Monaco'da bugün çekiliyor. Kuraya seribaşı olarak katılan Beşiktaş'ı çok kolay rakipler bekliyor Kurada seribaşı olamayan Trabzon, UEFA Kupası ilk turdaki muhtemel rakipleri arasında Lazio, Newcastle ve Feyenoord gibi ekipler bulunuyor. 
     
     Saat 13.30’da 
     Kara Kartal’ın gözü kulağı bugün Monaco’da olacak... Çünkü Carew, Okan Buruk, Juanfran ve İbrahim Toraman gibi isimlerle Avrupa’da başarı yakalamayı hedefleyen Beşiktaş’ın UEFA Kupası birinci turundaki rakibi bugün belirlenecek. Kuralar, TSİ 13.30’da, Monaco’da çekilecek. Bosque’nin öğrencilerini UEFA Kupası ilk turunda Avrupa’nın zayıf ekipleri bekliyor. 
     
     En dişlisi Banik 
     Kuraya seribaşı olarak katılacak olan Beşiktaş’ın, bu nedenle Avrupa’nın zayıf ekipleri ile karşılaşması bekleniyor. Kara Kartal’ın muhtemel rakipleri arasında şu takımlar yer alıyor Sporting Braga Portekiz , Standard Liege Belçika , Banik Çek , Djurgarden İsveç , AZ Alkmaar Hollanda , Maritimo Portekiz , Panionios, Aigaleo Yunanistan , Chateauroux Fransa . 
     
     Trabzon'un işi zor 
     Kura çekiminde Çizme’nin iddialı ekiplerinden Lazio ve Parma, Hollanda Ligi’ne fırtına gibi başlayan Feyenoord ve İngiltere Premier Ligi’nde korkulan bir takım olarak gösterilen Newcastle United, Trabzonspor’un muhtemel rakipleri arasında bulunuyor. Diğer muhtemel rakipler ise şunlar AEK, Schalke, Stuttgart, Udinese, Auxerre, Zaragoza, Benfica, Sevilla, Basel, Sochaux, Kızılyıldız, Heerenveen... 
     
     Yeni UEFA sahnede 
     UEFA Kupası bu sezon farklı bir yüzüyle vizyona çıkıyor. Daha önceki yıllarda eleme usulü oynanan UEFA Kupası’nda bu sene grup eleme sistemi uygulanacak. 16 Eylül ve 30 Eylül tarihlerinde oynanacak ilk tur karşılaşmalarından sonra grup elemelerine geçilecek. 5’erli gruplara bölünecek 40 takım, 2 maç içeride, 2 maç dışarıda olmak üzere 4 maç yapacak ve ilk üç, bir üst tura yükselecek. 
     
     Final 18 Mayıs’ta 
     Grup eleme maçları 21 Ekim - 12 Aralık tarihleri arasında oynanacak. Bu karşılaşmalardan sonra 2 ön eleme turu yapılacak ve kalan 16 takım arasında çeyrek final maçları oynanacak. 18 Mayıs’ta gerçekleşecek UEFA Kupası Final maçına Portekiz’in Lizbon kenti evsahipliği yapacak. UEFA Kupası’nı geçen sezon finalde Marsilya’yı 2-0 mağlup eden Valencia kazanmıştı. 
     
</TEXT>
</DOC>
