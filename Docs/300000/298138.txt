<DOC>
<DOCNO> 298138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/yazar/gunes.html </URL>
<DATE> 2004/12/16/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
17 Aralık vuslatı 
</HEADLINE>
<TEXT>


Türkiye Cumhuriyeti 17 Aralık 2004 tarihini adeta bir milat olarak görüyor. Bu tarih iki yüz yıldır çabalanan Batılılaşma sevdasının adeta bir erişimi, ya da vuslatı olarak algılanıyor. Ve bu aydınlar tarafından iliklere kadar yaşanıyor. Toplumun geri kalan çoğunluğu ise Avrupa'nın yoksulluğa bir umut oluşturacağını sanıyor. Tabii gerçekler çok farklı. 
Son günlerde Avrupa'dan gelen çelişkili, zaman zaman da hayal kırıklığı yaratan mesajlar Avrupa'nın heterojen oluşundan çeşitliliğinden kaynaklanıyor. Ancak Avrupa'yı da anlamak gerek. Nüfusu şimdilik 70 milyonu aşan, fakat 10 yıl sonra 85 milyonu bulacak olan Türkiye, AB nüfusunun neredeyse üçte birine sahip olacak. Üstelik öylesine farklı ki, bırakınız sosyokültürel farklılıkları, sosyoekonomik bakımdan en geride yer alıyor. Kısacası, Türkiye fakir ve büyük. 
Gelelim, sosyokültürel konulara. Türkiye Batılılaşmaya çalışsa da, diğer tüm üyelerden çok farklı. Batı'nın son yıllarda gerek göçmenlerden, gerekse dış dünyadaki gelişmelerden ötürü Doğu'yla mesafesinin açıldığı da ortada. Kısacası, Türkiye'ye ayrımcılık yapılması haksızlık, ama Türkiye diğer tüm adaylardan da çok farklı. 
Avrupa'da iki ayrı görüş var. Biri devletlerin görüşü ki bu stratejik bakımdan Türkiye'nin Avrupa'nın yanına alınmasını savunuyor. İkincisi de, Avrupa halkının Türkler hakkındaki rahatsızlığını yansıtıyor. Halkın sosyokültürel rahatsızlığı zaman zaman devletlerin açıklamalarına yansısa da, devletlerin aldığı pozisyon daha çok siyasal ve stratejik. Devletler, genellikle Türkiye'yi henüz "içlerinde" olmasa da, "yanlarında" istiyor. Bu da şimdilik uzun süren bir tam üyelik maratonu anlamına geliyor. Kısacası, 17 Aralık'ta Türkiye yarış pistine çıkacak ama yolun kaç kilometre olduğunu bilemeyecek. 
Öte yandan, Avrupa da bir ikilem yaşıyor. Avrupa, çıkışındaki 6 ülkeye dayanan, daha doğrusu Almanya - Fransa eksenli konumdan, bir başka boyuta taşınmayı tartışıyor. Bu da geniş Avrupa konsepti. Bu konsepte geçilecek ve küresel bir rol üstlenecekse, Türkiye'nin tam üyeliği şart. Yok eğer Avrupa, doğumundaki gibi daha çok bir ekonomik birlikle yetinecekse, zaten Türkiye'ye olan gereksinim Gümrük Birliği'yle karşılanmış olur. 
İşte bu aşamada Türkiye, Avrupa'nın bu büyük projesine karşı çıkanları adeta kışkırtan bir tutum sergiliyor. Üyeliğin dayanağı olarak Avrupa'nın kendi içinde Müslüman bir toplumu yaşatma zorunluluğundan bahsediyor. Oysa bu çok yanlış Türkiye Müslüman olduğundan değil, rejimi laik, demokratik değerleri gelişmiş bir büyük ülke olduğundan AB içinde yer almalı. İslami vurgulu bir yaklaşım ise, daralmış Avrupa anlayışındakilerin büsbütün tepkisini çekiyor. 
Türkiye 1963'te Ortak Pazara imza atarken her türlü Batı ittifakının içinde yer almak güdüsünü taşıyordu. Ancak o dönemin iktisatçıların "Onlar ortak, biz pazar" anlayışıyla AET konusunda ilerlemeleri yavaşlattı. 24 Ocak bu direnci kırdı. Ama son yıllarda bir başka direnç oluştu. AB'nin gerektirdiği siyasal reformların Türkiye'yi böleceği kaygısı var. Oysa 1963'te AET Gümrük Birliği'ydi, şimdi ise bir siyasal birlik. Bir ülkenin bölünmesi ise dıştan değil, olsa olsa içten olur. Biz kaynaşamadıysak, kabahat bizdedir. 



</TEXT>
</DOC>
