<DOC>
<DOCNO> 271647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun36.html </URL>
<DATE> 2004/09/14/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
Amerikan ordusu Telafer'deki kuşatmayı kaldırdı 
</HEADLINE>
<TEXT>

     Amerikan ordusunun Kuzey Irak'taki Telafer kentine uyguladığı kuşatmayı kaldırdığı bildirildi. 
     Bölgedeki AFP muhabirinin bildirdiğine göre, Amerikan ordusu geçen Perşembe günkü bombardımanlarda 50 kişinin öldüğü ve 100 kadar kişinin yaralandığı Türkmen kenti Telafer'e yönelik kuşatmayı kaldırdı. 
     Amerikan askerlerinin kentin dışında konuşlandıkları ve geri dönen aileleri aradıkları, buna karşın kent merkezinde ve sokaklarda Amerikan askeri göze çarpmadığı belirtildi. 
     Şii Türkmenlerin ağırlıklı olarak yaşadığı Telafer kentinin merkezinde asayişi sağlamak üzere Irak polisinin görev yapmaya başladığı kaydedildi. 
     AFP muhabiri, Amerikan bombardımanının yoğunlaştığı Hasan Köy, Serray ile Kadissiye semtlerinde birçok evin tahrip olduğunu bildirdi. 
     Amerikan kuvvetleri ile Irak güçleri, nüfusun çoğunu Türkmenlerin oluşturduğu Telafer'i, direnişçilerin eline düştüğü gerekçesiyle kuşatmış ve bombalanan kent şiddetli çatışmalara sahne olmuştu. 
     Çatışmalar neticesinde halk çareyi kenti terk etmekte bulmuştu. Türkmen yetkililer, çatışmalarda 58 kişinin öldüğünü söylemişlerdi. 
     
</TEXT>
</DOC>
