<DOC>
<DOCNO> 256318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sonsiy10.html </URL>
<DATE> 2004/07/18/ </DATE>
<TIME> 18.12 </TIME>
<AUTHOR>  </AUTHOR>
<HEADLINE>
Başbakan Erdoğan İstanbul'da... 
</HEADLINE>
<TEXT>

     Başbakan Recep Tayyip Erdoğan, Beykoz Belediye Başkanı Muharrem Ergül'ün babası Ahmet Ergül'ün cenaze törenine katıldı. 
     Erdoğan, Belediye Başkanı Muharrem Ergül ile saat 17.00'de cenaze namazının kılınacağı Beykoz Serbostani Mustafa Ağa Merkez Camii'nin geçici olarak kullanılan bölümüne geldi. Burada ikindi namazını kılan Erdoğan ve beraberindekiler, daha sonra inşaatı devam eden camiye geçtiler. 
     Başbakan Erdoğan, Ergül ve cenazeye katılanlar daha sonra, basının görüntü almasına izin verilmeyen cami inşaatı içinde, Ahmet Ergül'ün cenaze namazını kıldılar. 
     Cenaze törenine, İstanbul Valisi Muammer Güler, Emniyet Müdürü Celalettin Cerrah, AK Parti İstanbul İl Başkanı Mehmet Müezzinoğlu ve çok sayıda vatandaş katıldı. 
     Beykoz Belediye Başkanı Muharrem Ergül'ün babası Ahmet Ergül 80 , dün Trabzon'un Akçaabat ilçesinde meydana gelen trafik kazasında hayatını kaybetmişti. 
     Bu arada, Beykoz'a giden yollarda trafik akışına, cenaze töreni nedeniyle yaklaşık 1 saat süreyle kontrollü olarak izin verildi. 
     Geniş güvenlik önlemlerinin alındığı cenaze törenine gelenlere, ilçenin çeşitli noktalarına asılan ''Cenazeye gelenler için otopark koru içerisinde'' pankartlarıyla uyarılarda bulunuldu. 
     Başbakan Erdoğan, törenin ardından özel bir helikopterle Beykoz'dan Atatürk Havalimanı'na hareket etti. 
     
</TEXT>
</DOC>
