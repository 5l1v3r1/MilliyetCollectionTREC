<DOC>
<DOCNO> 264634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/akyol.html </URL>
<DATE> 2004/08/19/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Şehirlere yığılmak 
</HEADLINE>
<TEXT>


SEL felakati... Deprem felaketi... Böyle doğal afetler çarpık kentleşmeyle birleşince 'sosyal felaket'e dönüşüyor 
"Eskiden düzgün altyapısı, kanalizasyon şebekesi, yolları ve caddeleri olan şehirler bile kitlevi iç göçlerin altından kalkamıyor, durum gittikçe kötüleşiyor. Hele yeni kentleşme yerlerinde yollar çamurlu patikalardan farksız. Belediyeler kitleler halinde kentlere göçen insanların su, kanalizasyon gibi altyapı ihtiyaçlarını karşılama gücünden mahrum. Lağımlar açık, nehirler, akarsular atıklarla kirleniyor. Yükselen binalar, düzensiz sokaklar, caddeler çarpık bir yapılaşmayı yansıtıyor..." 
Bu satırlar 1842 tarihinde Edwing Chadwick'in Londra için verdiği bir raporun özetidir Charles Breunig, The Revolutionary Era, sf. 142 - 143 
Sanki bugünkü Türkiye'nin bir metropolünü anlatıyor 

LONDRA'NIN nüfusu 1800 ile 1850 arasında 1 milyon 100 binden 2 milyon 600 bine çıkmış ve Chadwick'in anlattığı çarpık yapılaşma yaşanmıştı bütün Batı Avrupa öyleydi. Dickens'in, Balzac'ın romanlarında da görürsünüz bunu. 
Avrupa'dan en az yüz yıl sonra şehirleşmeye başlayan Türkiye'de İstanbul'un nüfusu 1950 ile 2000 yılı arasında 1 milyondan 10 milyona çıktı 
TEK PARTİ devrinde köylüyü köyünde tutmak gibi bir sosyal tutuculuğu devlet siyaseti olarak uygulayan Türkiye'de şehirleşme 1950'lere kadar gecikti Avrupa'nın kabaca iki yüzyılda yaşadığı şehirleşmeyi biz "yığılma" halinde elli yıla sığdırdık 
1950'de 21 milyonluk nüfusumuzdan 5 milyonu şehirli, 16 milyonu köylü idi Bugün 70 milyon nüfusumuzun 42 milyonu şehirlerdedir. Köylerimizdeki 28 milyonun çok büyük bir bölümü de önümüzdeki yıllarda şehirlere akacak 
Amerikalıların araştırmasına göre, nüfusumuz 2025'te 90 milyonu bulacak 
Demek ki, yirmi - otuz yılda şehirlerimize 30 - 35 milyon yeni nüfus daha gelecek 

DEPREM ve sel gibi felaketler Türkiye için "şehirleşme"nin nasıl hayati bir mesele haline geldiğini kafamıza vura vura anlatıyor bize 
Tarımda verimlilik yüzde 3 - 6 arasında değişiyor. Sanayide yüzde 10'un üstünde Hele bilgi sektöründe çok daha yüksek. Artık köylüyü köyünde tutarak "muasır medeniyet"e ulaşma rüyasından uyanmalıyız. 
Daha yeni milyonlar şehirlere gelerek tarımdan sanayiye ve hizmet sektörüne geçecekler. Başka türlü "muasır medeniyet"e ulaşamayız. 
Önümüzdeki yıllarda da şehirlere akın sürecek. Ona göre iş, aş, arsa, konut, imar, inşa, altyapı, okul, sağlık 
Ona göre kaynak Ona göre yönetim 
Şehirleşme Türkiye'nin modernleşmedeki en köklü sosyal projesidir ve 'uluslaşma'nın en etkin yoludur. Ama iyi götürülmezse, sosyal, etnik ve kültürel patlamaların da beşiği olabilir 
Yeni bir şehirlilik bilincine ulaşmadan ve yerel yönetimleri güçlendirmeden bunun altından kalkabilir miyiz 
Başbakan Erdoğan "kaçak yapıları acımadan yıkın" diyor ihtiyacımız olan 'radikalizm' budur. 
"Mahalli idareleri güçlendirmek", ihtiyacımız olan idari reform budur. 
Sosyal konuları "şehir" ve "şehircilik" merkezli düşünmek... İhtiyaç duyduğumuz zihniyet budur. 



</TEXT>
</DOC>
