<DOC>
<DOCNO> 279384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun39.html </URL>
<DATE> 2004/10/12/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Pittsburgh Post-Gazette Türkiye, AB'ye girmeyi hak ediyor 
</HEADLINE>
<TEXT>

     ABD'de yayımlanan Pittsburgh Post-Gazette, başyazısında, Müslüman bir ülke olarak Türkiye'nin Avrupa Birliği'ne girmeyi hak ettiğini yazdı. 
     Gazete, Avrupa Komisyonu'nun 6 Ekim raporunda Türkiye ile müzakere sürecinin gelecek yıl başlatılması yönünde tavsiye kararı aldığını hatırlatarak, Aralık ayındaki AB zirvesinde de bu tavsiyenin oybirliğiyle kabul edilmesinin beklendiğini kaydetti. 
     Bunun Türkiye için ''iyi haber'' olduğunu kaydeden gazete, ancak müzakerelerin başlamasının tam üyelik anlamına gelmeyebileceğini, sürecin 15 yıl kadar alabileceğini belirtti. 
     Gazete, Avrupa'da bazılarının Türkiye'nin üyeliğine karşı çıkmasının nedenleri arasında, Türkiye'nin yüzde 99'unun Müslüman olmasını, büyük bir nüfusa sahip olmasını ve refah durumunu saydı. Gazete, Türkiye'nin üyeliğinin AB'yi Irak, İran, Suriye, Ermenistan ve Gürcistan gibi ''potansiyel sorunlu'' ülkelere komşu haline getirmesinden de endişe edildiğini kaydetti. 
     Bu gerekçelere karşılık Türkiye'nin AB'ye alınması için ''iyi gerekçelerin'' de bulunduğunu ve Avrupa'nın Türkiye'nin genç nüfusuna ve iş gücüne ihtiyaç duyduğunu belirten Pittsburgh Post-Gazette, demokratik, Müslüman bir ülke olarak Türkiye'nin AB'ye alınmasının, Hıristiyan ile Müslüman toplumlar arasında artan kutuplaşmanın yönünü değiştirebileceğini kaydetti. 
     Avrupa Komisyonu'nun Türkiye ile müzakerelerin başlaması tavsiyesinde haklı olduğunu belirten gazete, başyazısında, Avrupa liderlerini Aralık ayındaki zirvede bu tavsiyeyi uymaya davet etti. 
     Gazete, müzakerelerin Türkiye ile Avrupa arasında daha mükemmel bir birlik hedefine ulaşacak şekilde ölçülü bir hızla ilerletilmesini de önerdi. 
     
</TEXT>
</DOC>
