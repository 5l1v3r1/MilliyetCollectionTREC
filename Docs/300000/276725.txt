<DOC>
<DOCNO> 276725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/yazar/pulur.html </URL>
<DATE> 2004/10/02/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
AKP'liler en doğrusunu yaptı... 
</HEADLINE>
<TEXT>


AKP milletvekilleri en doğrusunu yaptı... 
Hayır, yanlış okumadınız ve biz de yanlış yazmadık... 
Çevre suçu işleyenlere verilecek kanunu iki yıl ertelemekle ve de kaçak yapıları ruhsatlı hale getirenlere verilecek cezanın kaldırılmasıyla ilgili maddeyi kabul etmekle en doğrusu yapılmıştır. 

YANİ siz, çevreyi kirletenlere ceza verilmekle, bu işlerin halledileceğini mi sanıyorsunuz 
Öyle sanıyorsanız, bu ülkede yaşamıyorsunuz, bu memleketin insanlarını tanımıyorsunuz. 
Hem size başka bir şey söyleyelim mi, hani kanunun yürürlüğe girmesi iki yıl ertelenmiş ya, o da gereksiz 
Çünkü iki yıl sonra da, yine aynı hamam, aynı tas 
Bir iki yıl daha erteleseniz, yine bir şey değişmez. 
En iyisi "çevre suçu" diye bir kavramı kafamızdan çıkarıp atmak. 

ANKARA'dan İstanbul'a taşınan ve Boğaz kıyısında bir ev tutan mahallenin hanımı bir gün caddeden geçen çöp kamyonunu çevirmiş 
"Niye bize uğrayıp çöp almıyorsunuz " diye sormuş... 
Çöpçü çavuşu ters ters bakmış 
"Hanım, önünde deniz var, dök gitsin, bir de sizin çöpünüzü mü alacağız " 
Kafa bu 

İŞTE, Bodrum'un en güzel koylarından Torba'yı, kaba tabirle "bok havuzu"na çeviren otellere ceza verseniz ne olacak 
Zaten en yüksek ceza da 4 milyar lira... 
O da kim bilir nasıl ödenecek 
Kimi arıtma yapmıyor, kiminde arıtma var, masraf olur diye çalıştırmıyor. 

ADAM otel yapmış, milyarlar harcamış, ama denizini pisletiyor, gün gelecek turist gelmeyince o zaman başlayacak ağlamaya 
"Devlet beni kurtarsın " 
Kurtarır, kurtarır, hiç merak etme, böyle aptal devlet başka yerde yoktur. 

GECEKONDULARA göz yuman, onlara yol, su, elektrik getiren sorumlular cezalandırılacakmış... 
Sevsinler 
Şimdiye kadar kim ceza gördü, kaç kişi gördü, hangi belediye başkanı mahkum oldu 
Yani kanun ne diyor 
Ruhsatsız binaları imar planına uygun hale getir, hakkında dava açılmasın... 
Bu da laf, bu da uygulanamaz, bunun adı gecekondu affıdır... 
Ama şu da bir gerçektir ki, istediğiniz kadar gecekondu yıkın, televizyonlar da gösteri yapın, gecekondu kurulmuştur, bundan sonra da kurulacaktır. 
Çünkü gecekondu, sosyal bir vakıadır, cezayla, yasakla önlenemez, önlenemeyecektir de... 
Sen köyden kente göçü durdurabiliyor musun 
Ya da göç eden adama başını sokacak bir yer verebiliyor musun 
Diyeceksiniz ki buna para yetmez... 
O gecekondular bedava mı yapılıyor 
Lafın kısası, AKP milletvekilleri en doğrusunu yaptılar... 
Bir milletin vekili, aslından başka olamaz ya 



</TEXT>
</DOC>
