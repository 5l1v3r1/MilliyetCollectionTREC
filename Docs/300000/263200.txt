<DOC>
<DOCNO> 263200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur13.html </URL>
<DATE> 2004/08/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Borsa için topladığı 3 trilyon lira ile ortadan kayboldu 
</HEADLINE>
<TEXT>

     Ferah IŞIK - DENİZLİ DHA 
DENİZLİ'nin Buldan İlçesi'nin tanınmış simalarından ayakkabı mağazası sahibi 35 yaşındaki Cüneyt Yalçın'ın çok sayıda kişiyi borsada hisse senedi alacağını söyleyerek yaklaşık 3 trilyon lira dolandırdığı öne sürüldü. 
     Cüneyt Yalçın'ın, 7 yıldan bu yana borsada hisse senedi alıp sattığı, bu işlemi başkaları adına da yaptığı belirtildi. Yalçın'ın 10 milyar lira ile 800 milyar lira arasında para topladığı ve yaklaşık 3 trilyon lira parayla pazartesi günü kayıplara karıştığı iddia edildi. 
     Buldan Cumhuriyet Savcılığı'na çok sayıda kişinin suç duyurusunda bulunduğu belirtildi. Dolandırıldığı öne sürülen kişiler ve Buldan Cumhuriyet Savcılığı bir açıklama yapmadı. 
     Dolandırılan kişiler arasında esnafın yanı sıra cami imamı ve öğretmenlerin de bulunduğu dile getirildi. Adının açıklanmasını istemeyen bir tekstilci, konuyla ilgili olarak şunları söyledi 
     "Cüneyt Yalçın, Buldan'ın tanınmış ailelerinden birinin oğludur. Yıllardır bizim adımıza da borsada oynuyordu. Herkesin güvenini kazandı. Hatta 3-4 cami imamı ile çok sayıda öğretmen bile Yalçın'a para vererek borsada oynatıyordu. Çoğu esnaf olmak üzere çok sayıda kişiyi dolandırdı. Şimdi utancından kimse adını açıklamak istemiyor.'' 
     
</TEXT>
</DOC>
