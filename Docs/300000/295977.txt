<DOC>
<DOCNO> 295977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur06.html </URL>
<DATE> 2004/12/08/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Sayfa başı 3.5 milyon liradan sağlık karnesi 
</HEADLINE>
<TEXT>

     Neşet KARADAĞ DHA 

ADANA'da vatandaşlardan sayfa başına 3.5 milyon lira karşılığında aldıkları sağlık karnelerine ilaç yazıp satarak haksız kazanç elde ettikleri iddiası ile tutuklanan 3 doktor ile 3 eczacı hakkında 7.5 yıla kadar ağır hapis cezası istemiyle dava açıldı. 
     Emniyet Müdürlüğü, İl Sağlık Müdürlüğü, Gelirler Bölge Müdürlüğü ve Eczacılar Odası Başkanlığı ekipleri, 8 Kasım'da İlaç yolsuzluğu' ihbarı üzerine yaptıkları operasyon sonunda Televi Sağlık Ocağı'nda görevli 35 yaşındaki Dr. Kaner Güllendi, Gülbahçesi Sağlık Ocağı Başhekimi, 40 yaşındaki Dr. İflah Kuvvetli, aynı sağlık ocağında görevli, 37 yaşındaki Dr. Şehmuz Fidan ile serbest çalışan eczacılar, 31 yaşındaki Hüseyin Okan, 42 yaşındaki Mustafa Altuntaş ve 34 yaşındaki Aylin İdrisoğlu tutuklandı. 
     Olaya adı karışan hemşire, 44 yaşındaki Gül Karakuş, sekreter 20 yaşındaki Dilek Yarayan ve temizlik görevlisi 18 yaşındaki Nezehat Kiyanç da tutuksuz yargılanmak üzere serbest bırakıldı. 
     Cumhuriyet Savcısı Ahmet S. Gökten, soruşturmayı tamamlayarak dava açtı. Hazırlanan iddianamede, doktorların eczane ve hastalara sayfası 3.5 milyon lira karşılığında sağlık karnelerine ilaç yazdıklarını, bu yolla sağlık karnelerine günde 50-60 sayfa reçete yazıldığı belirtildi. 
     Doktorlar hakkında Emniyet Müdürlüğü'ne dolandırıcılık ihbarlarının Sağlık Ocağı'ndaki memurlar tarafından yapıldığı kaydedilirken, doktorların hastaları sahip oldukları polikliniklere yönlendirip sağlık karnelerine ilaçları bazen sekreterlere yazdırdıkları ve kendilerinin de hastayı muayene etmeden karneyi imzaladığı iddia edildi. 
     İddianamede, bir hastanın sağlık karnesine 3 kalem ilacın yanı sıra 4'üncü kaleme 6 serum yazıldığı, serumların eczaneden alınıp, yeniden doktorun sahibi bulunduğu polikliniğe getirildiği ve karşılığında karne sahibinden para alınmadığı iddiasına yer verildi. Televi Sağlık Ocağı'na Evlenme raporu' almak için gidenlerden makbuzsuz 20 milyon 300 bin lira para alındığı, bu paranın fotokopi makinasının borcunu ödemek için alındığının belirtildiği de iddianamede anlatıldı. 
     
     "HAYIR İŞLEMİŞLER'' 
     Önümüzdeki günlerde 4'üncü Ağır Ceza Mahkemesi'nde Nitelikli dolandırıcılık' suçundan tutuklu yargılanacak 3 doktor ise, tutuklandıkları nöbetçi mahkemede suçlamaları kabul etmedi. Dr. Güllendi, tutuklandığı nöbetçi 2'nci Sulh Ceza Mahkemesi'nde verdiği ifadesinde bugüne kadar usulsüz hiç bir iş yapmadığını savundu. Sahip olduğu poliklinikte yapılan aramada el konulan 2 sağlık karnesinin akrabalarına ait olduğunu iddia eden Dr. Güllendi, "Teyzemin oğlu ile eşini muayene etmiştim. Reçetelerini yaptırıp ilaçlarını kendilerine akşam evde verecektim'' diye savunma yaptı. 
     Başhekim Dr. Kuvvetli ise, muayenehanesindeki yeşil kartın arkadaşına ait olabileceğini öne sürerken vatandaşların birkaç tanesini kullandığı ilaçları muayenehanesine getirdiklerini, bunları ekonomik durumu iyi olmayan hastalara Hayır amacıyla' verdiğini savunarak, "7-8 ilaç kupürünü de bir hasta unutmuş olabilir'' diye konuştu. 
     Daha önce hatalı park nedeniyle tartıştığı trafik polisinin kolunu ısırmak suçundan gözaltına alınıp, serbest bırakılan Dr. Şehmuz Fidan da, muayenehanesindeki ilaçların, vatandaşlar tarafından durumu iyi olmayan hastalara dağıtılmak üzere bırakıldığını öne sürdü. Tutuklanan eczacı Aylin İdrisoğlu ise, eczanesindeki sağlık karnelerinin hastalar tarafından unutulduğunu iddia etmişti. 
     
</TEXT>
</DOC>
