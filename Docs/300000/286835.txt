<DOC>
<DOCNO> 286835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun03.html </URL>
<DATE> 2004/11/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Makedonya'da referandum... 
</HEADLINE>
<TEXT>

     Makedonya'da halk, Arnavut azınlığa daha fazla hak tanınmasını öngören tartışmalı yasa için düzenlenen referandumda oy kullanmak üzere sandık başına gitmeye başladı. 
     Makedonya'da güç paylaşımını amaçlayan yasayla ilgili referandumda, 1.7 milyon seçmenin yüzde 50'sinin hayır oyu kullanması durumunda tasarı rafa kalkacak. 
     Batı ülkeleriyle ilişkilerin de sınandığı referandumda evet cevabının ağır basması halinde, Arnavutlara, nüfusun çoğunluğunu oluşturduğu bölgelerde, eğitim, sağlık ve ekonomi alanlarında daha fazla yetki verilebilecek. 
     Makedonya hükümeti ve Batı ülkeleri, güç paylaşımı planının reddedilmesi halinde, Makedonya'nın uluslararası açıdan tecrit edilmiş olacağını söylüyorlar. 
     Yasanın, Makedonya ile Arnavutlar arasında 2001'de çıkan ve 7 ay süren çatışmalara son veren barış anlaşmasının bir parçası olması açısından büyük önemi bulunuyor. 
     AB tarafından desteklenen ve Arnavutça'nın ikinci resmi dil olarak kabul edilmesini öngören yasa, bazı milliyetçiler tarafından, ülkeyi azınlık bölgelere ayıracağı endişesiyle eleştiriliyor. 
     Makedonya'da 2 milyonluk nüfusun yüzde 22.7'sini Arnavutlar oluşturuyor. 
     
</TEXT>
</DOC>
