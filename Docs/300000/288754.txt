<DOC>
<DOCNO> 288754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko02.html </URL>
<DATE> 2004/11/14/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Tekel'in pazar payı yüzde 70'ten 53'e geriledi 
</HEADLINE>
<TEXT>

     Maliye Bakanı Kemal Unakıtan, TEKEL'in pazar payının düşmesinde önemli bir etken olan hard-box kutulu sigara üretimi için ihale yapıldığını belirterek, makinaların temini ile özelleştirme arifesindeki TEKEL''in hem pazar payında hem de değerinde önemli artışlar meydana geleceğini bildirdi. 
     Unakıtan, DYP Iğdır Milletvekili Dursun Akdemir'in soru önergesini yanıtlarken, TEKEL'in pazar payının 2000 yılında yüzde 69.82, 2001 yılında yüzde 68.80, 2002 yılında ise yüzde 60.93'e düştüğünü kaydetti. 2002 yılı sonu itibariyle pazarın neredeyse yüzde 40'nın kaybedildiğini belirten Unakıtan, 2003 sonunda pazar payının yüzde 56.60 olduğunu vurguladı. 
     2004 yılında da bir dönem gözlenen düşüşe rağmen daha sonra toparlanma sağlandığını ve pazar payının yüzde .4 civarında tutulduğunu ifade eden Unakıtan, pazar payındaki bu düşüşü şöyle açıkladı 
     ''Pazar payı değişimlerinde en önemli etken, tüketici eğilimlerinde ortaya çıkan değişiklikler olarak görülmektedir. Dünyadaki genel trende paralel olarak Türk sigara pazarında özellikle 90'lı yıllarda tüketici talebi blended tipi sigaraların yanında hard-box tabir edilen sert kutulu sigaralara doğru önemli bir kayma gözlenmiştir. TEKEL'in üretim potansiyeli filtreli ve blended sigara talebini karşılamaya müsait olmakla birlikte, özellikle sert kutulu sigara talebini karşılama konusunda son derece yetersiz kalmıştır. Bu konuda dönüşümü sağlamak, yumuşak sigara paketi yerine sert paket üretimine yönelmek çok kısa sürede sağlanabilecek bir husus olmamakla birlikte 2004 yılı içerisinde sert paket üretim kapasitesini artırmaya yönelik girişimler yapılmaktadır.'' Unakıtan, sahte ve kaçak sigara yoğunluğunun artması, sektörün ve pazarın denetimsiz kalmasının da pazarı daraltan bir unsur olduğunu belirterek, TEKEL 2000, Samsun 216 ve TEKEL 2001 olmak üzere sigaraların sahtelerinin pazara sunulması ve yaygınlaşmasının, gerek doğrudan satıştan pay çalarak gerekse kalite bakımından tüketicinin başka markalara yönelmesi sonucu olarak pazar payında ciddi gerilemeler yaşandığını bildirdi. 
     Türkiye sigara pazarında pay alan üretici sayısının artmasının da dağılım etkilediğine işaret eden Unakıtan, TEKEL'in kamusal sorumluluk bilinciyle hareket etmesine rağmen rakiplerinin reklam ve promosyon başta olmak üzere her türlü pazarlama tekniklerini kullanmalarının da pazar payı dağılımını etkilediğini kaydetti. 
     TEKEL'e bağlı 6 sigara fabrikasından Adana ve Malatya sigara fabrikalarının 1977, Tokat sigara fabrikasının 1984, Samsun Ballıca sigara fabrikasının 1997 yılında üretime alındığını hatırlatan Unakıtan, 1968 yılında kurulan İstanbul sigara fabrikasının ise 1992 yılında kısmen modernize edildiğini, Bitlis sigara fabrikasında mevcut üretim makinalarının en yenisinin 1984 yılına ait olduğunu bildirdi. 
     ''Sert paket üretim kapasitesini arttırarak piyasa payındaki kayıpları durdurmanın kısmen de olsa rekabet edilebilir bir teknolojik seviyeye ulaşmanın, kaybedilen zamanı hızla telafi edebilmek, ertelenemez en acil ve önemli görev olarak ortaya çıkmıştır'' diyen Unakıtan, bu amaçla 2004 yılı yatırım programında yer alan Ballıca sigara fabrikası için 2 sert paket makinası alımı, Tokat Sigara Fabrikası için 8 makinanın 4 yıl süreyle hizmet alınarak kiralanması için ihale yapıldığını bildirdi. 
     Ballıca sigara fabrikasına alınacak 2 sert paket üretim hattının ihale bedelinin 12 bin 840 Euro, Tokat sigara fabrikası için 8 makina kiralanması için 13 bin 840 Euro olacağını belirten Unakıtan, bunun karşılığının yatırım ödeneğinde bulunduğunu söyledi. 
     Unakıtan, makina temini ile özelleştirme arifesindeki Tekel'in hem pazar payında hem de değerinde önemli artışlar meydana geleceğini ifade etti. 
     
</TEXT>
</DOC>
