<DOC>
<DOCNO> 289084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas13.html </URL>
<DATE> 2004/11/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Çok eşliliğin mağduru kadınlar... 
</HEADLINE>
<TEXT>

     Van'da, kadın derneğine başvuruda bulunan kadınların çoğunun kuma eşlerden oluştuğu ortaya çıktı. 
     Van Kadın Derneği Başkanı Zozan Özgökçe, AA muhabirine yaptığı açıklamada, bölgenin en önemli sosyal sorunlarından çok eşliliğin halen devam ettiğini söyledi. 
     Çok eşliliğin en çok yaşandığı yerlerden biri olan Van'da, derneğe en çok müracaat edenlerin kuma eşlerden oluştuğuna işaret eden Özgökçe, ''Şiddeti kanıksayan ve buna boyun eğen bir çok kadın ancak eşini başka bir kadınla paylaşmaya başladığı sırada sessizliğini bozmakta, bu durumdan uzaklaşmak ve sorunlarına çözüm bulabilmek için bize müracaatta bulunmaktadır'' dedi. 
     Çok eşliliğin en büyük mağdurlarının kadınlar olduğunu belirten Özgökçe, hiç bir kadının kolaylıkla kabul edemeyeceği bu durumun bölgedeki kadınlar açısından önemli sorun olduğunu kaydetti. 
     Müracaatta bulunan kadınların çoğunun resmi nikahlı olmaması nedeniyle büyük sorun yaşadığını ifade eden Özgökçe, şöyle devam etti 
     ''Resmi nikahı bulunan ve yaşadığı çeşitli sorunlardan dolayı bize müracaatta bulunan kuma eşlerin sorunlarına çözüm bulabiliyoruz. Ancak resmi nikahı bulunmayan kumaların sorunlarına çözüm bulmakta çaresiz kalmaktayız. Çünkü bu kadınlar ayrılmak istedikleri zaman hiç bir hak talep edememektedir. Bu nedenle kendilerine yardımcı olmakta güçlük çekiyoruz.'' Çok eşliliğin ortadan kaldırılması için ciddi yaptırımlar uygulanması gerektiğini vurgulayan Özgökçe, kadınları zorla evliliğe iten ve kuma konumuna düşüren kişilerin yasalarla cezaya çarptırılması halinde bu tür evliliklerin azalabileceğini vurguladı. 
     Geleneksel bazı yapıların yaptırımlarla değiştirilmesi gerektiğini kaydeden Özgökçe, resmi nikahı olmayana imam nikahı yapılmayarak da bu tür evliliklerin ortadan kaldırılabileceğini söyledi. 
     
</TEXT>
</DOC>
