<DOC>
<DOCNO> 256821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy01.html </URL>
<DATE> 2004/07/20/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Erdoğan, gurbetçilere Ulaştırma Bakanı Yıldırım'ın cep numarasını verdi 
</HEADLINE>
<TEXT>

     
     Adem Kadam Bildiriyor 
     

Başbakan Recep Tayyip Erdoğan, Türkiye'nin AB'ye girdiğinde üzerindeki ürkekliği atacağını, güven ve istikrarın bulunduğu dört dörtlük bir ülke olacağını söyledi. 
     Başbakan Erdoğan, Paris Büyükelçiliği'nin organize ettiği etkinlikte, Fransa'da yaşayan gurbetçi vatandaşlarla Pierre Decoubertin Spor Salonu'nda bir araya geldi. 
     Recep Tayyip Erdoğan, gurbetçi vatandaşlara hitaben yaptığı konuşmada, ''Sizler benim burada tek tek fahri elçilerimsiniz, fahri konsoloslarımsınız'' dedi. 
     Fransa'da yaklaşık 400 bin gurbetçinin yaşadığını kaydeden Erdoğan, şöyle konuştu 
     ''Şöyle bir üzüntüm var. Niye 35 bin vatandaşımız çifte vatandaş olmuş. Ben isterdim ki benim buradaki vatandaşlarım Fransız vatandaşlığını alsınlar. Bundan çekinmeyin, rahat olun. Bu sizin Fransa'daki siyasi gücünüzü artıran bir imkan. Size böyle bir imkan veriliyor da kimler sizi kenara doğru itiyor ben anlamıyorum. Korkmayın, bu hakkınızı alın. Kendi değerlerinizi koruduğunuz, sahip çıktığınız sürece neden endişe ediyorsunuz.'' ''Ama asimilasyona asla müsaade etmemelisiniz. Bu da sizin insan hakları açısından en önemli hakkınız'' diyerek sözlerini sürdüren Erdoğan, Türkiye'nin Aralık 2004'de müzakere tarihi aldığında çok farklı bir ülke haline geleceğini söyledi. Erdoğan, Türkiye'nin AB'ye girdiğinde üzerindeki ürkekliği atacağını, güven ve istikrarın bulunduğu dört dörtlük bir ülke olacağını ifade etti. 
     Başbakan Erdoğan, Türkiye'ye yatırım yapan 5. büyük ülke olan Fransa'nın Türkiye'deki toplam yatırımının 6 milyar doları bulduğunu belirtti ve Fransa ile ortak yatırımların süratle gelişeceğini bildirdi. 
     
     GURBETÇİLERİN SORUNLARI 
     Konuşmasında gurbetçi vatandaşların sorunlarına da değinen Başbakan Erdoğan, Bulgaristan ve Yunanistan başbakanlarıyla görüştüğünü ve gurbetçilerin Türkiye'ye karayoluyla gelirken karşılaştıkları sıkıntıların çözülmeye çalışıldığını anlattı. 
     ''Bizim ülkemizde de buna benzer çirkinlikler var. Bizim sınırlarımıza girdiğinizden itibaren böyle bir sıkıntı ile karşılaştığınızda ilgili mercie bildirin. Ben burada Ulaştırma Bakanı olduğu için Ulaştırma Bakanımızın cep telefonunu veriyorum. İçişleri Bakanı'nın cebini bilseydim, onu da verecektim'' diyen Erdoğan, ''Bir telefon daha veriyorum. Bu sürpriz bir telefon. Bakan Bey ilgilenmediği zaman bu telefon açılacak'' diyerek kendi telefon numarasını verdi. 
     Türkiye ile Bulgaristan arasında Hamzabeyi Sınır Kapısı'nın ağustos ayı sonunda, 2005 yılında da 3. kapı olarak Dereköy Sınır Kapısı'nın açılacağını belirten Erdoğan, sınır kapılarının tamamının modernleştirileceğini söyledi. 
     Başbakan Erdoğan, gurbetçi vatandaşların ''e-konsolosluk'' projesi ile konsolosluk işlemlerini on-line olarak gerçekleştirebileceklerini bildirdi. Erdoğan, şöyle konuştu 
     ''Gençlerimiz sadece mesleki eğitime yönelip kalmasınlar. Fransa üniversitelerinde bizim gençlerimizin okuyup mezun olduğunu görmek istiyoruz. Şu anda 2 bin gurbetçimizin Fransız üniversitelerinde okuyor olması, bizim için üzüntü verici. Fransa siyasetinde artık sizlerin de yer almasını bekliyoruz. Haklarınızı korumada, takip etmede daha duyarlı olmanızı istiyoruz. Bir de şunu söylüyorum Birbirinizi Allah için seviniz.'' 
     
     ATATÜRK'ÜN GÖSTERDİĞİ HEDEF 
     Hedeflerinin Cumhuriyet'in kurucusu büyük önder Atatürk'ün gösterdiği hedef olan ''Türkiye'yi muasır medeniyetler seviyesinin üzerine çıkarmak'' olduğunu kaydeden Başbakan Erdoğan, herkesin omuz omuza verip aydınlık geleceğin Türkiyesini yaratması gerektiğini söyledi. 
     ''Artık hortumlar kesildi. Artık her şey ülkemiz için, Türkiye için. Gelin ülkemize yatırım yapın' diyen Erdoğan, şunları kaydetti 
     ''Biz Yunuslar'ın, Mevlana'nın kültüründen geliyoruz. Bu kültür insanları parasından dolayı sevmez. Makamından, mevkisinden ötürü sevmez. Bu kültürde insanlar, yaratılanı severiz yaratandan ötürü anlayışı nedeni ile sevilirler. Süleymaniye'ye baktığınızda, Selimiye'ye baktığınızda Mimar Sinan'ı hatırlarsınız. İnsana baktığınızda da mutlak yaratanı hatırlarsınız.'' Başbakan Erdoğan konuşmasına devam ederken, tribünlerde bulunan bir vatandaş, kendisinden ''adalet'' isimli şiiri okumasını istedi. Recep Tayyip Erdoğan da gülerek, ''Durun başımıza iş açmayın'' dedi. 
     Öte yandan Erdoğan'ın konuşması, salondaki gurbetçi vatandaşlar tarafından sloganlarla ve alkışlarla sık sık kesildi. 
     
     GURBETÇİLERİN İSTEKLERİ 
     Başbakan Erdoğan'ın konuşması öncesinde de Fransa'da yaşayan gurbetçilerin temsilcileri, isteklerini ve dileklerini bildiren konuşmalar yaptı. 
     Erdoğan'dan ihtiyaç duyulan bölgelere konsolosluk açılması, Türk bankası sayısının artırılması ve Türkiye'deki genel seçimlerde gurbetçi vatandaşların oy kullanabilmesi imkanının sağlanması istendi. 
     Yurtdışında yaşayan vatandaşlardan sorumlu Devlet Bakanı Mehmet Aydın da gurbetçi vatandaşların ilk genel seçimde oy kullanabilmesi için yapılan çalışmaların devam ettiğini ve bu sorunun çözüleceğini kaydetti. Aydın, ''Sizin demokrasiye katkınız için elimizden geleni yapacağız'' dedi. 
     
     ERDOĞAN-RAFFARİN GÖRÜŞMESİ 
     Öte yandan, Başbakan Recep Tayyip Erdoğan'ın Fransa Başbakanı Jean-Pierre Raffarin ile yaptığı görüşmede, Türkiye'nin AB'ye tam üyelik süreci ile Fransa ve Türkiye arasındaki ekonomik, siyasal ve sosyal ilişkilerin görüşüldüğü öğrenildi. 
     Alınan bilgiye göre, görüşmede, Başbakan Erdoğan, Türkiye'nin AB'ye uyum sürecinde yaptıkları reformlar ve uygulamalar hakkında bilgi verdi. 
     Raffarin'in de Erdoğan'a Türkiye'nin çabalarını takdirle karşıladıklarını, çok olumlu bulduklarını ve Türkiye'nin çok iyi bir yol kat ettiğini söylediği bildirildi. 
     
</TEXT>
</DOC>
