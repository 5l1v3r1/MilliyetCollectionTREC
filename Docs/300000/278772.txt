<DOC>
<DOCNO> 278772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonyas04.html </URL>
<DATE> 2004/10/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Spor ayakkabı ile bankaya gitmeyin... 
</HEADLINE>
<TEXT>

     Emniyet Genel Müdürlüğü, banka yakınından spor ayakkabıyla gezenlerin "kapkaççı" şüphelisi olabileceği uyarısında bulundu. 
     Emniyet Genel Müdürlüğü Interpol Dairesi Başkanlığı, "Suç İstihbarat Analizi" kitabı hazırladı. Kitapta, yankesicilik, terör, uyuşturucu gibi suçlara ilişkin analiz yöntemlerine ayrıntılı biçimde yer verildi. 
     Kitabın, Suç Çeşitlerine Göre Analiz Yöntemleri bölümünde, son dönemlerde oldukça artan kapkaççılık ve yankesicilik olaylarına yönelik analiz yöntemleri anlatıldı. 
     
     SANIKLARIN BELİRLEYİCİ ÖZELLİKLERİ 
     Kitapta, sanıkların belirleyici özellikleri arasında "spor ayakkabı" giyilmesinin sayılması da dikkat çekti. 
     Fiziksel ve dış görünüş özelliklerinin suç işlemeye hazırlıklı sanıkların tanımlanmasında etkili olabileceğinin belirtildiği kitapta, "spor ayakkabısı giymiş banka yakınlarında dolaşan bir kişi"nin şüphe uyaracağına dikkat çekildi. Plakası çamurlanmış arabalar da şüphe uyandıran unsurlar arasında sayıldı. 
     
     KAPKAÇÇI SUÇ ÜSTÜ NASIL YAKALANIR 
     Kitapta, kapkaççıların kimleri hedef aldığı ve şüphelinin ruh durumu şöyle anlatıldı 
     "Uzmanların dikkat etmeleri gereken nokta suçta kimlerin hedef alındığıdır. Özellikle kapkaççılık suçlarında hedef kitle üzerine yoğunlaşmak ve sonuç elde etmeye çalışmak önemlidir. Çünkü sanık ile mağdur arasında geçen temas süresi oldukça kısadır. Bu nedenle sanık kurbanını iyi seçmek ve yakalanmamak ister. Geçen her saniyetinin kendisinin teşhisini kolaylaştıracağını bilen sanık, herhangi bir direnmeyle karşılaşmamak için mümkün olduğunca olay süresini kısa tutmaya çalışacaktır. Analiz uzmanı mağdurların belirleyici özelliklerini bulmaya çalışarak, kimlerin yankesicilk ve kapkaç olaylarında hedef olduğunu ortaya çıkarmalı, bölyelikle sanıkların suçüstü yakalanmaları için gerekli hazırlık çalışmalarını oluşturmaları gerekir." 
     
     HIRSIZLARLA ARKADAŞLIK YAPMAYIN 
     Kitapta, hırsızların arkadaş çevresinin de yakın takibe alınması gerektiği kaydedilerek, "Analiz uzmanları sanıkların hangi ortamlarda, hangi kişilerle muhatap olduklarını incelemeli, bu kişilerin de takibini yaparak hangilerinin yasalara uyduğunu veya uymadığını ilişkilendirmeleri gerekir" denildi. 
     
</TEXT>
</DOC>
