<DOC>
<DOCNO> 255950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur07.html </URL>
<DATE> 2004/07/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
12 çocuğu taşıyan traktör, Abant Gölü trafiğini karıştırdı... 
</HEADLINE>
<TEXT>

     Türkiye'nin önde gelen turizm merkezlerinden Abant'ta bir traktör sürücüsünün yaptıkları görenleri hayrete düşürdü. 
     Tek kişilik traktöre kendisi, karısı ve 12 çocukla binmeyi başaran 14 DN 025 plakalı traktörün sürücüsü, traktörde bulunan çocuklarla birlikte önce Abant Gölü'ne girdi. Bir süre göl kenarında traktörüyle ilerleyen sürücü, daha sonra yüzlerce aracın geçiş yaptığı göl çevresinde tur attı. 
     Bir ara traktör ile göl çevresinde turistleri dolaştıran fayton, çarpışma tehlikesi atlattı. Fayton sürücüsünün faytonunu yol kenarına çekmesi sonucu olası kaza önlendi. 
     Traktöre bindirdiği 12 çocukla Abant Gölü'nün çevresinde saatlerce dolaşan sürücü adını gizleyerek ''Çocukları gezdirmeye çıktım. Ben boş vakitlerimde onları traktörümle gezdiriyorum. Onlarda eğleniyor, ben de eğleniyorum'' dedi. 
     Çocuklar ise traktörde kalabalık şekilde yolculuk etmekten korkmadıklarını belirterek, ''Biz böyle gezmeye alışkınız. Bu şekilde gezmek çok zevkli oluyor'' dediler. 
     14 kişinin bindiği traktör herkesin şaşkın bakışları arasında, Abant'tan ayrılarak yüzlerce aracın geçtiği Bolu-Abant yolunda yolculuğuna devam etti. 

     
</TEXT>
</DOC>
