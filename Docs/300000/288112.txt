<DOC>
<DOCNO> 288112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo29.html </URL>
<DATE> 2004/11/11/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Beşiktaş'tan, futbol federasyonuna tepki... 
</HEADLINE>
<TEXT>

     Beşiktaş Kulübü İkinci Başkanı Murat Aksu, siyah-beyazlı eski futbolculardan Şeref Görkey'in cenaze törenine, Futbol Federasyonu'ndan kimsenin katılmamasına tepki gösterdi. 
     Kulüp Yönetim Kurulu üyesi ve amatör şubeler sorumlusu Bülent Deriş'in, amatör branş yöneticileri ve sporcularına Levent'teki Köşebaşı Restaurant'ta verdiği iftar yemeğine katılan Aksu, federasyon yöneticilerini eleştirdi. 
     Şeref Görkey'in, Beşiktaş tarihinin temel taşı olmuş, hem siyah-beyazlı takıma, hem milli takıma, futbolcu ve teknik adam olarak hizmette bulunmuş biri olduğunu vurgulayan Aksu, ''Tam anlamıyla yaşayan bir efsane. Böyle bir ismin cenazesine gelinmemesinin açıklanabilir hiçbir tarafı yok. Futbol Federasyonu'nun tüm yetkililerini vefa göstermeye davet ediyorum'' dedi. 
     Aksu şöyle konuştu 
     ''Kendi milli takımına, Beşiktaş'a bu kadar uzun yıllar emek vermiş bir futbolcunun cenazesinde, federasyon başkanının, vekillerinin, yönetim kurulunun bulunmaması son derece üzüntü duyulacak bir olaydır. Beşiktaş camiası olarak, bundan inanılmaz derecede üzüntü duyduk. Bu demektir ki, Beşiktaş düşmanlığını zirveye taşıdılar. Böyle değerli, böyle efsane bir sporcunun cenazesine katılmamak, o insana en büyük hakarettir. Biz de bunlara karşı cevabımızı başka platformlarda, başka şekillerde vereceğiz. 
     Hiç beklemediğimiz bir olaydı. Vefat haberini alır almaz federasyon yetkililerine hem yazılı, hem şifahen durumu bildirdik. Bu, bizim futbolcumuzu hiçe saymış olmaları demektir. Beşiktaş Kulübü'nü hiçe saymış olmaları demektir. Biz bu yapılan hareketi içimize sindiremiyoruz. Onlar sadece televizyon görüntülerinden ceza vermeyi biliyorlar. Belki bu konuşmadan sonra da ceza vereceklerdir.'' 
     
     EMRE'YE VERİLEN CEZA 
     Murat Aksu, Futbol Federasyonu Profesyonel Futbol Disiplin Kurulu'nun PFDK , Fenerbahçe maçında Nobre'ye el hareketi yapan Emre Aşık'a verdiği 2 maç oynamama cezasına da tepki gösterdi. 
     Emre'nin olayının, hiçbir gözlemci, hakem ve temsilci raporunda yer almadığını, cezanın, televizyon görüntülerine bakılarak verildiğini iddia eden Aksu, ''PFDK Kuralları, açıkça Televizyon görüntüleri yalnızca, hakem, gözlemci ve temsilci raporunda varsa ek delil olarak kullanılabilir diyor. Bu arkadaşlar, bundan da bihaber. Önce Disiplin Kurulu talimatını değiştirsinler. Eminiz, Tahkim Kurulu, bu şekilde gerekeni yapacaktır'' dedi. 
     Aksu, derbi maçta Fenerbahçeli Pierre Van Hooijdonk'un yaptığı hareketlerin de ceza gerektirdiğini ifade ederek, ''Adalet çift taraflı işlemeli. Sadece Beşiktaş'ın yöneticisine, futbolcusuna ceza değil, herkese eşit ceza verilmeli. Van Hooijdonk'un yaptığı da çirkin bir harekettir. Madem ki ceza veriliyor, bunun da görüntülerini Disiplin Kurulu'na gönderin, ona da ceza verin'' diye konuştu. 
     
     İFTAR YEMEĞİ 
     Bülent Deriş'in verdiği iftar yemeğine, Aksu'nun yanı sıra Beşiktaş Kulübü Başkanı Yıldırım Demirören, Genel Sekreter Kenan Öner, yöneticiler Yahya Kemal Gencer, Süleyman Eren, amatör branş yöneticileri ve sporcular katıldı. 
     Bülent Deriş, amatör branşlardaki tüm arkadaşlarına verdikleri iftar yemeğini geleneksel hale getirerek, Beşiktaş'a hizmet edenleri her yıl bir araya getirmek istediklerini söyledi. 
     Deriş, ''İçlerinde birbirini tanımayan arkadaşlarımız vardı. Bu vesileyle herkes birbirini tanımış oldu. Ailemizi her zaman bir araya getirmekte yarar var. Bunu devam ettireceğiz'' dedi. 
     
</TEXT>
</DOC>
