<DOC>
<DOCNO> 298660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/spor/yersen.html </URL>
<DATE> 2004/12/18/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Yapboz tahtası 
</HEADLINE>
<TEXT>



Başbakan yardımcısı ve devlet bakanı Mehmet Ali Şahin, statlarda koro halinde küfür edilmesi durumunda maçın hemen tatil edilmesi ve sorumlu kulübe men cezası verilmesi gerektiğini söylemiş. 
Sayın Şahin'in sorumluluğu sadece futbolla sınırlı değil. Bunca yoğunlukta anımsamayabilir. 
10 yıl önce Serdar Çakman bir Kocaelispor - Samsunspor maçında kendisine sürekli küfür edildiği, kötü ve çirkin tezahürat durmadığı için maçı tatil etmiş ve yardımcılarını yanına alıp Ankara'ya dönmüştü. 
İşin şaşırtıcı yanı, dönemin federasyonu bu gerekçeyle maçın tatil edilemeyeceğine karar verip, tekrarının seyircisiz oynanmasına hükmetmişti. 
Çakman ise düdüğünü Konur sokaktaki 10 numaralı binanın kapısına asıp, küfürü ve federasyonu protesto etmek için hakemliği bırakmıştı. 
Oysa o gün Çakman'ın arkasında durulsaydı, bugün önlem almaya çalıştığımız pekçok sorun çözümlenmiş olabilirdi. 
Yıllar geçti. Futbol sahalarında yine küfür, yine çirkin tezahürat, yine can sıkıcı görüntüler var. 
Federasyon sezon başında özellikle dört büyük kulübün isteğini gözönüne alarak, standart tutturulamadığı gerekçesiyle küfür ve çirkin tezahüratın önlenmesine ilişkin anons uygulamasını kaldırdı. 
İlginçtir istatistiklere göre, küfür nedeniyle en ağır cezaları onlar yemiş, en çok onların canı yanmıştı... 
Bu aşamada Başbakan yardımcısı Şahin'in tribün terörünün önlenmesi için daha radikal önlemler alınması talebine federasyon ve kulüplerin sıcak bakacağını sanmıyorum. 
Fenerbahçe Kulübü başkanı bedava bilet vermedi diye kendi stadında küfür yiyiyor, üç büyüklere birbirleriyle oynadıkları her maçta bu gerekçeyle ceza veriliyorsa, bunca güvenlik önlemine karşın hakemin sırtına şişe atılıyor ve ilgili kulüp yöneticileri bu eylemin saha kapatma gerektirmeyeceği pişkinliği taşıyorsa, Sayın Şahin'in "maçı tatil edin, men cezası verin" önerisinin rağbet göreceğini düşünmüyorum. 
Çünkü bu ülkede federasyonlar yıllardır talimatlarını ligin ağır toplarına göre hazırlamış, uygulamış ve değiştirmiştir. 
Esas olan Fenerbahçe, Galatasaray, Beşiktaş ve Trabzonspor'un reyting sıralamasına göre hareket etmek, onların çıkarlarını gözetmektir. 
Geçmişte böyle oldu. Sayısız örneğinin tanığıyız. Bugün ve yarın da farklı bir davranış biçimi beklemiyoruz. 
Ayrıcalıklı takımların maçlarına dikkat edin. 
Onların statlarında ne yaşanıyorsa Edirne'den Hakkari'ye tüm Türkiye'ye örnek oluyor. 
Çözüm, başkanından yöneticisine, teknik adamından futbolcusuna iyiniyetli, samimi, insancıl ve dürüst davranış biçimi geliştirilmesinde yatıyor. 
Hastalıklı, ihtiraslı taraftar profilini üç günde değiştiremeyeceğimize, sporu kısa sürede bir yaşam şekli olarak kabul ettiremeyeceğimize göre 
Öncelik, tribündeki tansiyonu düşürmekten, bu da saygıdeğer kulüp başkanlarının bir anlık öfkelerine yenik düşüp mikrofonlara tahrik edici mesaj vermemelerinden geçiyor. 
Eğitim zorlu bir süreçtir, sabır ve emek gerektirir. 
Değil mi sayın bakanım 

Akkuş'u tanır mısınız 

Ağustos ayında halter federasyonu başkanlığı için Hasan Akkuş'un adını gündeme getirmiş ve seçimde hatırı sayılır yerlerden destek alacağını yazmıştık. Sayın genel müdür vekili Mehmet Atalay o günlerde bizi arayıp Hasan Akkuş adını hiç duymadığını, bu şahsı tanımadığını, kendisinin de tarafsızlığını yitirmeyeceğini söylemişti. 
Atina'daki başarı sonrası Kenan Nuhut'un seçimi kaybedeceğine doğrusu ihtimal vermiyorduk. Hele spor teşkilatı tarafından tanınmadığı iddia edilen Akkuş'a karşı fark yiyeceğini hiç düşünmüyorduk. 
Ancak zaman endişelerimizde bizi haklı çıkarttı. 
Kazanan taraf hamlelerini isabetli ve zamanında yaptı. Daha önemlisi, arkasındaki güç onun kaybetmesine izin vermedi. 

Bosque kalsın 

Ligdeki hayal kırıklığından sonra Beşiktaş'ı bir süre daha oyalayacak UEFA macerası da hüsranla sonuçlandı. 
Gündemin ilk maddesi Bosque'nin kellesi. Her iki kulvardaki başarısızlığın faturasının İspanyol hoca tarafından ödenmesi isteniyor. Yanlış tercihleri eleştiriliyor, Bosque'ye "git artık" mesajı veriliyor. 
Ortaya çıkan tabloda en önemli pay kuşkusuz onun. En kolay yol da tazminatını hesaplayıp biletini kesmek. 
Ancak Bosque, muhalifleri gibi düşünmüyor. İstifa etmeyeceğini söylüyor. Çünkü başarısız olduğunu kabullenmiyor. Nerede yanlış yaptığını göremiyor, belki de çözemiyor. O kadar iyiniyetli ki futbolcusuna bile kızamıyor. 
Gerçek, Beşiktaş'ın hedeflerinden çok uzak kaldığı. Bundan sonraki beklenti sezonu ilk üç takım arasında bitirmek, Türkiye Kupası'nı kazanmak. 
Beşiktaş yönetiminin iki seçeneği var. Biri Bosque ile yola devam etmek, diğeri silbaştan takımı yenilemek. 
Bosque'li bir Beşiktaş, yukarıdaki hedeflere yeni tercihlerden daha yakın görünüyor. Gelinen noktada tek suçlunun İspanyol hoca olmadığını kabul edersek, ikinci seçeneğin sadece zaman kaybına yol açacağı belli. 
Beşiktaş seyircisi buna tahammül edebilir mi bilinmez 
Spekülasyonlar yarayı tedavi etmek yerine, sorunları daha da içinden çıkılmaz hale getirebilir. 

TV yasağı 

Gözlemcilere izledikleri maçın raporunu yazıp federasyona yollayıncaya dek televizyon yasağı konmalı. 
Hakem nasıl sahada kararını veriyor, gördüğünü çalıyor, görmediği yüzünden eleştiriliyorsa, onları gözlemleyenlerin de işlerini yerinde bitirmesi zorunlu kılınmalı. 
Öncelikle, akşam koltuğuna kurulup çayını yudumlarken tekrar tekrar ekrana gelen pozisyonlara bakıp rapor doldurmak, yapılan işin ruhuna aykırı. Gözlemci de maç sırasında hakem kadar dikkatli ve özenli olmak durumunda. 
Sahada gördüklerinin, tribünde işittiklerinin ötesinde hakemi televizyon görüntüleriyle değerlendirmek ne denli ahlakidir, tartışılır. O halde ne gerek var gözlemciye denebilir. 
MHK ya da federasyonun oluşturacağı "Televizyondan izleme komitesi" de yapar aynı işi. Hatta böyle bir komitenin hakemi yorumlaması çok daha gerçekçi olur, kişisel hesaplaşmaları önler 
Gözlemcilerin bir an önce bu kötü alışkanlıklarından vazgeçmesi, hakem eleştirmenlerini değil, kendi vicdanlarının sesini dinlemesi şart. 
Aksi takdirde yazdıkları raporlar ve verdikleri notları gördükçe, inandırıcılıklarının giderek kaybolacağını söylemek yanlış olmaz. 



</TEXT>
</DOC>
