<DOC>
<DOCNO> 252923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/siyaset/axsiy02.html </URL>
<DATE> 2004/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye adil davranın 
</HEADLINE>
<TEXT>


Avrupalı eski siyasetçilerden oluşan Bağımsız Türkiye Komisyonu'nun Başkanı Ahtisaari, "Biz AB'den Türkiye'ye iyilik yapmasını istemiyoruz, Türkiye'ye adil davranılmasını istiyoruz" dedi 

AYÇA ATAY İstanbul 


Türkiye'nin Avrupa Birliği'ne AB katılımı konusunda çalışmalar yapmak üzere Avrupalı eski siyasetçilerden oluşan Bağımsız Türkiye Komisyonu, temaslarını tamamladı. Komisyon Başkanı olan eski Finlandiya Cumhurbaşkanı Martti Ahtisaari, "Biz AB'den Türkiye'ye iyilik yapmalarını istemiyoruz, sadece diğer ülkelere uygulanan biçimde Türkiye'ye adil davranılmasını istiyoruz" dedi. 
Başbakan Erdoğan, Dışişleri Bakanı Abdullah Gül ve 70 kadar bürokrat, akademisyen, sivil toplum yöneticisi ve işadamıyla görüşen komisyon, dün İstanbul'da bir basın toplantısı düzenledi. 

İzlenimlerle rapor hazırlanacak 
Toplantıda konuşan Ahtisaari, Türkiye'nin AB üyeliği hakkında üzerinde çalıştıkları raporun 6 Eylül'de Brüksel'de açıklanacağını söyledi. Ahtisaari, bu tarihten sonra Avrupa başkentlerini dolaşarak, siyasetçiler ve akademik çevrelerle görüşeceklerini belirtti. Eski Fransa Başbakanı Michel Rocard da, Avrupa kamuoyunda Türkiye'nin üyeliğiyle ilgili akıldışı duygusal tepkilerin ortaya çıktığını belirterek, tartışmayı yeniden rasyonel düzleme taşımayı hedeflediklerini kaydetti. 
Eski Hollanda Dışişleri Bakanı Hans van den Broek da, ekim ayında yayımlanacak AB Komisyonu Raporu öncesinde kamuoyuna açıklanacak raporun, dürüst ve adil bir tartışma ortamının sağlanması üzerinde etkisi olabileceğini belirtti. 
Milliyet'in sorularını yanıtlayan Ahtisaari, Türkiye'nin AB üyeliğinin, ekonomik ve siyasi boyutlarının ötesinde sembolik bir anlam da taşıdığını belirtti. 


</TEXT>
</DOC>
