<DOC>
<DOCNO> 251809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/magazin/axmag02.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat Bulut rövanşı aldı 
</HEADLINE>
<TEXT>


'Bir Dilim Aşk' adlı dizide Tarık Akan için düşünülen rol, Akan'ın 'Gece Yürüyüşü'nden çıkardığı Talat Bulut'a verildi 

BİRSEN ALTUNTAŞ 

Kanal D'nin 'Bir Dilim Aşk' isimli dizisinde başlangıçta Hülya Avşar ve Tarık Akan için planlanan roller, Berna Laçin ile Talat Bulut'a kısmet oldu. Yapımcılığını Hüseyin Apaydın'ın üstlendiği dizide Laçin bir pastaneciyi, Bulut da 'Gece Yürüyüşü' dizisi nedeniyle kavga ettiği Akan için düşünülen estetik cerrahını oynayacak. Çekimleri ay sonunda başlayacak dizi ağustosta ekranda olacak. 

'Erkek sıkıntısı var' 
Dizide 'Bulut olmazsa oynamayacağını' belirten Berna Laçin, şunları söyledi "Şimdiye kadar içinde bulunduğum bütün projelerin oyuncu seçiminde görev aldım. Cidden oyuncu sıkıntısı çekiliyor. Bir dönemki erkek oyuncular çok hoş adamlar, ama kırklarında erkek oyuncu yok. 55'in üzerinde Kadir İnanır, Tarık Akan var. 40 yaşlarında ve aynı zamanda kendine iyi bakmış erkek oyuncu uzun süre bulamadık. Sonra Bulut'ta anlaştık. Bulut olmazsa proje de olmaz. Çünkü eski Türk sinemasını ve yeniyi çok iyi biliyor. Aynı zamanda kendisine çok iyi bakmış ve komedi oynayabilecek sempatiklikte." 



</TEXT>
</DOC>
