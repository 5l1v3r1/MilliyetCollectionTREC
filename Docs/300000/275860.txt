<DOC>
<DOCNO> 275860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun14.html </URL>
<DATE> 2004/09/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
The Guardian Fransa'daki anket Türkiye düşmanlığını ortaya koydu 
</HEADLINE>
<TEXT>

     Dilek Kocabaş bildiriyor 
İngiltere'de yayımlanan The Guardian gazetesi, ''Fransa'da yapılan anketin Türkiye'ye yönelik düşmanlığın derinliğini ortaya koyduğunu'' yazdı. Anket sonuçlarını, ''Türkiye'nin üyeliğine onay verilmesi halinde Avrupa'ya yönelecek göç dalgasından duyulan korkuya'' bağlayan gazetenin haberine göre, Le Figaro tarafından yapılan anket, ''Fransız halkının büyük çoğunluğunun, bugün kendilerine sorulması halinde Türkiye'nin üyeliğine karşı çıkacağını'' ortaya koydu. 
     Türkiye'nin üyeliğine karşı çıkanların oranının yüzde 56, evet diyenlerin oranının ise yüzde 36 olduğu belirtilen haberde, ''Avrupa Komisyonu'nun raporunun ardından aralıkta karar beklendiği, bundan sonra hemen başlanması halinde de müzakerelerin yıllarca, hatta on yıllarca sürebileceği'' kaydedildi. 
     Fransızların yüzde 40'ının ''Türkiye'nin üyeliğiyle ortaya çıkabilecek göç'' konusuyla ilgilendiği belirtilen haberde, ''Fransa'da sadece halk arasında değil, siyasiler arasında da Türkiye'nin üyeliği konusunda fikir ayrılıkları bulunduğu'' ifade edildi. 

     
</TEXT>
</DOC>
