<DOC>
<DOCNO> 264890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/siyaset/siy02.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yerel yayın için RTÜK, nabız yokluyor 
</HEADLINE>
<TEXT>


RTÜK, Güneydoğu'dan gelen Kürtçe yayın talepleri üzerine, MİT, İçişleri Bakanlığı ve bazı kamu kurumlarına yazı gönderdi. Diyarbakır'da yayına başlanıp başlanmayacağı hakkında görüş istendi 

Ezelhan Üstünkaya Ankara 


Hükümetin devreye girmesiyle anadilde yayın yönetmeliği hazırlayan ve TRT'de Kürtçe yayının önünü açan Radyo ve Televizyon Üst Kurulu RTÜK , yerel yayın kuruluşlarının da yayına başlaması için harekete geçti. 
RTÜK, Güneydoğu'dan gelen yayın talepleri üzerine, aralarında MİT ve İçişleri Bakanlığı'nın da bulunduğu kamu kurumlarına yazı gönderdi. Bölgenin "hassasiyetini" dikkate alarak özellikle Diyarbakır'da yayına başlanıp başlanamayacağı konusunda görüş soran RTÜK'te, kurumlardan gelecek cevapların, yönetmelikte yerel kuruluşların yayına geçmesi için öngörülen "izleyici - dinleyici profili" yerine geçebileceği görüşü ağırlık kazandı. 
RTÜK'ün yazısı üzerine İçişleri Bakanlığı'nın konuyu ilettiği Diyarbakır Valiliği, "Bölgede Kırmançi lehçesi konuşuluyor" yanıtı verince, RTÜK'ün daha önce başvuran Diyarbakır Gün ve Söz TV ile Batman Çağrı TV'ye "başvuru belgelerini hazırlayın" mesajı gönderdiği kaydedildi. 

İzleyici profili araştırması 
Askerlerin ise, bölgede ayrıntılı çalışma yapılmadan yayına geçilmesine "sıcak bakmadığı" ifade edildi. Kürtçe yayının yapılmasının kesinleşmesiyle birlikte askeri çevreler, "Yayın TRT'den yapılsın" şartını dile getirmişti. 
Halen yönetmelikte sadece ulusal kamu ve özel yayın kuruluşlarına "Türkçeden farklı dil ve lehçelerde yayın" izni veriliyor. Yönetmeliğin geçici 1. maddesinde de, "izleyici - dinleyici profili belirlendikten sonra yerel kuruluşlara da yayın izni" verildiğine işaret ediliyor. Profil belirleme yönteminin RTÜK'e bırakıldığı belirtilirken, ilgili kurumlardan gelecek yazıların, bu profilin belirlenmesini sağlayacağı kaydediliyor. 



</TEXT>
</DOC>
