<DOC>
<DOCNO> 280474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas08.html </URL>
<DATE> 2004/10/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Müftüden iftar için erken çıkan memurlara Helal olmaz .. 
</HEADLINE>
<TEXT>

     Murat SANDIKÇI SAMSUN, DHA 

SAMSUN Müftüsü Osman Şahin, oruç tutan kamu çalışanlarının Ramazan ayında işten erken çıkmamaları gerektiğini belirterek, "Aksi halde aldıkları ücret o zaman helal olmaz'' dedi. 
     Daha önceki yıllarda Ramazan ayında mesai saati dolmadan işten çıkıp gidinlerin doğru davranmadığına işaret eden müftü Osman Şahin, şunları söyledi 
     "İşinden erken çıkan, eğer bunu telafi etmiyorsa aldığı ücret helal olmaz. Önümüzdeki haftadan itibaren saatler geri alınacak. Dolayısıyla iftar vakti, tam mesai çıkışına, ilerleyen günlerde de mesai saatine denk gelecek. Bu nedenle işinden erken çıkacak olan kamu çalışanı aldığı maaşın hakkını vermeli.'' Müftü Şahin bunun nasıl telafi edileceğini anlatırken, "Gerekirse fazladan iş yapmalı. Mesela boş vakti kalan bulunduğu kurumda odasını, masasını temizleyerek ya da işine daha erken bir saatte gelerek aldığı parayı hakedebilir. Yani hakkını bir şekilde helal ettirmesinin yollarını arasın. Aldığımız paranın hakkını vermeliyiz sözün özü. Helal ettirmeliyiz'' dedi. 
     Samsun Vali Yardımcısı Mustafa İngenç ise, Ramazan ayına özel bir mesai uygulaması yapılmayacağını normal mesainin devam edeceğini söyledi. Vali İngenç, "Normal mesai saatleri haricinde erken eve gitmek gibi bir şey kesinlikle söz konusu olamaz. Ancak bunları bizim takip etmemiz çok zor. Burada görev daire müdürlerine düşüyor. Ramazan'a özel mesai uygulamamız yok'' diye konuştu. 
     
</TEXT>
</DOC>
