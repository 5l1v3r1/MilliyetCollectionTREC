<DOC>
<DOCNO> 285304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yasam/axyas01.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Asena, adalete sığındı 
</HEADLINE>
<TEXT>


Asena'nın avukatı Vahap Şimşek, İbrahim Tatlıses hakkında suç duyurusunda bulundu. Şimşek, "Tatlıses, Asena'yı tehdit etti" dedi 

İSTANBUL Milliyet 

Asena'nın Onur Çakmak avukatı Emin Vahap Şimşek, "Korku İmparatorluğu" olarak nitelendirdiği Tatlıses hakkında, "yayın yoluyla alenen tehdit", "eğitim özgürlüğünün engellenmesi", "çalışma hürriyetinin engellenmesi" suçlarından suç duyurusunda bulundu. 
İstanbul Adliyesi'ne dün akşam gelen Şimşek, dilekçesini verdikten sonra soruları yanıtladı. Asena'nın, "Ben 'bitti' demeden hiçbir şey bitmez. Sonunda ne olacağını kendisi de bilir" diyen Tatlıses tarafından tehdit edildiğini kaydeden Şimşek, bu açıklamanın basında da yer aldığını anımsattı. Şimşek, Tatlıses'in geçmişte yaşanan ve kendisinin de taraf olduğu şiddet olaylarını ima ettiğini söyledi. "Biz Tatlıses'i Korku İmparatorluğu olarak görüyoruz" diyen Şimşek, Tatlıses'in de sokaktaki vatandaş gibi hukuka uyması gerektiğini ifade etti. Kadına yönelik şiddetle ilgili olaylara değinen Şimşek, "Son günlerde her gün bir kadının sevgilisi tarafından öldürüldüğünü dehşetle izliyoruz. Namus olgusundan yola çıkarak öldürülen kadınlar var. Bu ülkede şöhrete sahip de olsanız kadınsanız, erkek hegomanyası ve feodal düzenin mantığıyla bir şekilde eziliyorsunuz" dedi. 

'Asena mutlu' 
Maddi - manevi tazminat davaları açacaklarını belirten avukat Şimşek, yaşananların Asena'yı yıprattığını ama kendisinin mutlu olduğunu vurgulayarak, "Olayın magazin boyutundan ziyade, bu ülkede var olan kadın hareketine bir katkı olduğu için mutlu" diye konuştu. 


</TEXT>
</DOC>
