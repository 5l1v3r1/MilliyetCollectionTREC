<DOC>
<DOCNO> 274634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur15.html </URL>
<DATE> 2004/09/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Adres sorma bahanesiyle soygun 
</HEADLINE>
<TEXT>

     Fatih KARAÇALI ADANA, DHA 
ADANA'da adres sorma bahanesiyle bir kuyumcuya gelen iki kişi, iş yerinde bulunan 16 yaşındaki Rahmetullah Çetinkaya'nın dalgınlığından yararlanarak kasayı boşalttı. Tezgah ve vitrindeki altınlara el sürmeyen hırsızlar, 1 milyar Türk Lirası, 100 dolar ile 200 euroyu alarak kaçtı. Hırsızların olayda kullandıkları otomobili ise sabah saatlerinde çaldıkları anlaşıldı. 
     Yeşilevler Mahallesi Barış Bulvarı'nda bulunan Çetinkaya Kuyumculuk'un sahibi yaylada olduğu için, dükkanı oğlu Rahmetullah Çetinkaya tek başına açtı. Bir ara dükkana gelen iki kişi, adres sorma bahanesiyle içeri girdi. 3 sokak ileriyi soran hırsızların niyetini anlamayan Rahmetullah Çetinkaya, kapıdan dışarı çıkıp hırsızlardan birine adresi tarif ederken, bir diğeri açık olan kasadaki bütün parayı aldı. Güvenlik kamerası bulunmayan kuyumcunun kasasını boşaltan hırsızlar, 15 metre ileriye park ettikleri ve sabah saatlerinde bir başka yerden çaldıkları 80 KF 247 plakalı otomobile binerek hızla uzaklaştı. 
     İş yerine döndüğünde kasanın boşaltılmış olduğunu fark eden Rahmetullah Çetinkaya, komşularına dükkanın soyulduğu anlatırken, korktuğu için ailesine soygunun silahlı olduğunu söyledi. Gasp Bürosu polisleri Çetinkaya'nın ifadesini alırken, ekipler de çevrede araştırma yapmaya başladı. Soygun sırasında kullanılan otomobil olaydan 15 dakika sonra İsmetpaşa Mahallesi 36 Sokak'ta terk edilmiş olarak bulundu. Otomobilin motor ve lastiklerinin sıcaklığını eliyle kontrol eden polis, bir kaç dakika önce terk edilmiş olduğunu belirledi. Eşkallerinin belirleneceğini düşünen soyguncuların, olaydan sonra elbiselerini değiştirerek aracın içinde bıraktıkları görüldü. 
     
</TEXT>
</DOC>
