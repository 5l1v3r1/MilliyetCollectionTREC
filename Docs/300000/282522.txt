<DOC>
<DOCNO> 282522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo26.html </URL>
<DATE> 2004/10/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Öğrenciler Bahri Tanrıkulu'nu terletti... 
</HEADLINE>
<TEXT>

     Atina 2004 Olimpiyatlarında tekvandoda ikinci olan milli sporcu Bahri Tanrıkulu, Antalya'da öğrencilerle bir araya geldi. Öğrenciler, sorularıyla milli sporcuyu terletti. 
     Antalya'da özel bir kolejin ''Kültür Sohbetleri'' kapsamında düzenlediği toplantıya katılan Bahri Tanrıkulu, öğrencilerin artarda sorduğu sorularla zor anlar yaşadı. Bir öğrencinin niçin dünya birincisi olmadığı şeklindeki sorusuna Tanrıkulu, ''Avrupa Şampiyonası sırasında sakatlandım. Bu sakatlığım geçmeden olimpiyatlara katıldım. Daha yerine oturmayan kemik, eleme karşılaşmalarında kırıldı. Bu şekilde olimpiyatlarda mücadele ettim'' dedi. 
     Bir öğrencinin, ''İkincilikten memnun musunuz '' şeklindeki sorusuna karşılık Tanrıkulu, ''Elbette ki memnunum. Bu Türkiye'nin ilk kez kazandığı bir madalya. Birincilikle aynı sayılır. Ama sizlere söz veriyorum, 2008 Pekin Olimpiyatları'nda altın madalya getireceğim. Bunun sözünü size şimdiden veriyorum'' diye konuştu. 
     Tanrıkulu, bir başka soruyu da ''Önce eğitimin geliyor. Spor okuldan sonra geliyor. Eğitimli bir sporcu sporu daha iyi başarır'' diye yanıtladı. 
     Öğrencilere sporcu olmalarını da öğütleyen Tanrıkulu, tek amacının sakat koluyla kendisini olimpiyatlarda ikinci yapan Amerikalı tekvandocuyla yeniden aynı kiloda ve eşit şartlarda karşılaşmak olduğunu söyledi. 
     Toplantı sonunda öğrenciler Tanrıkulu'ndan imza almak için sıraya girdiler. 
     
</TEXT>
</DOC>
