<DOC>
<DOCNO> 258726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun27.html </URL>
<DATE> 2004/07/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Gürcistan'dan Osetya liderine 20 milyon dolar rüşvet teklifi 
</HEADLINE>
<TEXT>

     Nihat Dağdelen bildiriyor 
Güney Osetya lideri Eduard Kokoity, Gürcistan'ın, Rusya Federasyonu içindeki Kuzey Osetya Cumhuriyeti ile birleşme çabalarına son vermesi karşılığında kendisine 20 milyon dolar teklif ettiğini söyledi. 
     Kokoity, bir dizi görüşmeler için geldiği Moskova'da Rus haber ajanslarına yaptığı açıklamada, Gürcü milletvekili Vladimir Gutsavyev'in kendisine ve diğer Güney Osetyalı yetkililere Kuzey Osetya ile birleşme çalışmalarını sona erdirmeleri için teklif ettiği parayı almayı reddettiğini açıkladı. 
     Gürcistan'a bağlılığının karşılığında kendisine 20 milyon dolar ve Gürcistan devlet başkan yardımcılığı görevinin teklif edildiğini kaydeden Kokoity, ''Güney Osetya halkının bağımsızlık savaşı satılık değildir ve Kuzey Osetya birleşip Rusya Federasyonu'na katılma isteğimiz tartışma konusu bile olamaz'' dedi. 
     Kokoity, Gürcü güçlerinin dün gece Güney Osetya'nın başkenti Tshinkvali'de bir yeri bombaladığını da sözlerine ekledi. 
     Bu arada Kokoity'nin kendisine 20 milyon teklif ettiğini söylediği Gürcü milletvekili Gutsayev, İtar-Tass'a yaptığı açıklamada, Gürcü hükümeti adına rüşvet teklifinde bulunduğu iddialarının tamamen asılsız olduğunu söyledi. 
     Gürcü güvenlik güçleriyle 18 ay boyunca süren çatışmaların ardından 1992 yılından beri fiili olarak bağımsız olan Güney Osetya'da halkın büyük çoğunluğu Rus pasaportu taşıyor ve Rusya Federasyonu içindeki komşu Kuzey Osetya ile birleşmek istiyor. 
     
</TEXT>
</DOC>
