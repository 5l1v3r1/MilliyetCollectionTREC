<DOC>
<DOCNO> 286655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonsiy02.html </URL>
<DATE> 2004/11/06/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Derviş'ten hükümete kırık not 
</HEADLINE>
<TEXT>

     CHP İstanbul Milletvekili Kemal Derviş, hükümetin ve IMF'nin önlem almaması nedeniyle, ekonominin sıcak para riski altında olduğunu belirtirken, ekim ayı enflasyonun yüksek çıkmasında da bunun etkili olduğunu kaydetti. 
     Derviş, CNN Türk'te yayınlanan "Eğrisi Doğrusu" programında ekonomiye ilişkin değerlendirmelerde bulundu. 
     Türk ekonomisinde son 1 yılda büyüme yaşandığını ancak bu büyümenin tabana yayılan bir refahı beraberinde getirmediğini kaydeden Derviş, "Yoksul vatandaş kendi yaşamında fazla bir değişiklik yaşamadı. Bunun en önemli nedenlerinden bir tanesi istihdamın artmaması" dedi. 
     Ekonomide yüzde 10'luk bir büyümeye karşılık sıfıra 0 
     yakın bir istihdam artışı yaşandığını belirten Derviş, "Bu çok ciddi bir sorun. Dolayısıyla Türkiye'deki ekonomik büyümenin yapısını istihdama yöneltmek, istihdam yaratan bir mekanizma haline getirmek çok önemli, bu henüz başarılamadı. Bunun için yapısal değişiklik gerekiyor" dedi. Derviş, ekonomideki ikinci önemli konunun ise tarım sektörü olduğunu ifade ederken, sektöre devlet desteğinin sağlanması gerektiğini kaydetti. 
     
     EKONOMİ SICAK PARA RİSKİ ALTINDA 
     Derviş, Türk ekonomisindeki en önemli sorunun sıcak paradan kaynaklı olduğunu ifade ederken, son bir yılda ekonomiye giren sıcak para oranının fazlalığına dikkat çekti. Hükümetin söz konusu dönemde sıcak para konusunda yanlış politika izlediğini kaydeden Derviş, 2003 yılının ortalarında hükümeti sıcak para girişi konusunda uyardığını anımsatarak "Küçük güvenlik, bankaların denetimi gibi caydırı yöntemlerle sıcak paraya karşı mücadele edilebilirdi. Buna hem IMF karşı çıktı hem de hükümet piyasaya karışmayız söylemiyle karşı çıktı. Bu sıcak para başımıza bela oldu. Tahminen 15 milyar dolar kadar bir sıcak para girdi o dönemde Türkiye'ye" diye konuştu. 
     Derviş, sıcak paranın aniden ekonomiden çıkış yapma olasığı bulunduğuna dikkat çekerek, "Ortalığı fena karıştırır, inşallah pat diye gitmez. Ancak şu anda birden bire gitmesi için bir neden yok" dedi. Derviş, gelinen aşamada sıcak para önlem alınmasının da zor olduğunu, fırsatın kaçtığını kaydetti. 
     
     EKİM ENFLASYONUNUN NEDENLERİNDEN BİRİ SICAK PARA 
     Derviş, yüksek çıkan ekim ayı enflasyonuna da değinirken, özellikle TL'nin değerlendirdiği bir haftalar kümesinden enflasyonun yüksek çıkmasının kendisini de üzdüğünü söyledi. Derviş, "Tabi burada mevsimsel, Ramazan Ayıyla ilgili bir etki var. Paniğe gerek yok ama tehlike gözüktü. Bunun bir nedeni de sıcak paranın fazla girmesi ve bu ısıtmayı sıcak para olarak yaratmış olması. Maalesef bu oldu bir kere keşke olmamış olsaydı diyemiyoruz artık. 
     Dolayısıyla dikkatli olmak ve tabi maliye ve para politikasında çok ciddi olunmasına devam etmek gerek" diye konuştu. 
     Derviş, ABD'deki başkanlık seçimi sonuçlarının Türkiye ekonomisine direk etkileri olmayacağını da sözlerine ekledi. 
     
</TEXT>
</DOC>
