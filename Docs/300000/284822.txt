<DOC>
<DOCNO> 284822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun15.html </URL>
<DATE> 2004/10/31/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
İngilizler Kerry'den yana 
</HEADLINE>
<TEXT>

     İngiltere'de seçmenin yüzde 56'sının, John Kerry'nin ABD Başkanı seçilmesi halinde dünyanın daha güvenli bir yer olacağına inandığı bildirildi. 
     Independent on Sunday gazetesinin IoS adlı kamuoyu araştırma grubuna yaptırdığı anketin sonuçları, İngilizlerin yüzde 24'ünün ise Başkan George Bush'a destek verdiğini ortaya koydu. İngiliz halkının yüzde 20'lik bölümü ise Amerikan seçiminde taraf olmadığını belirtti. 
     Bu arada, halkın yüzde 74'ü, Başbakan Blair'in Başkan Bush'a Irak konusundaki desteğinin İngiltere için ''çok kötü olduğunu'' belirtirken, halkın sadece yüzde 19'u, Irak harekatına İngiltere'nin de destek vermesinin olumlu sonuçlar getirdiği görüşünü bildirdi. 
     İngiliz askerlerinin, ABD'nin görev yaptığı Bağdat ve çevresine kaydırılmasıyla ilgili görüşleri sorulan İngilizlerin yüzde 60'ı, bu kararın son derece hatalı olduğunu belirtti. 
     Ankete katılanların yüzde 50'si, Bush'un seçim kaybetmesi halinde Blair'in de siyasi olarak zayıflayacağı görüşünü savundu. IoS anketinde halka yarın seçim yapılsa nasıl oy kullanacağı da soruldu. Halkın yüzde 39'u İşçi Partisi'ne, yüzde 33'ü Muhafazakar Parti'ye ve yüzde 17'si de Liberal Demokrat Parti'ye oy vereceğini bildirdi. 
     
</TEXT>
</DOC>
