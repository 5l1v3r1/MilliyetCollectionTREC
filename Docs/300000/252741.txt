<DOC>
<DOCNO> 252741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonyas08.html </URL>
<DATE> 2004/07/03/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Akçay'ın sokakları parfüm kokuyor... 
</HEADLINE>
<TEXT>

     Balıkesir'in Edremit İlçesi'ne bağlı Akçay Beldesi Belediye Başkan Vekili Hüseyin Sapaz, ''Akçay, temiz olmasının yanı sıra parfüm kokulu bir belde olma özelliğini de gururla taşıyacak'' dedi. 
     Sapaz, AA muhabirine yaptığı açıklamada, ''Temizlik Kampanyası'' kapsamında öncelikle derelere akıtılan kaçak kanalizasyonları tespit ettiklerini ve ana kanalizasyon sistemine bağlandıklarını belirterek, deniz kıyıları ve caddelerdeki çöplerin titizlikle toplandığını, çöp konteynırlarının her gün yıkandığını ve dezenfekte edildiğini söyledi. 
     Sapaz, kampanyayı destekleyen, ancak isminin açıklanmasını istemeyen Edremitli bir işadamının belediyeye parfüm yardımında bulunduğunu bir traktörün römorkuna takılan ''ULV cihazı''na koydukları parfümün partiküllere ayrıştırılarak insan sağlığına zarar vermeyecek şekilde sokaklara sıkıldığını ifade etti. 
     Bu işlemin, akşam saatlerinde turistlerin yoğun olduğu bölgelerde yapıldığına işaret eden Sapaz, 'Akçay Beldesi doğasıyla, deniziyle ülkenin en güzel ve temiz turistik yerlerinden biri. Eski güzel Akçay'ı yaratmak ve yaşatmak için büyük çaba harcıyoruz'' diye konuştu. 
     Tatillerini geçirmek için beldeye gelen konukları hoş kokulu bir ortamda ağırlamayı amaçladıklarını anlatan Sapaz, konaklama tesislerinde kullanılan ve temizlik kokusu olan bu özel parfümü, yaz boyunca kullanacaklarını sözlerine ekledi. 
     
</TEXT>
</DOC>
