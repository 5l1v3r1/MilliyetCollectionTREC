<DOC>
<DOCNO> 255356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko20.html </URL>
<DATE> 2004/07/14/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
''İsrail ve Türkiye'nin iyi iş yapmaları, Ortadoğu'daki barışı etkiler'' 
</HEADLINE>
<TEXT>

     İsrail Başbakan Kıdemli Yardımcısı ve Sanayi, Ticaret, Çalışma ve İletişim Bakanı Ehud Olmert, Türkiye'ye politika yapmak için değil, iş yapmak için geldiğini vurgulayarak, ''İsrail ve Türkiye iyi iş yaptıkları zaman bunun öncelikle Ortadoğu'daki barış ve istikrara direkt etkisi olacaktır'' dedi. 
     Türkiye-İsrail Karma Ekonomik Komisyon KEK Toplantısı'nın açılış konuşmasına yapan İsrail Başbakan Kıdemli Yardımcısı Olmert, konuşmasına, salonda bulunan Türk basın mensuplarına yönelerek ''tv kanallarının çoğunun iş için değil politika için burada olduğunu tahmin ediyorum. Ama ben iş üzerinde duracağım. Zaten iyi iş yapmak iyi politika yapmaktır'' diyerek başladı. 
     Ancak, Türkiye'ye ''politika yapmak için değil, iş yapmak için geldiklerini'' vurgulayan Olmert, Türkiye'nin bölgede demokrasi ve ekonomik açıdan önemli bir güç olduğunu, bu nedenle Türkiye ile iş yapmaya önem verdiklerini söyledi. 
     Olmert, ulusal politikaları konusunda çok hassasiyet gösterdiklerini, Türk yöneticileri tarafından yapılan açıklamalarda da bu hassasiyetin gösterildiğinin farkında olduklarını da belirterek, bu nedenle ekonomik ilişkilerin çerçevesinin çok dikkatli bir şekilde incelediklerini bildirdi. 
     
     İKİ ÜLKE ARASINDAKİ TİCARET HACMİ 

     Konuşmasında iki ülke arasındaki ticaret hacmine de değinen Olmert, 1997 yılında Türkiye ve İsrail arasında imzalanan Serbest Ticaret Anlaşması'nın ülkeler arasındaki ticaretin artmasına imkan verdiğini kaydetti. 
     Türk tarafının iki ülke ticaret hacmini bu yıl 2 milyar dolar olarak hedeflediğini belirten Olmert, ülkeler arasındaki ticaret hacminin Türkiye lehine olduğuna dikkat çekti. Olmert, birkaç yıl içinde ticaret hacminin 5 milyar dolara çıkartılabileceğini de ifade etti. 
     İsrail nüfusunun her yıl yüzde 8'inin Türkiye'ye turist olarak geldiğini ifade eden Olmert, bunun nedeninin İsrail vatandaşlarının Türkiye'de kendilerine evlerinde gibi hissettikleri için olduğunu söyledi. 
     
     İSRAİL'DEKİ TÜRK İŞÇİLER KONUSU 

     Türk firmalarının İsrail'e gelmelerinin kendileri için önem taşıdığını anlatan Olmert, bu nedenle Türk firmaları için en hızlı yatırım ortamını yaratmak için uğraşacaklarını bildirdi. 
     Türkiye'den İsrail'e çalışmak için gelen işçi ve teknisyenlerden memnun oldukları da belirten Olmert, bu konuda Türk tarafına verilen sözleri tutmaya hazır olduklarını ve tutacaklarını kaydetti. 
     Bugün Dışişleri Bakanı Abdullah Gül ile bir görüşmesi olacağını hatırlatan Olmert, bu konudaki sözlerle ilgili dokümanları Gül'e ileteceğini söyledi. 
     Ülkelerinde çalışan yabancı işçiler konusunda İsrail hükümetinin politikasından bahseden Olmert, İsrail'de çalışan yabancı işçi sayısını azaltmanın temel politikaları olduğunu ve tüm işlerde öncelikli olarak İsrail vatandaşlarının çalışmasına özen gösterdiklerini, ancak onun dışında işçiye ihtiyaç olursa Türk işçilerin ön sırada olacağını vurguladı. 
     
     ''SÖZLERİN YERİNE GETİRİLMESİ ÖNEMLİ'' 

     Ehud Olmert, iki ülke arasındaki ilişkilerin iyi gidişatı açısından karşılıklı olarak verilen sözlerin yerine getirilmesinin çok önemli olduğunu da vurgularken, GAP çerçevesindeki bazı projelerin kendileri için önemli olduğunu kaydetti. 
     Bu konuda da verilen sözlerin yerine getirilmesinin iki ülke iyi ilişkilerinin devam açısından büyük önem taşıdığını vurgulayan Olmert, ''Sizin de bu konudaki sözünüzü tutma konusunda heyecanlı ve kararlı olduğunuzu görüyorum. Biraz sonra salondan ayrıldıktan sonra teknik heyetler arasındaki görüşmelerde arkadaşları bu konuda bir zaman planlaması yapma konusunda yönlendirmeliyiz'' diye konuştu. 
     İki ülke arasında birçok konuda ortak iş imkanı olduğunu kaydeden Olmert, özellikle enerji konusundaki anlaşmalarla ilgili olarak Türk tarafının gerekli zemini hazırlamasını dilediklerini bildirdi. 
     Olmert, teknoloji, telekomünikasyon, tarım, altyapı konularında da iki ülkenin işbirliği yapabileceğini sözlerine ekledi. 
     
     "TİCARET RAKAMLARINI, İKİ KATINA ÇIKARMAK HEDEFİMİZ OLMALIDIR" 

     Tarım ve Köyişleri Bakanı Sami Güçlü, Türkiye ile İsrail arasındaki ticaretin iki ülkenin ekonomik potansiyelini yansıtmadığını düşündüğünü belirterek, ''Bu rakamları en azından 2 katına çıkarmak ortak hedefimiz olmalıdır'' Dış Ticaret Müsteşarlığı Toplantı Salonu'nda gerçekleştirilen Türkiye-İsrail Karma Ekonomik Komisyon KEK Toplantısı'nda konuşan Bakan Güçlü, iki ülke arasındaki ilişkilerin, özellikle son dönemde başta siyasi, ticari ve ekonomik alanlar olmak üzere çok yönlü bir gelişme gösterdiğini söyledi. 
     Türk hükümetinin, iki ülke ilişkilerini, bölge ülkelerine örnek teşkil edecek bir seviyeye ulaştırmak için gerekli her türlü tedbiri almak ve uygulamak kararlılığında olduğunu belirten Güçlü, KEK Toplantısı'nın da, bu amaca yönelik önemli bir adım olduğunu bildirdi. 
     Konuşmasında iki ülke ticaretine de değinen Bakan Güçlü, Türkiye ve İsrail arasında Serbest Ticaret Anlaşması STA olmasına rağmen ticaretin istenilen seviyeye ulaşamadığına dikkati çekti. 
     Ülkeler arasındaki ticaret hacminin son 3 yılda ortalama yüzde 9 gibi çok düşük bir seviyede artarak geçen yıl 1.5 milyar dolar olarak gerçekleştiğini ifade eden Güçlü, ABD Doları'nın son yıllarda kaybettiği değer dikkate alındığında, ticaretin bu dönemde reel olarak gerilediğini söyledi. 
     Bu yılın başından itibaren ikili ticari ilişkilerde olumlu bazı gelişmeler yaşanmaya başlandığını ve yılın ilk 6 ayında İsrail'den yapılan ithalatın yüzde 25, ihracatın ise yaklaşık yüzde 21 oranında arttığını belirten Güçlü, iki ülke arasındaki ticaret hacminin bu yıl ilk defa 2 milyar dolar seviyesine yaklaşacağını tahmin ettiklerini söyledi. 
     Bakan Güçlü, ''Ülkelerimizin ekonomik potansiyelini yansıtmadığını düşündüğümüz bu rakamları en azından iki katına çıkarmak ortak hedefimiz olmalıdır'' diye konuştu. 
     Bu hedefe ulaşmak için öncelikle STA'nın kapsamının genişletilmesi gerektiğini belirten Güçlü, ayrıca, anti-damping, miktar kısıtlamaları ve korunma önlemleri konusunda hassas davranılması gerektiğini bildirdi. 
     
     ÜLKELER ARASINDAKİ YATIRIM 

     Halen Türkiye'de faaliyet gösteren İsrailli firma sayısının sadece 118, İsrail'de faaliyet gösteren Türk firma sayısının ise daha az olduğuna dikkati çeken Bakan Güçlü, yatırım ve hizmet sektöründe ortak teşebbüslerin önünün açılması gerektiğini kaydetti. 
     Bakan Güçlü, GAP kapsamındakı Yaylak Ovası Sulama Projesi'nin bir İsrail firması liderliğindeki konsorsiyum tarafından başarıyla gerçekleştirildiğini, İsrail firmalarının yakından ilgilendiği GAP kapsamındaki 6 adet sulama projesiyle ilgili çalışmaların da ekonomik istikrar programı çerçevesinde durdurulduğunu hatırlattı. 
     Söz konusu projelerin İsrail ve Türk firmalarının oluşturacağı ortak konsorsiyumlar tarafından üstlenilmesinden mutluluk duyacaklarını belirten Güçlü, sığır ve koyun ıslahı, sebze tohumculuğu, hayvan hastalıkları ve zararlıları ile mücadele başta olmak üzere tarım sektöründe de İsrail ile ortak çalışmalar yapılabileceğini bildirdi. 
     Türkiye'de yapılan özelleştirmelerin son dönemde ivme kazandığını da ifade eden Güçlü, Tekel, Petkim, Türk Telekom ve Türk Hava Yolları'nın önümüzdeki dönemde satışa sunulacağını kaydederek, ''bu kuruluşlarımızın, İsrail firmalarının ilgisini çekeceğini umut ediyorum'' dedi. 
     
     TÜRK MÜTEAHHİTLERİNİN KARŞILAŞTIKLARI GÜÇLÜKLER 

     İsrail'de iş üstlenen Türk müteahhitlerinin karşılaştıkları sorunlara da değinen Bakan Güçlü, Türk firmalarının, kalifiye işçilerine çalışma vizesi temin edemedikleri için taahhütlerini yerine getiremediklerini ve işverene tazminat ödemek zorunda kaldıklarını kaydetti. 
     İsrail hükümeti tarafından geçen yıl uygulamaya konulan yabancı işçilere yüzde 8'lik ek istihdam vergisinin de müteahhitlik firmalarının maliyetini artırdığını belirten Güçlü, bu uygulamanın iki ülke arasında imzalanmış bulunan Çiftçe Vergilendirmenin Önlenmesi ile Yatırımların Karşılıklı Teşviki ve Korunması Anlaşmalarına aykırı olduğunu dile getirdi. 
     
</TEXT>
</DOC>
