<DOC>
<DOCNO> 284894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo28.html </URL>
<DATE> 2004/10/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Adanaspor teknik direktörü Yüce istifa etti... 
</HEADLINE>
<TEXT>

     İkinci Futbol Ligi A Kategorisi takımlarından Adanaspor'da, teknik direktör Ahmet Ziya Yüce, görevinden istifa ettiğini açıkladı. 
     Yüce, AA muhabirine yaptığı açıklamada, deplasmanda Altay karşısında iyi oyun sergilemelerine rağmen, talihsiz bir penaltı golüyle yenilmekten kurtulamadıklarını, istifa etmesinin kendi ve takım adına daha hayırlı olacağını söyledi. 
     Yüce, Adanaspor'un iyi niyetli sporculardan kurulu olduğunu, başta Adanalı 14 milletvekili olmak üzere, vali, yerel yöneticiler, işadamları ve sporseverlerin takıma sahip çıkması gerektiğini belirterek, ''Futbol şansı 10 maçtır bizden yana olmadı. Bir türlü galibiyet yüzü göremedik. Ben bundan kendime de pay çıkarttım. İstifamın daha hayırlı olacağına inanıyorum'' diye konuştu. 
     Bu arada, başkan Çağdaş Ergin de Ahmet Ziya Yüce'nin iyi niyetle görevini sürdürdüğünü, ancak ekonomik ve diğer sorunları çözemediklerini, Yüce'nin daha çok yıpranmasını önlemek için istifasını kabul ettiklerini kaydetti. 
     Bu arada, Ahmet Ziya Yüce'nin yarın basın toplantısı yaparak, geniş açıklamalarda bulunacağı bildirildi. 
     
</TEXT>
</DOC>
