<DOC>
<DOCNO> 277252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sontur32.html </URL>
<DATE> 2004/10/04/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"Bıçak parası" aldığı iddia edilen doktor tutuklandı 
</HEADLINE>
<TEXT>

     Konya'da, hastalarından ''bıçak parası'' adı altında ücret aldıktan sonra hastanede ameliyat ettiği iddiasıyla yargılanan doktor tutuklandı. 
     Konya İkinci Ağır Ceza Mahkemesi'ndeki duruşmaya, SSK Konya Bölge Hastanesi eski doktorlarından sanık Namık Erdal Külahlı ile müştekiler ve SSK avukatı katıldı. 
     Duruşmada söz alan müşteki Mehmet Küçüktürkmen, rahatsızlanan eşini Mayıs 2002'de SSK Hastanesi dahiliye polikliniğine götürdüğünü ifade etti. Safra kesesinde taş olduğu söylenince yardımcı olacağı düşüncesiyle eşini daha önceden tanıdığı Erdal Külahlı'ya muayene ettirdiğini ifade eden Küçüktürkmen, şöyle konuştu 
     ''Külahlı, 'safra kesesinde taş var, ameliyat olması gerekir' dedi. Biz de muayenehanesine gittik. Benden ameliyat için bıçak parası istedi. Şu anda ne kadar istediğini anımsayamıyorum ama pazarlık yaptık. Bu parayı iki taksit halinde muayenehanesinde çalışan kişiye verdim. Bu kişinin verdiği kağıdı hastaneye götürünce hastayı yatırdılar ama Külahlı kendi muayenehanesinde tedavi işlemi yapmadı.'' Küçüktürkmen, doktorun hemşehrisi olduğunu belirterek, şikayetçi olmadığını söyledi. 
     Müşteki İsmail Ercan, tavsiye üzerine eşini Külahlı'ya götürdüğünü belirterek, ''40 milyon lira muayene ücreti verdik. Muayenehanesinde görevli bir kişi, 100 milyon lira vermemiz gerektiğini, aksi takdirde doktorun ameliyatı yapmayacağını söyledi. Ben de parayı bulup getirdim ve eşim ameliyat oldu'' dedi. 
     Külahlı ise savunmasında, hastalarını kendi muayenehanesine çağırıp ''bıçak parası'' adı altında herhangi bir ücret almadığını ve iddiaların doğru olmadığını ileri sürdü. 
     Hastalardan sadece muayene ücreti aldığını belirten Külahlı, iddianamede yer alan gelirine uygun olmayan mal edindiğini konusunun da doğru olmadığını öne sürdü. 
     İki ayrı işyerinde işyeri hekimi olarak görev yaptığını bildiren Külahlı, kendisi ve eşinin geliriyle 2001 ve 2002 yıllarında Mercedes otomobil sahibi olduğunu, kazancıyla ilgili bordroların işyerlerinde bulunduğunu kaydetti. 
     Mahkeme, SSK Hastanesi'ndeki bazı görevlilerle diğer tanıkların dinlenmesi için delillerin henüz toplanmamış olması ve delilleri karartma ihtimali bulunması nedeniyle sanık Namık Erdal Külahlı'nın tutuklanmasına karar vererek, duruşmayı erteledi. 
     İddianamede, Külahlı'nın kendisine başvuran 6 kişiyi muayene ettikten sonra ''ölüm husule gelebileceğini'' söyleyip hasta yakınlarından çeşitli miktarlarda para alarak ameliyatları SSK Hastanesi'nde yaptığı ileri sürülüyor. 
     Külahlı'nın memuriyet görevi ile serbest doktor olarak çalıştığı, vergi dairelerine verdiği beyannamelere göre para kazanamadığını ileri sürdüğü belirtilen iddianamede, 2001 yılında ayda 3601 Alman Markı, 2002 yılında ise ayda 5866 Alman Markı taksit ödeyerek birisi kendisi, diğeri eşi Sevilay Külahlı için olmak üzere 2 adet Mercedes marka otomobil aldığı ifade ediliyor. 
     Kazancın kaynağını gösteremediği ve otomobilleri haksız kazançtan temin ettiği paralarla aldığı öne sürülen Külahlı'nın, irtikap ve ''3628 Sayılı Mal Bildiriminde Bulunulması, Rüşvet ve Yolsuzluklarla Mücadele Kanunu''na muhalefetten cezalandırılması isteniyor. 
     
</TEXT>
</DOC>
