<DOC>
<DOCNO> 294883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/spor/spo03.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy bombaladı 
</HEADLINE>
<TEXT>


Galatasaray'ın İkinci Başkanı Ergun Gürsoy, panelde suskunluğunu bozdu. Gürsoy, "A Milli Takım'a müdahale ediliyor ve idarecileri de bunun altında eziliyor" dedi 

RAŞİT ALTUN 


'Alet olmayacağız' 
İKİNCİ Başkan Ergun Gürsoy, ODTÜ Üniversitesi'ndeki panelde öğrencilerin Milli Takım ile ilgili sorularını yanıtladı. Gürsoy, Ay - Yıldızlı takımda az sayıda Galatasaraylı futbolcunun olmasının hatırlatılması üzerine, "Milli Takım'ın başarılı olduğu dönemde kadroda 8 - 9 Galatasaraylı futbolcu vardı. A Milli Takım'a müdahale ediliyor ve idarecileri de bunun altında eziliyor" yorumunu yaptı. 

'Başkanımız var ' 
ERGUN Gürsoy, Merkez Hakem Komitesi konusuna da değindi. Galatasaray İkinci Başkanı şunları söyledi "MHK'nın hak yeme gibi bir gücü yoktur. Olsa da yapamaz. Galatasaray'ın hakkını yiyemezler, yedirtmeyiz. Avrupa'daki başarılarımızı, MHK'nın desteğiyle yaşamadık. Konuşacağımız çok şey var ama başkanımız engeller. Çünkü Dünya Fair - Play ödülü almış bir başkanımız var." 

'Devletin önündeyiz' 

Canaydın'ın AB planı 
GALATASARAY Başkanı Özhan Canaydın ve yöneticiler, ODTÜ ve Çankaya Üniversitesi'nde gençlerle buluştu. Canaydın, Avrupa Birliği ile ilgili çarpıcı açıklamalar yaparak, "Türkiye bu birliğin içinde olmalıdır. Önümüzdeki hafta Lüksemburg Başbakanı ile yemek yiyeceğiz. Bu da Galatasaray'ın AB yolunda devletin önünde yürüdüğünü gösteriyor" dedi. Canaydın, kurtuluş yolu aramadıklarını, Galatasaray'ın dimdik ayakta olduğunu da belirtti. 

Kraliyet araştırması 
CANAYDIN, İngiliz Kraliyet Ailesi'nin, Galatasaray'ın yükselişi ile ilgili bir fon oluşturarak araştırma yaptığını da açıkladı. Galatasaray Başkanı şunları söyledi "Galatasaray küçülmedi, büyüdü. 10 numara konusunda pazarlık yok, bekleyin görün. Uğur Yıldırım'ı takip ediyoruz" yorumunu yaptı. Bu arada iki gündür kafileyle birlikte Ankara'da olan Özhan Canaydın, uğur denemek amacıyla Gençlerbirliği maçını izlemeden İstanbul'a döndü. 

Necati büyüyü bozdu 

Beş hafta bekledi 
17 Ekim'de Kayserispor karşısında bulduğu iki golün ardından suskunluğa geçen Necati, beş haftalık bekleyişine dün son verdi. Gençlerbirliği karşısında iyi bir performans ortaya koyan başarılı forvet, Orhan Ak ve Hakan Şükür'e ayak uydurdu, mükemmel bir gol attı. Necati, böylece bu sezon ligdeki 9. golüne imza koyarken, deplasmanda attığı iki golün de Ankara'da olması dikkat çekti. 

'Birbirimizi seviyoruz' 
HAKAN Şükür, kendisiyle birlikte gol bulan Necati için çok sevindiğini belirtirken, genç golcü de kaptanına bu duygularından dolayı teşekkür etti. Takım olarak birbirlerini çok sevdiklerini ve bu birlikteliğin başarıya ulaştırdığını belirten Sarı - Kırmızılı futbolcu, "Golün o kadar önemi yok. Ankara'ya kazanmak için gelmiştik, bunu başararak döndük" yorumunu yaptı. 

Notlar 

Çetin'in üzüntüsü 
GENÇLERBİRLİĞİ Teknik Direktörü Oğuz Çetin, Galatasaray'ın üst düzey bir futbol ortaya koyduğunu söyledi. Çetin, "Rakibimize boş alan bırakmamak istedik, ancak fazla direnemedik. Duran toplarda çok hata yaptık" dedi. 

Song'u unuttular 
GALATASARAY'IN yıldızı Song, 19 Mayıs Stadı'nda kaldı. Maç sonrasında futbolcuları taşıyan otobüs, havaalanına hareket etti. Kamerunlu oyuncunun, otobüste olmadığının anlaşılması üzerine kafile geri stada geri döndü. 

Nefes aldılar 
FENERBAHÇE maçı öncesinde ceza sınırında olan Canceiçao ve Cihan'ın sarı kart görmemesi Hagi'nin yüzünü güldürdü. Bu arada haftalardır ceza veya sakatlık nedeniyle takımdan uzak kalan Hasan Şaş da formasına kavuştu. 

Gökşen'den mesaj 
FUTBOL Şube Sorumluları'ndan Fatih Gökşen, Ümit Karan konusunu Ocak ayında masaya yatıracaklarını açıkladı. Gökşen, "Bu camianın içinde kalmak istemeyenleri tutmayız. Ancak Ümit'ten böyle bir talep gelmedi" diye konuştu. 

Yıldızlar parladı 
GALATASARAY Yıldız Takımı, Fenerbahçe'yi 3-0 yenerek, zirvedeki puan farkını üçe çıkardı. Sarı - Kırmızılılar'ın gollerini Hakan 2 ve Mert attı. PAF Ligi'nde ise Gençlerbirliği, Başkent'te Galatasaray'ı 2-1 yendi. 

Kart isyanı 
SARI - Kırmızılılar, kendilerine ucuz kart çıkarıldığı gerekçesiyle hakemlerden yakındılar. Sürekli bu konuda sıkıntı yaşadıklarını belirten yöneticiler, "Hakemler bize karşı ellerini ceplerine atarken bonkör davranıyor" diyerek, tepki gösterdiler. 


</TEXT>
</DOC>
