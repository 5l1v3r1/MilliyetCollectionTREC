<DOC>
<DOCNO> 290625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sondun15.html </URL>
<DATE> 2004/11/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Musul ve Latifiye'de başları kesilmiş onlarca ceset .. 
</HEADLINE>
<TEXT>

     Amerikan ve Irak güçleri ile isyancılar arasında şiddetli çatışmalara sahne olan, başkent Bağdat'ın güneyindeki Latifiye kenti yakınlarında 30 cesedin bulunduğu bildirildi. 
     Bölgedeki AFP muhabiri, kent sakinlerinin, Latifiye yakınlarında 27'si erkek, 3'ü kadına ait çürümüş 30 ceset bulduklarını ve hastaneye haber verdiklerini duyurdu. 
     
     Musul'da başı kesik cesetler 

     Irak'ın kuzeyindeki Musul kentinde biri Iraklı bir askere ait, 2 ceset bulundu. 
     Irak Ulusal Muhafızları'ndan bir yetkili, ''cesetlerden birinin üzerinde kimlik belgesi bulunduğunu ve cesedin bir askere ait olduğunun belirlendiğini, ikinci cesedin kimliğinin belirlenmesine çalışıldığını'' belirtti. 
     Musul kenti yakınlarında dün 9 Iraklı askerin cesedi bulunmuştu. 
     Amerikan ordusundan Yarbay Paul Hastings, Dicle Nehri'ne yaklaşık 2 kilometre mesafedeki bir anayolun yakınlarında, başlarından vurulmuş halde bulunan 9 askerden 7'sinin başlarının kesik olduğunu söylemişti. 
     
     Kerkük'te petrol kuyusu bombalandı 

     Irak'ın Kerkük kenti yakınlarında bir petrol kuyusunun daha bombalandığı bildirildi. 
     Irak güvenlik güçlerinden Yarbay Hammudi Ali, ''kuyu yakınında bir bombanın infilak etmesi sonucu kuyunun alev aldığını'' söyledi. 
     İtfaiye ekiplerinin yangını söndürmeye çalıştığı kaydedildi. 
     Kerkük'ün 19 kilometre kuzeybatısındaki Habbaza'ya yakın bir kuyuya dün bombalı saldırı düzenlenmesinin ardından kuyu yanmaya başlamıştı. 
     
     Haklaniye'deki baskında silah deposu bulundu 

     Amerikan askerleri, Irak'ın Haklaniye bölgesinde Ürdünlü terörist Ebu Musab Zerkavi ile bağlantılı ''çok değerli bir hedefi'' ele geçirmek üzere düzenlenen baskında 3 kişiyi gözaltına aldı. 
     Amerikalı sözcü Üsteğmen Lyle Gilbert, dün gece başkent Bağdat'ın 220 kilometre kuzeybatısında Haklaniye bölgesinde düzenlenen baskında 3 kişinin yakalandığını, çok sayıda silahın ele geçirildiğini söyledi. 
     Gilbert, gözaltına alınanlar arasında söz konusu hedefin bulunup bulunmadığına ilişkin açıklama yapmadı. 
     
     Ramadi'de çatışmalar 

     Öte yandan, görgü tanıkları, Amerikan askerlerinin dün gece bölgede El Mustafa camisine baskın düzenlediğini, imam Durayd Fahri ile çok sayıda sivili gözaltına aldığını belirttiler. 
     ABD ordusu ise söz konusu iddiayı yalanladı. 
     Bu arada, Amerikan askerlerinin Irak'ın Sünni üçgeninde yer alan Ramadi kentinde direnişçilerle girdiği çatışmalarda 6 kişinin öldüğü, 12 kişinin yaralandığı bildirildi. 
     
</TEXT>
</DOC>
