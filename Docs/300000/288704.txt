<DOC>
<DOCNO> 288704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/yazar/civaoglu.html </URL>
<DATE> 2004/11/14/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Fenersiz sandal 
</HEADLINE>
<TEXT>


Can Dündar'ın "Yüzyılın Aşkları" belgeseli, yaşamın gizemli koylarına fenersiz bir sandal gibi usulca giriyor. 
O koyların "Şahidimiz Ay'dı" aşkları dizisinde, Atatürk'ün Bulgar Soprano Dimitrina Kovaçeva ile yaşanmış olanını da izlemek isterim. 
Atatürk'ün "çoksesli müziğe" yakınlaşmasında Kovaçeva'nın katkısı olduğuna inanıyorum. Prof. Bernard Lewis, "What Went Wrong" kitabında "demokrasi ile çoksesli müzik arasındaki bağlantıya" işaret etmişti. 
Üstat Doğan Hızlan da yıllardır bu düşünce ekseni etrafında yazıyor. Nazım Hikmet'in Orkestra dizeleri de pusula... 
Ve... Atatürk'ten de çoksesli müzik öyküsü... 
Anlatan, Türkiye'nin yetiştirdiği en iyi müzik adamlarından - Nazım Hikmet'in deyimiyle çalgıcıların başı - Şef Gürer Aykal... 

Sahra karyolasında... Adnan Saygun ve Semiha Berksoy, Atatürk'ün "müzik eğitimi" için yurtdışına gönderdiği gençlerdi. 
Yıllar sonra değerli bir müzisyen olarak yurda dönen Adnan Saygun'u, Atatürk, Çankaya'ya çağırır. Ondan "bir opera yazmasını" ister. 
"Özsoy" yapıtı işte bu istekle başlar. 
Daha ertesi sabah Atatürk, telefonla Adnan Saygun'u arar ve "Çocuk, çalışman nasıl gidiyor " diye sorar. 
Sonraki sabahlar, telefonda, Ata'dan hep aynı soru... 
Adnan Saygun, bunun üzerine, o zamanlar Ankara'nın tek opera ve tiyatro salonları olan Kültür Merkezi Türk Ocağı'na portatif sahra karyolası koydurtur. 
Klasik müzik tarihinde görülmemiş bir süreç yaşanır. 
Saygun, yazdığı her partisyon bittiğinde, provalarını da yaptırmaktadır. 
Provalar sürerken, o, diğer partisyonlar üzerinde çalışmaktadır. 
Türkiye'nin ilk çoksesli yapıtı olan "Özsoy" işte böyle tamamlanır. 
Bu süreçte zaman zaman Çankaya Köşkü'ne çıkan Saygun, Atatürk'ün çok kez "İsviçre'yle telefon bağlantısı kurulmasını istediğine" tanık olmuş. 
Her defasında Ata, "Çok daha çabuk bağlayın, 2-3 dakikayı aşmasın" dermiş. 

Galada Çankaya izi "Özsoy yapıtı"nın tamamlanması öngörülen tarihler için İran Şahı baba Pehlevi'nin Türkiye ziyareti programlanmıştır. 
Şah'a sunulan programda "opera galası" da vardır. 
Şah, Atatürk'e sorar 
"Kimin yapıtı " 
Atatürk'ün cevabı "Büyük Türk müzik adamı Adnan Saygun'un Özsoy Operası" olur. 
Şah, kulaklarına inanamaz gibidir 
"Demek Türkler opera da yazıyor" der. 
Atatürk, sadece gülümser. 
Operadaki gala sonrasında, Atatürk ve Şah söyleşirlerken, Atatürk sorar 
"Oğlunuz nasıl " 
Şah 
"İsviçre'de okuyor. Onu çok özlüyorum ama eğitimi için ayrılığa katlanıyorum. Telefonla konuşmak da biliyorsunuz çok zor, bazen hiç konuşamıyorum" cevabını verir. 
Atatürk yaverine talimat verir 
"Şah Hazretleri'nin İsviçre'deki oğlunu bağlayın." 
2 dakika sonra telefonun öbür ucunda Şah'ın oğlu vardır. 
Şah, hayranlık içindedir. 

Bir gece Geçen hafta İstanbul'da Şef Gürer Aykal yönetiminde Borusan Filarmoni Orkestrası'yla "Atatürk'ün sevdiklerinden seçme çoksesli müzik gecesi" düzenlendi. 
Semiha Berksoy, bir gün Çankaya'ya gitmiş, köşkte Wargner'in bereli bir fotoğrafını görmüş. Gürer Aykal, o nedenle geceyi Wargner'le başlatmış. Sonra Beethoven'ın 3. piyano konçertosuyla devam ettirmiş. Piyanoda büyülü parmaklarıyla Fazıl Say... 
Neden Beethoven 
Aykal, "Çünkü... Müziği, açıklık ve dürüstlüğü yansıtıyor" cevabını veriyor. Aykal, sonra 5. senfoniye geçiyor. 
Beethoven, "Cumhuriyet ilan edeceğine inandığı" Bonapart'a senfoni yazmıştı. 
Ancak... Bonapart, kendini imparator ilan edince, yapıtının baş sayfasını yırtmıştı. 
Atatürk Cumhuriyet Beethoven arasındaki bu ilişki nedeniyle Aykal, onun gecesine Beethoven'ı taşımış. 
Ve kapanış... Atatürk'ün, Bulgaristan'daki aşkı Soprano Dimitrina Kovaçeva'dan dinlemeye doyamadığı "Carmen..." 
...Bugünkü siyasetçilere XXXXL gelebilir bu öykü... 
....... 
Not 3 gün tatildeyim. Perşembe gene bu köşede... Bayramınızı kutluyorum. G.C. 



</TEXT>
</DOC>
