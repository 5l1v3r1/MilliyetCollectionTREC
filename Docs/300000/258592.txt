<DOC>
<DOCNO> 258592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sontur33.html </URL>
<DATE> 2004/07/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Prof. Dr. Aydın Erel Resmi teklif gelirse incelemeye katılırım 
</HEADLINE>
<TEXT>

     Yıldız Teknik Üniversitesi YTÜ Ulaştırma Anabilim Dalı Öğretim Üyesi Prof. Dr. Aydın Erel, Sakarya'daki tren kazasıyla ilgili inceleme yapmak üzere oluşturulacak bağımsız kurula, üniversiteye resmi bir teklif gelmesi durumunda her koşulda katılacağını bildirdi. 
     Prof. Dr. Aydın Erel, YTÜ Yıldız Yerleşkesi Oditoryumu'nda düzenlediği basın toplantısında, kendisinin bağımsız kurula katılmayacağı yönünde çıkan haberlere açıklık getirdi. 
     Hızlandırılmış tren projesine muhalif olmadığını, aksine onu desteklediğini belirten Prof. Dr. Erel, ancak hızlandırılmış trenin bugünkü koşullarda sefere konulmasına muhalefet ettiğini söyledi. 
     Hiç kimseye bağımsız kurula katılmayacağına ilişkin bir ifadede bulunmadığını kaydeden Prof. Dr. Erel, bu kurula katılması konusunda kendisine resmi bir teklif de gelmediğini bildirdi. 
     Prof. Dr. Erel, ''Üniversitenin dışında herhangi bir iş yapacaksak, önce üniversitemizden izin alınması gerekir. Ben oturup da tek başıma 'katılıyorum' diyemem. Dolayısıyla üniversitemize resmi bir teklif gelirse, o zaman her koşulda o araştırmaya katılmaya hazırım. Bir bilim adamının da yapması gereken budur. Yalnız, katılırsam taraf olarak değil, devlet adına, devletin bir bilim adamı olarak bunu yapmak istiyorum'' dedi. 

     
</TEXT>
</DOC>
