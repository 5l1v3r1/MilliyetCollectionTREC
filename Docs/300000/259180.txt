<DOC>
<DOCNO> 259180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/magazin/axmag02.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Taşfırın' bunu hep yapıyor 
</HEADLINE>
<TEXT>


Deniz Akkaya ile Ankara kaçamağı ortaya çıkınca, "Medya karalaması" diyen Karadağlı, son olayda da topu yine ciplerini gündeme getiren medyaya attı 

ALİ'CE ALİ EYÜBOĞLU 

Cekirge bir zıplar, iki zıplar, bir şey olmaz, üçüncüde yakalanır' derler. 'Çocuklar Duymasın' dizisinde 'Taşfırın Haluk' rolüyle yıldızı parlayan Tamer Karadağlı'nın adının karıştığı son olay bana bu atasözünü hatırlattı. 
Karadağlı, gizli kamerayla kaydedilmiş kaçamak iddialarından sonra topu yine medyaya attı. Karadağlı, "Basın sürekli ciplerimi gündeme getirdiği için insanlar çok para kazandığımı sanıp santajla para istediler" dedi. Karadağlı bunu hep yapıyor. 
Dün gibi hatırlıyorum. 30 Aralık 2002 sabahı işe gelirken cep telefonum çaldı. Arayan eski bir meslektaşımdı. 
Ankara'da bir pastanede kahvaltıdayken içeri Tamer Karadağlı ve Deniz Akkaya'nın girdiğini, yanlarında bir erkek daha olduğunu söyledi. 

Hani medya 'karalamasıydı' 
Sabah 08.15 sıralarında Ankara bürodan Oran'daki pastaneye gidip başkent kaçamağını çekecek bir arkadaş bulana kadar, 'kuşlar' kafesten kaçtı. Daha sonra pastanedekiler, görgü tanıkları, Akkaya, Karadağlı ve eşi Arzu Balkan'la konuşup Ankara'daki sürpriz buluşmanın haberini yaptık. 
Ardından Karadağlı ile Akkaya'nın Ankara'ya yataklı vagonla yolculuk yaptıklarını ortaya çıkardık. Karadağlı ve Akkaya, Ankara buluşmasını yalanlarken Balkan, eşinin Ankara'ya yataklı trenle gittiğinden, Akkaya ile karşılaştığından haberdar olduğunu açıkladı. 
'Çocuklar Duymasın' o dönemde atv'de yayımlanıyordu. Balkan'la evliliğinin üzerinden çok geçmeden önce sunucu Didem Tolunay, ardından da Akkaya ile kaçamağı ortaya çıkınca zor durumda kalan Karadağlı, o zamanlar kendini şöyle savundu "Dizimizin başarısını çekemeyen rakiplerin karalama kampanyası." 

Yılmaz'ın arabası daha çok 
'Taşfırın erkeği', son şantajda da suçu medyaya attı ama, magazin dünyasında lüks otomobilleriyle gündeme gelen tek ünlü o değil. 
Cem Yılmaz'ın neredeyse lüks otomobil koleksiyonu var. Üstelik iki yıldır da, Karadağlı'nın girmekte zorlandığı 'En çok vergi ödeyen sanatçılar' listesinde iki numarada. 
Üstelik Tamer Karadağlı'nınkini bilemem ama Cem Yılmaz'ın internette dolaşan bir kasedi var. 
Doritos Ala Turca'nın "Doktor"u reklam çekiminin ekranlara gelmeyen kamera arkasında söyledikleriyle izleyen herkesi kahkahaya boğuyor. Ama nedense kimse Yılmaz'a, "Elimizde kasetlerin var. Şu kadar para vermezsen o kasetleri medyaya vereceğiz" diye şantaj yapmıyor. Cem Yılmaz gibi lüks otomobil koleksiyoneri varken 'emanet cip'lerle dolaştığını söyleyen Karadağlı'ya santaj yapılıyorsa, bir sebebi olmalı. 


</TEXT>
</DOC>
