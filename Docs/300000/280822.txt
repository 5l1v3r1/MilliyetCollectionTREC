<DOC>
<DOCNO> 280822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur62.html </URL>
<DATE> 2005/03/15/ </DATE>
<TIME> 21.33 </TIME>
<AUTHOR>  </AUTHOR>
<HEADLINE>
"Gelibolu" belgeselinin galası yapıldı 
</HEADLINE>
<TEXT>

     Tolga Örnek'in Çanakkale Savaşı'nı anlatan ''Gelibolu'' adlı belgesel filminin galası, Lütfi Kırdar Uluslararası Kongre ve Sergi Sarayı'nda yapıldı. 
     Galaya, 1. Ordu Komutanı Orgeneral Hurşit Tolon, eski Genelkurmay Başkanı emekli Orgeneral Hüseyin Kıvrıkoğlu ile İstanbul Büyükşehir Belediye Başkanı Kadir Topbaş'ın da aralarında bulunduğu çok sayıda davetli katıldı. 
     Belgeselin yönetmeni Tolga Örnek, AA muhabirine yaptığı açıklamada, Gelibolu'ya ilişkin şimdiye kadar pek çok başarılı belgesel bulunduğunu vurgulayarak, ''Ben, konuyu iki taraflı anlatan, Türk tarafının da Yeni Zelandalılar, Avustralyalılar, Fransızlar kadar acı çektiğini vurgulayan bir belgesel yapmak istedim. Mustafa Kemal'in de rolünü vurgulamak istedim'' diye konuştu. 
     Böyle bir belgesele Türkiye'nin ihtiyacı olduğunu düşündüğünü dile getiren Örnek, ''Bu belgesel, savaşı yaşayanlara bir saygı duruşudur'' dedi. 
     Senaristliğini, yapımcılığını ve yönetmenliğini Tolga Örnek'in üstlendiği ''Gelibolu'' belgeselinin İngilizce seslendirmesini ünlü aktör Jeremy Irons, Türkçe seslendirmesini ise tiyatro sanatçısı Zafer Ergin gerçekleştirdi. 
     Müziklerini, ünlü müzisyen Demir Demirkan'ın üstlendiği belgesel için 7 ülkede 70'ten fazla arşiv tarandı, çeşitli uluslardan 16 tarihçi danışmanlık yaptı. 
     Çanakkale Savaşı'nı tüm detaylarıyla canlandıran belgesel için İngiltere Kraliyet Savaş Müzesi, Avustralya Savaş Müzesi, Yeni Zelanda Kültür Bakanlığı ve Çanakkale Deniz Müzesi ile işbirliği gerçekleştirildi. 
     Türkiye'de 18 Mart'ta vizyona girecek film, Nisan ayında Yeni Zelanda ve Avustralya'da izleyicilerle buluşacak. 
     
</TEXT>
</DOC>
