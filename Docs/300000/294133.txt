<DOC>
<DOCNO> 294133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko36.html </URL>
<DATE> 2004/12/02/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
RTÜK Başkanı İnternet üzerinden radyo, tv yayınları düzenleniyor 
</HEADLINE>
<TEXT>

     Radyo Televizyon Üst Kurulu RTÜK Başkanı Fatih Karaca, internet üzerinden radyo ve televizyon yayıncılığıyla ilgili düzenlemelerde son noktaya gelindiğini bildirdi. 
     Hannover-Messe International İstanbul tarafından düzenlenen Uluslararası Uydu İletişimi Yayıncılık ve TV Sektörü Fuarı, Dünya Ticaret Merkezi'nde açıldı. 
     Fuarın açılışında konuşan Fatih Karaca, RTÜK'ün Türkiye'deki bütün radyo ve televizyon kuruluşlarının regülasyon otoritesi olarak yayıncılığı, dünyadaki teknolojik gelişmelerin bütün boyutları ile takip ettiğini ve incelediğini söyledi. 
     Birtakım yayınların uydudan takip edildiğini ifade eden Karaca, ''Bunlar RTÜK'ün takibinde. Bütün bu kuruluşlar uydu lisansı alarak yayına başlıyorlar'' dedi. 
     2003 yılı Ocak ayında hazırlanan sayısal yayıncılık konseptinin Haberleşme Yüksek Kurulu'na verildiğini hatırlatan Karaca, RTÜK'ün geçen yıldan beri bunun Haberleşme Yüksek Kurulu tarafından kabul edilmesini beklediğini, bu kuruluşun kendi üzerine düşeni yaptığını söyledi. 
     Internet üzerinden radyo ve televizyon yayıncılığıyla ilgili düzenlemelerde son noktaya gelindiğini bildiren Karaca, ''Hukuki hazırlıklar da tamamlanmış durumda. RTÜK, yasa gereği bunu önümüzdeki günlerde Haberleşme Yüksek Kurulu'na gönderecek. 3984 sayılı yasaya uygun olarak kuruluşlar internet üzerinden radyo ve TV yayını için RTÜK'ten yayın lisansı ve izni alacaklardır'' diye konuştu. 
     Fatih Karaca, birkaç ay sonra internet üzerinden radyo ve televizyon yayıncılığı lisansı vermeye başlayacaklarını bildirdi. 
     Karaca, karasal vericilerden sayısala geçme konusunda hazırlıkları süratle tamamlamakta olduklarını söyledi. 
     Karaca, internet üzerinden radyo ve televizyon yayıncılığı ile ilgili yönetmelikler ve hazırlıkların da üst kurul açısından tamamlandığını belirtti. 
     Karaca ''İlgili yasa gereği onu da Haberleşme Yüksek Kurulu'na göndereceğiz. Umuyorum ki gelecek yılın başında, birkaç ay sonra internet üzerinden radyo ve televizyon yayıncılığına da lisans vermeye başlayacağız'' dedi. 
     Başkan Karaca, gerçekleştiremedikleri ve üzüntü duydukları bir konuyu da şöyle anlattı 
     ''1990'lı yıllardan itibaren yayın hayatını sürdüren radyo ve televizyon kuruluşları stüdyo bazında uydudan çıkma anlamında dijital anlama geçmiş durumdalar. Ama 1990'lı yıllardan itibaren maalesef biz bir türlü analog frekansı ihalesini gerçekleştiremedik. Bugün artık sayısal, karasal anlamda yayıncılığa geçme konusunu tartışıyoruz. Bu konu da yine yasa gereği Haberleşme Yüksek Kurulu'nun gündeminde. Bazen meseleleri çözüyorsunuz ama belli bir bürokratik aşama içinde son adımı atamıyorsunuz.'' 
     
     ''SEKTÖR ÇOK HAREKETLİ'' 

     Ulaştırma Bakanlığı Müsteşarı Muammer Türker de, sektörün çok hareketli olduğunu belirterek, bu tür fuar etkinliklerinin sektör için büyük önem taşıdığını vurguladı. 
     Hannover-Messe International İstanbul Genel Müdürü Doris Petersen ise fuarın bu yıl Avrupa ve Asya'nın kesişme noktasında 8. kez düzenlendiğini bildirdi. 
     Uydu sektörünün hızlandığını belirten Petersen, uydu teknolojilerinin küreselleşen dünyada sürekli bilgi dağıtan kesintisiz iletişim köprüsü işlevi üstlendiğini ifade etti. 
     AB'ye üyelik beklentisinin, Avrupa'da tüm dikkatleri Türkiye'nin üzerine çektiğine işaret eden Petersen, şunları kaydetti 
     ''2003 yılında yaklaşık yüzde 6'lık büyüme oranı ve bu yıl muhtemelen daha yüksek bir beklenti ile Türkiye ekonomisinin şu andaki mükemmel koşullarından destek alarak yabancı yatırımcılar Türkiye'de daha fazla ümit veren bir ticari ortam beklentisi içinde olabilirler. Özelleştirme ve serbestleşme süreçleri hem ulusal hem de uluslararası firmalara yeni iş fırsatları sunacak.'' Televizyon Yayıncıları Derneği Başkanı Nuri Çolakoğlu da, uydu yayıncılığındaki gelişmelere değindi. 
     Türkiye'deki televizyon yayıncılarının analog yayından dijital yayına geçtiklerini belirten Çolakoğlu, artık medyaya erişimin aracı olarak televizyonun çoktan aşıldığını, internete erişim için cep telefonlarının gittikçe daha fazla malzeme taşır hale geldiğini kaydetti. 
     Şu anda ABD'de gelişen dijital kayıt cihazının Türkiye'ye de gelmeye başladığını anlatan Çolakoğlu, televizyon izlerken diğer taraftan başka bir programı kaydetme imkanı doğduğunu, verilecek talimatla dizileri reklamsız izlemenin sağlanabildiğini belirtti. 
     Bölgedeki en büyük uydu iletişimi ve yayıncılık fuarı özelliği taşıyan fuara, bu yıl 23 ülkeden toplam 206 firma katılıyor. Çoğu yurtdışından gelen toplam 350 marka 5 Aralık'a kadar ürünlerini fuarda sergileyecek. 
     
</TEXT>
</DOC>
