<DOC>
<DOCNO> 267946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur40.html </URL>
<DATE> 2004/08/31/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gaspçıyı yanlış teşhis eden kadın için suç duyurusu .. 
</HEADLINE>
<TEXT>

     Adana'da, çantası gasp edildiğini iddia eden kadın öğretmen, yargılanan sanığın gerçek suçlu olmadığını söyleyerek ifade değiştirince, mahkeme heyeti tarafından yalan beyanda bulunduğu gerekçesiyle, hakkında suç duyurusunda bulunulmasına karar verildi. 
     Adana 2. Ağır Ceza Mahkemesi'nde görülen davada, tutuklu sanık Mustafa Özbak ile Cumhuriyet İlköğretim Okulu öğretmeni müşteki Filiz Karayiğit hazır bulundu. Olaya karışan ve hakkında gıyabi tutuklama kararı bulunan Celal Fırat ise yakalanamadığı için duruşmaya getirilemedi. 
     Sanık Mustafa Özbak, gasp iddiasını kabul etmeyerek, suçsuz olduğunu öne sürdü. 
     Gözaltında olduğu sırada alınan ifadesini kabul etmeyen Mustafa Özbak, ''Müştekiyi ben gasp etmedim. Olayı, benimle birlikte olan arkadaşım Celal Fırat gerçekleştirdi. Ancak buradaki kişinin değil, başka birinin çantasını çalmıştı'' dedi. 
     Müşteki Filiz Karayiğit ise sanık gözaltındayken yaptığı teşhiste yanıldığını, daha önceki duruşmada da yanlış ifade verdiğini söyledi. Gerçek suçlunun başkası olduğunu belirten Karayiğit, ''Motosikletle önce arkamdan geldiler ve beni geçtiler. Daha sonra karşıdan geldikleri sırada motosikletin arkasındaki kişi çantamı almaya çalıştı. Bu sırada yerde sürüklendim ve çantamı bırakmak zorunda kaldım. Ancak yapan, bu kişi değil'' dedi. 
     Mahkeme heyeti, iddia makamının talebi doğrultusunda öğretmen Karayiğit hakkında, yalan beyanda bulunduğu gerekçesiyle, Cumhuriyet Savcılığı'na suç duyurusunda bulunulmasına, sanığın da tutukluluk halinin devamına karar verdi. 
     
</TEXT>
</DOC>
