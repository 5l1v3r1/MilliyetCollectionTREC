<DOC>
<DOCNO> 259458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/guncel/axgun02.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamuk tarlaları balık çiftliği oldu 
</HEADLINE>
<TEXT>


Milas'ta, denize yakın yerlerde topraktan tuzlu su çıktığı için tarlalarda artık balık yetiştiriliyor 

GÜLAY FIRAT İstanbul 

Muğla'nın Milas ilçesinde köylü, denize yakın yerlerde su tuzlu olduğu için pamuk yetişmeyince, tarla balıkçılığına başladı. 
Birkaç girişimcinin başlattığı "alternatif geçim kaynağı" çok tuttu. Ruhsatlı 37 çifliğin bulunduğu Milas'ta onlarca köylü "tarlada balık" yetiştirmek için ruhsat sırasında bekliyor. 
Milas Kaymakamı Hulusi Doğan, pamukçulukla geçinen Milaslıların tarlalarının kullanılan artezyen ve dere sularındaki binde 6 - 10 tuzluluk nedeniyle çoraklaştığını belirtti. Doğan, bu nedenle 1996'da bir grup girişimcinin ilçede tarla balıkçılığına başladığını söyledi. Doğan, şöyle devam etti 
"Avşar, Ekinambarı, Yaşyer ve Savran köylerinde tarlalarda oluşturulan toprak havuzlarda çipura ve levrek yetiştiriciliği yapılıyor. Şu an Tarım ve Köy İşleri Bakanlığı'ndan projesi onaylı 37 çiftlik var, ayrıca çok sayıda yeni müracaatlar mevcut." Avşarköyü muhtarı Ayhan Gül de, köylerinde her geçen gün tarla balıkçılığının arttığını anlattı. 4 yıldır tarla balıkçılık yapan Gül, şunları söyledi "Köyümüzde önceden pamuk, buğday üretimi vardı. Ama balık hepsinden kazançlı. Yavru balıklar 18 - 24 ayda, 500 - 1000 gram arasında büyüyor, lezzeti denizdekilerden daha güzel." 


</TEXT>
</DOC>
