<DOC>
<DOCNO> 286820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/yazar/bila.html </URL>
<DATE> 2004/11/07/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Rum resti 
</HEADLINE>
<TEXT>

17 Aralık yaklaştıkça Kıbrıs Rum Yönetimi'nden gelen "şantaj" mesajları da artıyor. 
Rum lider Papadopulos, "Bizi tanımayan bir ülkeyle nasıl müzakereye başlarız " diyerek, mesajı tekrarladı. 
17 Aralık'a kadar her fırsatta Türkiye'nin Rum yönetimini tanıması için baskıların artacağı açık. 
Dışişleri Bakanı Abdullah Gül, Papadopulos'un bu açıklamaları karşısında pek oralı olmadı. Lizbon - Brüksel gezisinde, bu sözler anımsatılınca kendinden emin biçimde şöyle dedi 
"Türk tarafı yapacağı bu jestleri yaptı. Bunu anlamayan ve karşılık vermeyen ise Rumlar oldu. Size AB yetkililerinin kullandığı bir ifadeyle söyleyeyim eğer Rumlar AB'yi kandırmasalardı, referandumda Türkler gibi evet deselerdi, şimdi bu sorunları konuşuyor olmayacaklardı. Bir çözüm geliştirilmiş olacaktı. Asker de çekilmeye başlayacaktı. Ama Rumlar AB'yi de kandırarak, bugünkü durumu yarattılar." 
Gezi boyunca Gül'ün en rahat olduğu konu Kıbrıs konusuydu. O kadar ki, "Toplantılarda kendi kendime diyorum ki" dedi, "...birisi Kıbrıs meselesini sorsa da içimdekileri bir döksem..." 
"Sorduklarında da şöyle diyorum" diye devam etti 
"Siz hep Türk tarafı uzlaşmaz taraf demiyor muydunuz Evet, diyorduk. Türkler bir yolunu bulur masadan kaçar demiyor muydunuz Evet, diyorduk. Siz Annan planı en iyi çözümdür demiyor muydunuz Evet, diyorduk. Rumlar çözüm istiyor ama Türkler her şeye hayır demiyor muydunuz Evet, diyorduk. 
Peki şimdi bunları söyleyebilir musunuz Hayır." 
"Böyle içimi boşaltıyorum" diyor Gül ve devam ediyor 
"Artık Rum tarafının Avrupa ülkelerine, liderlerine söyleyeceği bir şey yok. Olay çok açık. Prestij kaybettiler. Türk tarafı gerekeni yapmıştır. Bundan sonra Türkiye'den bekleyecekleri bir jest yoktur." 
Gül, bu yaklaşımını kararlı biçimde her fırsatta tekrarlıyor. 
Rumların bu tür talep ve baskıları için AB ülkelerinden destek bulamayacakları kanısında. Yalnız kaldığında da tek başına Türkiye aleyhine veto kullanmalarının da zor olacağını düşünüyor. Bu koşullarda AB ülkelerinin Rumları desteklemeleri ve Türkiye'ye karşı Rum vetosu kullanılmasına olanak sağlamaları halinde ise kendileriyle çelişecekleri düşüncesinde. 
Gül ve Dışişleri uzmanları, bu nedenle Rumların kolay kolay tek başlarına vetoya yönelmelerine pek ihtimal vermiyorlar. 
Böyle bir gelişmenin AB'nin ayıbı olacağı kanaatindeler. 
Tabii, asıl "ayıbın" , referandum sonucu ne olursa olsun, AB'nin Rum tarafına üyelik garantisi vererek Türklerle masaya oturtması ve hayır demelerine karşın üyeliğe almaları olduğunu da AB'ye hatırlatmak gerekiyor. 



</TEXT>
</DOC>
