<DOC>
<DOCNO> 272433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur26.html </URL>
<DATE> 2004/09/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Üniversiteli işsizler dil sertifikası peşinde... 
</HEADLINE>
<TEXT>

     İlköğretim okullarındaki İngilizce öğretmeni açığının üniversite mezunu işsiz gençlerin umudu olduğu bildirildi. 
     Ankara Üniversitesi TÖMER Kayseri Şube Müdürü Oktay Durukan, yaptığı açıklamada, şubelerine yabancı dil eğitimi almak için yapılan başvuruların son günlerde arttığını söyledi. 
     Başvurular arasında vekil İngilizce öğretmenliği yapmak için dil sertifikası almak isteyen üniversite mezunlarının çoğunlukta olduğunu belirten Durukan, şöyle devam etti 
     ''4 yıllık fakültelerden mezun olan ve iş bulamayan gençler, ihtiyaç olması halinde ve dil bildiklerini belgeleyen sertifika aldıkları taktirde kent merkezindeki okullarda yabancı dil öğretmeni olarak görevlendirilebiliyorlar. Bu durum gençlere çok cazip geliyor. Bu nedenle de yeni kayıt dönemimizde bu yönde umduğumuzun üstünde bir taleple karşılaştık. 
     Özellikle ilköğretim dördüncü ve beşinci sınıflardaki İngilizce dersleri, öğretmen yetersizliği nedeniyle ne yazık ki zaman zaman boş geçmektedir. Milli Eğitim Bakanlığı'nın üniversite mezunlarını dil bildiklerini belgelemeleri halinde ek dersli öğretmen olarak istihdam etmesi ise İngilizce öğretmeni açığının kapatılması yönünde verilmiş olumlu bir karardır.'' 
     
</TEXT>
</DOC>
