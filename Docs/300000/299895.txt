<DOC>
<DOCNO> 299895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy08.html </URL>
<DATE> 2004/12/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Elkatmış Kızıltepe'de yönetici ve güvenlik güçlerinin ağır ihmali var 
</HEADLINE>
<TEXT>

     TBMM İnsan Haklarını İnceleme Komisyonu, Mardin'in Kızıltepe ilçesinde baba-oğulun öldürülmesi ile Diyarbakır'ın Kulp ilçesinde bulunan toplu mezarlara ilişkin alt komisyon raporlarını görüşmek üzere toplandı. 
     Toplantıdan görüntü alınmasının ardından gazetecilere açıklama yapan Komisyon Başkanı Mehmet Elkatmış, Diyarbakır'ın Kulp ilçesinde 1993 yılında meydana gelen olayda 11 köylünün gözaltına alındıktan sonra kaybolduğunu belirterek, bu kişilerin yakınlarının iç hukuk yollarını tüketmeden Avrupa İnsan Hakları Mahkemesi'nde dava açtıklarını ve mahkemenin 1 trilyon lira tazminat ödenmesine karar verdiğini kaydetti. 
     ''Olay nasıl oldu, kim yaptı, niye yaptı belli değil'' diyen Elkatmış, açılan toplu mezarlarda çeşitli eşyaların bulunduğunu hatırlattı. Savcılığın yeni bir soruşturma açtığını ifade eden Elkatmış, olayın sorumlularının belli olmadığını, komisyon olarak kendilerinin ''sorumlu şudur'' deme noktasında bulunmadıklarını belirtti. 
     Elkatmış, olayla ilgili yeni bulguların ortaya çıktığını belirterek, bunların neler olduğunun sorulması üzerine, ''Tütün tabakası, köylülere ait bazı giyim eşyaları...' yanıtını verdi. 
     Elkatmış, Mardin Kızıltepe'de Ahmet Kaymaz ile 12 yaşındaki oğlu Uğur Kaymaz'ın öldürülmesi konusunda, ''yöneticilerin ve güvenlik güçlerinin ağır ihmali'' olduğunu söyledi. 
     
     KOMİSYON ŞİKAYETLERİ İNCELEYECEK 
     Komisyona bazı şikayetlerin geldiğini hatırlatan Elkatmış, Gümüşhane'nin Şiran ilçesinde bir köyde, 17 Eylül 2004 tarihinde 2 kişinin ölümü, 2 kişinin yaralanmasıyla sonuçlanan olayı ele alacaklarını, bu konuda neler yapabileceklerini de toplantıda tartışacaklarını bildirdi. 
     Elkatmış, ayrıca, Karaman'da Jandarmanın vatandaşlara kötü muamele yaptığı iddialarıyla ilgili olarak kendilerine ulaşan şikayetleri de ele alacaklarını söyledi. 
     Toplantı, daha sonra basına kapalı olarak devam etti. 
     
</TEXT>
</DOC>
