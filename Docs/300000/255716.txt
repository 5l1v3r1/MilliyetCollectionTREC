<DOC>
<DOCNO> 255716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur13.html </URL>
<DATE> 2004/07/15/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Cinayetten 9 yıl sonra yakalandı, 16 yıl ceza aldı... 
</HEADLINE>
<TEXT>

     Kayseri'de, bir kişinin koli bandıyla ağzı ve burnu kapatılarak öldürülmesi ve gasp edilmesi olayına karıştığı iddiasıyla 9 yıl sonra yakalanıp tutuklanan sanığa, yargılandığı ilk duruşmada cinayetten ömür boyu, gasptan da 3 yılı hücrede 16 yıl 8 ay hapis cezası verildi. 
     Kayseri 2. Ağır Ceza Mahkemesi'nde yapılan duruşmada, tutuklu sanık Hasan Kayaoğlu, savunmasında, 9 yıl önce meydana gelen öldürme ve gasp olayını, arkadaşları İsmail Atmaca ve Selami Öztürk'ün gerçekleştirdiğini öne sürdü. 
     Bu kişilerin olaydan sonra tutuklanıp ömür boyu hapse mahkum olduklarını anımsatan Kayaoğlu, şunları anlattı 
     ''Olay günü İsmail ve Selami ile daha önce çek tahsil ettirdiğimiz Hacı Halil Elmadağ'ı da yanımıza alarak Erkilet Beldesi'ne doğru gittik. Ben aracı kullanıyordum. İsmail ve Selami, Hacı Halil'in ağzını ve burnunu koli bandıyla kapattılar. Bu sırada önümüze kontrol yapan jandarma ekipleri çıktı. Selektör yapıp uyardım, ancak aracımız durdurulmadı. Aracı Kızılırmak'ın kenarına doğru sürmemi isteyen İsmail ve Selami, öldüğünü anladıkları Hacı Halil'i ırmağa attılar. Ben olaya karışmadım. Böyle olacağını da bilmiyordum.'' Mahkeme Başkanı'nın, ''Suçsuzsan neden 9 yıldır kaçıyordun '' diye sorması üzerine Kayaoğlu, ''TEK'te memurdum. Arkadaşlarım hayatımı mahvetti. Bakmam gereken küçük yaşta çocuklarım vardı. 9 yıl süren firar yıllarım, sahki cezaevinde geçti'' dedi. 
     Mahkeme heyeti, Hasan Kayaoğlu'nu adam öldürmek suçundan ömür boyu, öldürülen Hacı Halil Elmadağ'ın çeklerini ve üzerindeki parayı gasp ettiği gerekçesiyle de 3 yılı hücrede 16 yıl 8 ay hapis cezasına çarptırdı. 
     
</TEXT>
</DOC>
