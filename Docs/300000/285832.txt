<DOC>
<DOCNO> 285832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur12.html </URL>
<DATE> 2004/11/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şehirlerarası yolda üzerlerine kaya yağdı 
</HEADLINE>
<TEXT>

     Soner KAVAK- Ali TOYDEMİR SİVAS, DHA 

SİVAS- Kayseri Karayolu'nun Taşlıdere Mevkii'nde yağmur nedeniyle oluşan heyelanda yola yuvarlanan kayalardan iki otomolil hasar gördü. 
     Taşlıdere Mevkii'nde önceki gün saat 23.00 sıralarında meydana gelen olayda, yol kenarındaki tepelerden 10 kadar kaya parçası yola yuvarlandı. Bu sırada yoldan geçen iki otomobil kayalara çarptı. 
     Sivas'tan Malatya yönüne giden 66 SA 066 plakalı otomobili kullanan Hüseyin Özbek, kayaya çarpması sonucu iki lastiğinin yarıldığını söyledi. Özbek, "Yaklaşık 70 kilometre hızla gidiyordum. Önümde toz bulutu oldu. Ne olduğunu anlayamadım. Bir anda kayaları gördüm. Çok şanslıyım ki küçük bir kaya parçasına çarptım ve iki lastiğim yırtıldı. Kayalar, aracın üzerine düşse, facia olurdu'' dedi. 
     Kayalara çarpmadan durmayı başaran Kasım Yılmaz ise bu bölgede sık sık kayaların yola yuvarlandığını yetkililerin bu soruna çözüm bulması gerektiğini söyledi. 
     Kaya parçalarının temizlenmesi ardından yolun trafiğe açılmasını sağlayan trafik polisleri, yağmurda toprağın yumuşaması sonucu, kaya parçalarının yola yuvarlandığını söyledi. 
     
</TEXT>
</DOC>
