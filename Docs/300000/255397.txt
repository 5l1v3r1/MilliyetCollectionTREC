<DOC>
<DOCNO> 255397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy16.html </URL>
<DATE> 2004/07/14/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
DSP'li 17 İl Başkanı'ndan Zeki Sezer'e destek... 
</HEADLINE>
<TEXT>

     Demokratik Sol Parti'nin DSP 17 il başkanı, Adana'da yaptıkları ortak açıklamada, Genel Başkan adaylarının Zeki Sezer olduğunu bildirdi. 
     Mersin İl Başkanı Adem Topçu, DSP Adana İl Teşkilatı'nda düzenlenen basın toplantısında, Adana, Aksaray, Gaziantep, Hatay, Kahramanmaraş, Kayseri, Malatya, Niğde, Osmaniye, Antalya, Isparta, Budur, Adıyaman, Şanlıurfa, Sivas ve Karaman il başkanlarının da imzaladığı ortak deklarasyonu okudu. 
     Topçu, DSP'nin 25 Temmuz'da yapılacak kurultayı yaklaştıkça, partiyi içerden ele geçirme hareketinin yoğunlaştığını belirterek, ''Genel başkan adaylarımızdan bir bölümü, sanki örgütler üzerinde bir baskı varmış izlenimi vererek Sayın Ecevitlere, genel merkez yöneticilerimize ve örgütümüze haksızlık etmektedirler'' dedi. Örgütün her kademesinde görev yapmış, sorumluluğunu bilen bir genel başkan seçeceklerini ifade eden Topçu, şunları kaydetti 
     ''Demokratik sol kültürü kendine yaşam yolu olarak seçen ve uygulayan, 17 yıldan bu yana partimizde ilçe başkanlığı, il başkanlığı, parti meclisi üyeliği, genel sekreter yardımcılığı, genel sekreterlik, milletvekilliği, bakanlık ve genel başkan yardımcılığı görevlerini başarıyla yürüten Zeki Sezer'e destek vereceğiz. 
     Ecevitlerin mirasına evet, kendilerine hayır mantığı DSP'yi kurtarmaz. Bu mantığı anlaşılır bulmuyoruz. Demokratik sol felsefenin kurucusu, ülkemizde yaygınlaştırıcısı Ecevitleri reddetmek, aslıda DSP'yi reddetmektir. Hiçbir demokratik solcu bu durumu asla kabul etmez.'' 
     
</TEXT>
</DOC>
