<DOC>
<DOCNO> 269941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yasam/axyas01.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Depodan çıkınca kıymete bindi 
</HEADLINE>
<TEXT>


Saray ressamı Fausto Zonaro'nun önemsiz diye yıllardır depoda tutulan tablosu sergilenmek istenince 2 milyon dolarlık sigorta istendi... 

Ömer Erbil 

TBMM Milli Saraylar Daire Başkanlığı'nın Osmanlı Saray ressamı Fausto Zonaro'nun 150. doğum günü anısına Dolmabahçe Sarayı'nda düzenlediği sergi için eser araştırılırken, Ankara Resim Heykel Müzesi'nin eski bir kataloğunda "Rüya Gören Kız" isimli tabloya rastlandı. 
Tablonun, yıllardır Ankara Resim Heykel Müzesi'nin deposunda durduğu, geçen yıl burada Yapı Kredi Kültür Sanat tarafından düzenlenen Zonaro sergisine bile konulmadığı anlaşıldı. 
Sergi ekibi, katalogda bulduğu "Rüya Gören Kız" isimli tabloyu Ankara Resim Heykel Müzesi'nden istedi. Müze, önce önemsiz olduğu iddiasıyla yıllardır depoda tutulan tabloyu göndermek istemedi. Ancak sergi TBMM'nin çatısı altında yapıldığından tabloyu göndermek zorunda kaldı. Bu kez yıllardır depoda tutulan tablo için rekor sayılabilecek bir sigorta bedeli kondu. İki milyon dolar değer biçilen tablo için Milli Saraylar rakamın aşağıya çekilmesini istedi. 

"Çığırtkan" geliyor 
TBMM'nin bünyesinde bulunan Zonaro tabloları ilk defa sergiye çıkıyor. Sergi kapsamında ayrıca Zonaro'nun ilk başyapıtı olarak nitelendirilen İtalya'da yaptığı "Çığırtkan" isimli tablo da ülkemize getiriliyor. 
100 Zonaro tablosu 18 Eylül - 3 Ekim tarihlerindeki sergide yer alacak. Sergi Aralık'ta da İtalya'ya gidecek. 

Sergiye çıkan resimler 

Dolmabahçe Sarayı'nda envantere kayıtlı 22 Zonaro eseri bulunuyor. Bunlardan 21'i sergilenecek. Bir dönem kayıp olarak bilinen karakalem Fatih Sultan Mehmet portresi ise Saray yetkilileri tarafından fotoğraf olduğu gerekçesiyle sergi kapsamına alınmadı. Daha önceki Zonaro sergisine Dolmabahçe'den tek bir eser bile gönderilmemişti. Yönetmelikte yapılan değişiklikle artık Milli Saraylar'ın envanterinde bulunan eserler yurtiçi ve yurtdışındaki sergilere gönderilebilecek. 


</TEXT>
</DOC>
