<DOC>
<DOCNO> 284559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/spo04.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon şahlandı 4-1 
</HEADLINE>
<TEXT>


Son iki haftada beş puan kaybeden Bordo-Mavililer, Diyarbakırspor karşısında hem şov yaptı, hem de yaralarını sardı. Rakibin direncini çabuk kıran ev sahibi Yattara 2 , Hüseyin ve Gökdeniz ile üç puanı kaptı 


Gol yağdırdı 
TRABZONSPOR, Diyarbakırspor'a gol yağdırdı, Galatasaray yenilgisi sonrası taraftarının gönlünü aldı. Bordo - Mavili ekip karşılaşmaya hızlı başladı ve ilk dakikalardan itibaren rakibi karşısında üstünlüğünü hissettirdi. 19. dakikada Fatih Tekke'nin düşürülüşü ile kazanılan penaltıyı Yattara kullandı ve rakip fileleri havalandırarak takımını 1 - 0 öne geçirdi. 37. dakikada Hüseyin'in şık vuruşu ilk yarının skorunu belirledi. 

Kontrolü bırakmadı 
İKİNCİ yarıda da Karadeniz ekibi etkili futboluna devam etti. Yattara şovunu, Hüseyin de mükemmel oyununu sürdürdü. 48'de sahneye çıkan Gökdeniz aradaki farkı üçe çıkarırken, 75. dakikada gecenin süper starı Yattara skoru 4 - 0'a taşıdı. 87. dakikada Serdar, Diyarbakırspor'un tek sayısını attı. İki haftalık kötü gidişe dur diyen Trabzonspor bu galibiyetle kaybettiği puanların yaralarını sardı. 

Penaltı öfkesi 

KARŞILAŞMANIN 19. dakikasında Cem Beceren'in müdahalesiyle yerde kalan Fatih Tekke'nin, hakeme pozisyonun penaltı olmadığını ifade ettiği iddia edildi. Cem, "Fatih, Bülent Demirlek'e gidip, 'özür dilerim, penaltı değildi' dedi. Buna rağmen hakem kararından dönmedi" diye konuştu. Cumhur da, "Fatih penaltı olmadığını söyledi. Ancak madem delikanlılık yaptı, gidip o penaltıyı da attırmasaydı" yorumunu yaptı. 

'Taraftar gurur duymalı' 

Doğan'ın sitemi 
KARADENİZ ekibinin teknik patronu Ziya Doğan, kamuoyu baskısına rağmen galip geldikleri için ayrı bir mutluluk duyduklarını söyledi. Doğan, "Geçen hafta Galatasaray'dan daha fazla pozisyon bulduk. Ancak öyle bir gösterildi ki, sanki rakibimiz Trabzon'u ezmiş. Bir haftada ne iniş olur, ne de çıkış. Psikolojik bir ortam yaratılıyor. Biz de her seferinde bunun üstünden rahatlıkla geliyoruz" diye konuştu. 

Camiaya çağrı 
TARAFTARLARA mesaj gönderen tecrübeli hoca, şöyle konuştu "Galatasaray yenilgisinden sonra çok anlamlı galibiyet aldık. Daha da fark olabilirdi. Her maçı kazanmak istiyoruz. Ancak istemediğimiz sonuçlarla da karşılaşabiliriz. Taraftarımız panik yapmasın. Bu oyuncular yüreklerini veriyor. Onlarla gurur duyulmalı". Kulüp başkanları, maç sonrası birlikte iki takım soyunma odalarına giderek, fair play örneği verdi. 


</TEXT>
</DOC>
