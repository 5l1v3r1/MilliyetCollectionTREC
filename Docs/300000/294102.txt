<DOC>
<DOCNO> 294102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko05.html </URL>
<DATE> 2004/12/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Babacan Türkiye'nin borcunun sıfıra inmesini beklememek lazım 
</HEADLINE>
<TEXT>

     Devlet Bakanı Ali Babacan, Türkiye'nin borcunun sıfıra inmesini beklememek gerektiğini bildirdi. 
     Babacan, Bilkent Otel'de düzenlenen ''Genişleyen Avrupa'da Türkiye'nin Rolü'' konulu konferansta bir konuşma yaptı ve soruları cevapladı. 
     Ali Babacan, ''Türkiye'nin borcu ne zamana biter '' şeklindeki soru üzerine, ''Türkiye'nin borcu ne zaman biter Hiç bir zaman. Her ülkenin az ya da çok borcu olur, önemli olan bunun oranının makul olmasıdır. Türkiye'nin borcunun sıfıra inmesini beklememek lazım'' dedi. 
     Cari açığa ilişkin bir soru üzerine de Babacan, cari açığın GSMH'ya oranı konusunda oranlar öne sürmenin doğru olmadığını belirterek, cari açığın finansmanı ve finansmanın sürekliliğinin önemli olduğunu söyledi. 
     Babacan, bazı çevreler tarafından sıcak paraya ilişkin endişelerin de dile getirildiğini hatırlatarak, sıcak para giriş ve çıkışında kurun kendini dengelediğini kaydetti. Babacan, ''Dalgalı kur uyguluyoruz. Girerken de çıkarken de dikkat edeceksiniz'' dedi. 
     Babacan, teşviklere ilişkin bir soruya karşılık, teşvik sisteminde sürekli değişikliklerin olmaması gerektiğini, böyle bir beklenti olması halinde yatırımların durma noktasına geleceğini belirtti. 
     Türkiye'ye 2004 yılı Eylül ayı itibariyle 2.2 milyar dolarlık doğrudan yatırım geldiğini belirten Babacan, gelecek 3 yıllık dönemdeki doğrudan yabancı sermaye girişi hedefinin 15 milyar dolar olduğunu, bunun sadece giriş rakamı olduğunu, doğrudan sermaye çıkışının bundan düşülmesi gerektiğini kaydetti. 
     
     ENFLASYONLA MÜCADELE HENÜZ BİTMEDİ 
     Enflasyonla mücadelenin henüz bitmediğini vurgulayan Babacan, bundan sonra mücadelenin daha da çetin olacağını ve enflasyonu tek hanede tutmanın şimdikinden daha büyük çaba gerektireceğini kaydetti. 
     Türkiye'nin AB'ye tam üyeliğinden önce Maastricht kriterlerini tutturmayı hedeflediklerini de anlatan Babacan, bunu başaracaklarını söyledi. 
     Uygulanan bir ekonomik programın, ardında siyasi destek, halk desteği, samimiyet ve güven olmadan başarılı olamayacağını ifade eden Babacan, ''Hedefleri ortaya koyduğumuzda artık kimse yaparlar mı yapmazlar mı diye kuşku duymuyor'' diye konuştu. 
     Türkiye'nin istikrarının bütün dünyayı ilgilendirdiğini anlatan Babacan, Türkiye'nin pek çok konuda özel bir ülke olduğunu ve bunun farkında olunması gerektiğini kaydetti. 
     AB'nin kronik sorunları bulunduğunu belirten Babacan, bunun demografik problemler ve büyüme potansiyeli ile ilgili problemler olduğunu kaydetti. 
     Türkiye'nin merkez alındığında 4 saatlik bir uçuş mesafesinde dünyanın dörtte birlik nüfusuna ve dörtte birlik ekonomik alanına gidilebildiğini ifade eden Babacan, Türk işadamlarının da bölgede iş yapmaya alışık kişiler olduğunu söyledi. 
     Osmanlı'nın kültür yapısına da değinen Babacan, Osmanlı'nın farklı kültürleri bir arada tuttuğunu hatırlatarak, Türkiye'nin hem Arap ülkeleri ile hem İsrail ile iş yapabildiğine dikkat çekti. 
     Babacan, Türkiye'nin girmiş olduğu bir AB'ye İslam dünyasının da farklı bakacağını anlattı. 
     
     REHA DENEMEÇ 
     AK Parti Genel Başkan Yardımcısı Reha Denemeç de Türkiye AB ilişkilerine değinerek, Avrupa'da Türkiye'nin üyeliği konusunda belirli direnç grupları bulunduğunu, ancak liderlerin sokaktaki insanlardan farklı baktığını kaydetti. 
     Denemeç, ''Fransa'da sokaktaki vatandaş hayır dediği halde Chirac Türkiye'nin AB üyeliğine evet diyor'' dedi. 
     Avrupa'nın askeri güç olmadan tek başına ekonomik güç ile siyasi güç olunamayacağını Irak savaşı sırasında fark ettiğini vurgulayan Denemeç, ''Eğer Türkiye AB içinde olsaydı AB'ye sınır bir ülkeye ABD'nin böyle bir müdahale yapması mümkün olmazdı görüşü ortaya çıktı'' diye konuştu. 
     Yaptıkları anketlerde AB'yi isteyen vatandaşların oranının yüzde 75'e ulaştığını anlatan Denemeç, müzakere sürecinin başlamasından sonra ilerleyen dönemlerde bu oranın düşebileceğini kaydetti. 
     Denemeç, eğer 5-6 yıl sonra Türkiye iyi yönetim sergilerse, AB'nin resme bakarak Türkiye'nin üyeliğini öne alabileceğini, bunun da göz ardı edilmeyecek bir senaryo olduğunu vurguladı. 
     The Economist Dergisinin Baş Editörü Bill Emmott ise Türkiye'nin AB ile ilişkileri ve bölgedeki gelişmelere ilişkin bilgiler verdi. 
     
</TEXT>
</DOC>
