<DOC>
<DOCNO> 262208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas08.html </URL>
<DATE> 2004/08/10/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kızgın yolcular pilotu rehin aldı 
</HEADLINE>
<TEXT>

     Afrika ülkelerinden Gana'nın en büyük havaalanında günlerdir bekleyen yolcular, sonunda bu duruma tahammül edemeyerek, uçağın pilotunu rehin aldı. 
     BBC'nin haberine göre, Gana polisi, bir grup yolcunun, seferi sonrası dün bir pilotu zorla alıkoyduğunu açıkladı. 
     Pilot, polisle yapılan pazarlıkların ardından serbest bırakıldı. 
     Polis yetkilisi Kofi Boaliye, Fransız Haber Ajansı'na yaptığı açıklamada, yolcuların sadece hayalkırıklıklarını dile getirdiklerini söyledi. 
     Boaliye, kısa bir süreliğine gözaltına aldıkları eylemcilerden ikisinin de, serbest bırakıldığını açıkladı. 
     Gana medyası, dün yaşananlar sonrası Devlet Başkanı John Kuffour'un, havaalanı ve polis yetkilileriyle acil bir görüşmeler yaptığını bildirmişti. 
     Yolcular, Gana Havayolları'na ait bir uçakla, Amerika Birleşik Devletleri'ne gitmeye çalışıyordu. 
     Amerikalı yetkililer ise geçen ay bu havayoluna ait uçakların ülkeye seferlerini yasaklamıştı. 
     Kararın gerekçeleri Gana Havayolları'nın güvenilir olmayan uçaklarla ABD'ye seferler düzenlediği ve lisans süresinin dolduğu yönündeki iddialardı. 
     Ancak havaalanında bekleyen yolcuların çoğu, biletlerini, Amerikalı yetkililerin, Gana Havayolları'nın seferlerini yasaklaması öncesi almıştı. 
     Gana Havayolları, ABD'ye karşılıklı olarak haftada dört sefer düzenliyordu. 
     
</TEXT>
</DOC>
