<DOC>
<DOCNO> 256828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy08.html </URL>
<DATE> 2004/07/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
CHP'li Koç Arınç ve Başbakan yüzyüze konuşup sonra açıklama yapmalı 
</HEADLINE>
<TEXT>

     CHP Grup Başkanvekili Haluk Koç, milletvekilleri için konut yapımı konusunda Başbakan Recep Tayyip Erdoğan ve TBMM Başkanı Bülent Arınç'ın farklı konuştuğunu belirterek, ''Sayın Arınç da Sayın Başbakan da herhalde gıyaplarında konuşuyorlar birbirlerinin. Yüzyüze gelerek konuşmaları ve ondan sonra bir açıklama yapmaları bence doğru olur'' dedi. 
     Koç, Bağımsız Kamu Çalışanları Sendikası Genel Başkanı Resul Akay'ı TBMM'de kabulü sırasında gazetecilerin çeşitli konulardaki sorularını yanıtladı. TBMM Başkanlığı'nın Toplu Konut İdaresi TOKİ ile işbirliği yaparak milletvekillerine konut yaptırması girişiminde Başbakan Erdoğan ve Meclis Başkanı Arınç'ın farklı konuştuklarını bildiren Koç, ''Biz bu konuda taraf değiliz'' diye konuştu. 
     Kendilerinin sadece çelişkileri ortaya koymaya çalıştığını kaydeden Koç, ''Ben sadece dün şunu vurgulamaya çalıştım. Kim gerçek konuşuyor, kim gerçek dışı konuşuyor AK Parti kendi içinde çok büyük çelişkiler yaşıyor. Başbakan, haberi olmadığını söylüyor. Sayın Arınç girişimde bulunuyor. Sayın Grup Başkanvekili Kapusuz bir öğlen vakti bir akşam vakti açıklamada bulunuyor. İki arada bir derede kalmış durumdalar. Bu çaelişkileri ortaya koymak da bizim görevimiz'' dedi. 
     
     ''BAŞBAKAN BUNALMIŞ VAZİYETTE'' 
     Başbakan Erdoğan'ın bunalmış vaziyette olduğunu ileri süren Haluk Koç, ''Özel villalarda yaptığı tatiller de kendisini dinlendirmeye yetmiyor gördüğüm kadarıyla. Herhalde Fransa'nın kamusal alan olduğu da son dakika hatırlamış gibi bir manzara çıktı bugün'' görüşünü dile getirdi. 
     AK Parti'nin sıkıntılı bir süreç yaşadığını iddia eden Koç, sözlerini şöyle sürdürdü 
     ''Sayın Arınç da sayın Başbakan da herhalde gıyaplarında konuşuyorlar birbirlerinin. Yüzyüze gelerek konuşmaları ve ondan sonra bir açıklama yapmaları bence doğru olur. Kim doğru söylüyor, kim eksik söylüyor ortaya çıkmalı. 
     Sayın Başbakan'ın basına karşı tutumunu da yadırgıyorum ki o basın Sayın Başbakan'ın attığı her adımı abartarak, allayarak pullayarak kamuoyuna yansıtma konusunda oldukça geniş davrandı. Şimdi Başbakan'ın kendisini ilgilendiren bir noktada kendisinin sıkıntılı olduğu bir noktada anında dönerek, konuşma tarzını hiddetlendirerek at ki tutasın, yalan, iftira gibi birtakım sözcüklerle olayı tanımlaması demokrasi adına yadırgatıcı ve üzücüdür.'' 
     
</TEXT>
</DOC>
