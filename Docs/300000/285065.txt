<DOC>
<DOCNO> 285065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun44.html </URL>
<DATE> 2004/11/01/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
El Cezire'ye göre, Bin Ladin ABD'ye karşı yıpratma savaşı veriyor 
</HEADLINE>
<TEXT>

     El Cezire televizyonunun internet sitesinde yayımlanan, El Kaide lideri Usame Bin Ladin'e ait olduğu ileri sürülen bir açıklamaya göre, Bin Ladin, ''ABD çökene dek bu ülkeye karşı yıpratma savaşı yürütmeye'' söz verdi. 
     El Cezire'nin geçen hafta yayımladığı video kasetten alındığı sanılan metinde Bin Ladin, ''Gerilla ve yıpratma savaşında uzman haline geldik'' ifadesini kullanıyor. 
     Metinde, 1979'da işgal ettiği Afganistan'dan 1989'da çekilen Rusya ile ilgili olarak, ''Adaletsiz süper güçle savaştık, Afgan savaşçıların yanında Ruslar çökene ve yenilgiyle çekilene dek yıpratma savaşı yürüttük. Bu yıpratma politikasını Allah izin verirse Amerika'ya karşı da, çökene kadar sürdüreceğiz'' ifadeleri yer alıyor. 
     El Kaide örgütünün lideri Bin Ladin, El Cezire televizyonunda yayımlanan video kasedinde, ''Amerikalılar için yeni bir felaketten kaçınmanın en iyi yolunun Arapları öfkelendirmemek'' olduğunu söylemişti. 
     
</TEXT>
</DOC>
