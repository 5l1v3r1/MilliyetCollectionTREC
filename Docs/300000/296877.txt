<DOC>
<DOCNO> 296877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sontur09.html </URL>
<DATE> 2004/12/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Efes birası ile Efe rakısının isim kavgası .. 
</HEADLINE>
<TEXT>

     
     Mert İLKUTLUĞ İZMİR, DHA 

     

EFES Pilsen'in üreticisi Anadolu Biracılık, Türkiye'nin ilk özel rakısı olan Efe'nin üreticisi ELDA şirketini, ismini taklit ettiği gerekçesiyle dava etti. Anadolu Biracılık, Efes ismindeki son S' harfi kaldırıldığı zaman ortaya Efe çıktığını, böylece Efes Pilsen markasının kopyalandığını ve zarar gördüklerini iddia etti, Efe' markasının iptal edilmesini istedi. Ancak Ankara Fikri ve Sınai Haklar Hukuk Mahkemesi, bu talebi reddetti. 
     İzmir'de kurulu çok ortaklı ELDA firması tarafından üretilen Efe Rakısı, Türkiye'nin ilk özel rakısı olması nedeniyle büyük ilgi görürken, ilginç bir davaya da konu oldu. Yıllardan pazarın tek hakimi olan TEKEL ile gazete ilanlarına yansıyan rekabet savaşına giren ELDA'nın bir yandan da hukuk mücadelesi verdiği ortaya çıktı. Türkiye'nin en büyük bira üreticisi Anadolu Efes Biracılık ve Malt Sanayi, ELDA'yı kendi markasını taklit ettiği gerekçesiyle dava etti. Anadolu Efes, ilk önce Türk Patent Enstitüsü'ne başvurarak, Efe Rakı markasının iptal edilmesini istedi. Başvuruda, Efe Rakısı'ndaki Efe ibaresinin Efes'in sonunda "S'' olmayan hali olduğu ve vurgulama bakamından Efes markasının Efe kısmının ön plana çıktığı ve S harfinin söyleniş sırasında dikkat çekmediği ifade edildi. Ayrıca iki markanın da aynı iş kolunda olduğu, bu markanın Efes markasının iktibas edilmesi taklit nedeniyle zarar gördüklerini belirtti. 
     Anadolu Biracılık'ın bu isteği Türk Patent Enstitüsü Markalar Dairesi Başkanlığı tarafından reddedildi. Reddin ardından Yeniden İnceleme ve Değerlendirme Kurulu'na yapılan başvuru da reddedildi. Bunun üzerine Anadolu Biracılık, iddiasını Ankara Fikri ve Sınai Haklar Hukuk Mahkemesi'ne taşıdı. Mahkeme de geçtiğimiz hafta aldığı karar ile Anadolu Biracılık'ın talebini reddetti. 
     
     UYKUSU KAÇTI 

     ELDA Yönetim Kurulu Başkanı Ekrem Demirtaş, Efe ile Efes isimleri arasında hiçbir benzerlik olmadığını belirterek, "Bir tanesi Ege'nin yiğitlerini, zeybeklerini, kahramanlarını anlatan bir isim. Diğeri ise ünü dünyaya yayılmış bir ören yerimizin ismi. Ne okunuş, ne anlam olarak hiçbir benzerlik yok'' dedi. Bu yüzden hukuk yolunda kendilerinin haklı çıkacağına inandıklarını belirten Demirtaş, yine de böyle bir dava açılması nedeniyle zaman zaman uykularının kaçtığını söyledi. Demirtaş, "Ama hukuka güvenimiz tamdı, davayı kazanmış olmamız bizi çok rahatlattı'' diye konuştu. 
     Elda'nın bu arada olası marka iptal sürprizi veya taklitlere karşı bir süre önce Yeni Efe markasını da tescil ettirdiği öğrenildi. 
     
     BİR DAVA DA ALMANYA'DA 

     Demirtaş, Türkiye'deki davayı kazanmalarına karşın Almanya'da başka bir isim davası ile uğraştıklarını söyledi. Almanya'da Efe Fırat isimli markanın kendi şirketine ait olduğunu iddia eden bir Türk girişimcinin dava açtığını belirten Demirtaş, şu anda hukuki sürecin sürdüğünü söyledi. Almanya'daki distribütörleri olan Borco Firması'nın bu konudaki çalışmalarını sürdürdüğünü belirten Demirtaş, "Biz Madrid Sözleşmesi'nin gereklerini yapıp bütün dünyada Efe isminin patentini aldık. Almanya'daki Türk girişimcinin Efe ismini kullanmak için bizden bazı talepleri var. Biz Almanya'da yolumuzu tıkamayacağını düşünüyoruz. Şu anda Almanya'da Türk marketlerinde ve büyük mağazalarda Efe Rakısı var. Hukuki süreç sürüyor, ama biz önlemimizi alacağız. Hiçbir itiraz olmayacak bir marka ve isim tesbit ettik. Eğer hukuki süreç olumsuz sonuçlanırsa bu yeni marka ile Almanya'ya rakı satmaya devam edeceğiz'' dedi. 
     
     ARTIK MARKA OLDUK 

     Gerek Türkiye'de gerekse yurt dışında Efe Rakı'ya karşı açılan bütün bu davaların, kısa süre içinde beğenilip, marka olduklarının göstergesi olduğunu gösteren Demirtaş, "Bu açıdan seviniyoruz, ama biz kimseyi taklit etmiyoruz. Zaten biz Türkiye'nin ilk özel sektör rakısını ürettik. Bizden önce kimse yoktu ki taklit edelim'' dedi. 
     Efe Rakı'nın 4 ay önce piyasaya sürülmesine karşın büyük ilgi gördüğünü belirten Demirtaş, aşırı ilgi nedeniyle Karadeniz ve Güneydoğu başta olmak üzere bazı bölgelerdeki talepleri karşılayamadıklarını, bu yüzden de gazetelere Özür diliyoruz' başlıklı ilanlar verdiklerini söyledi. 4 ayda yüzde 100 kapasite ile çalışıp 5 milyon şişeden fazla rakı ürettiklerini belirten Demirtaş şöyle devam etti 
     "Yine de talebe yetişemiyoruz. Bu yüzde 5 milyon litre olan kapasitemizi 15 milyon litreye çıkartmak için yatırımlara başladık. Mart ayında bu yeni yatırım da devreye girecek ve bütün talepleri karşılayacağız. Kapasite arttırımı ile birlikte 2005'te ayrıca Sarı Zeybek ve Çilingir rakıları gelecek. Sarı Zeybek üretildi şu anda meşe fıçılarda dinlendiriliyor. Çilingir ise fiyatı daha uygun bir rakı olacak'' diye konuştu. 

     
</TEXT>
</DOC>
