<DOC>
<DOCNO> 264983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/soneko04.html </URL>
<DATE> 2004/08/20/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Google borsada hızlı başladı... 
</HEADLINE>
<TEXT>

     İnternet arama motoru dendiğinde ilk akla gelen Google'un hisseleri borsada işlem gördüğü ilk gün yüzde 18'lik bir artış gösterdi. 
     Henüz 6 yıllık geçmişi olmasına rağmen tam anlamıyla bir başarı öyküsü olan Google'un hisseleri, New York borsasında teknoloji şirketlerinin hisse senetlerinin izlendiği Nasdaq endeksinde 100,01 dolardan işlem görürken, bu miktarın başlangıç arz fiyatı olan 85 dolardan 15,01 dolar fazla olduğuna dikkat çekildi. 
     Borsadaki ilk gününde Google'ın 22 milyon hissesi el değiştirirken, hisseler günü 100,34 dolar değerle kapadı. İşlem hacmiyle Google hisseleri Nasdaq tarihinin en aktif 10 hissesi arasına girdi. 
     Google başlangıçta borsada işlem görmek üzere hisselerine 108 dolar ile 135 dolarlık değer biçmiş, ancak daha sonra bu fiyatı aşağı çekerek 85 dolara indirmişti. Fiyatları yükseltmek amacıyla borsada satılacak hisse adedi de 25,7 milyondan 19,6 milyona düşürülmüştü. 
     Borsadaki ilk gününde 1,67 milyar dolar toplayan Google'un hisselerinin değerini 135 dolarda tutmuş olması durumunda 3,6 milyar dolarlık bir gelire ve 36 milyar dolarlık bir piyasa değerine ulaşmasının mümkün olabileceği ifade ediliyor. 
     Hisselerinin mevcut fiyatıyla Google'ın değerinin 23,1 milyar dolara çıktığı belirtilirken, 16 milyar dolarlık piyasa değerine sahip Amazon.com'u solladığı, 23,7 milyar dolarlık piyasa değeriyle General Motors'un ise hemen peşinden geldiği kaydedildi. 
     
</TEXT>
</DOC>
