<DOC>
<DOCNO> 288234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/siyaset/axsiy01.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Düşman ülke yok' 
</HEADLINE>
<TEXT>


Ülkelerin artık birbirlerine karşı tehdit oluşturmadığını belirten Genelkurmay Başkanı Org. Hilmi Özkök, "Şu an için en büyük tehdit terörizmdir" dedi 

İSTANBUL Milliyet 


Genelkurmay Başkanı Orgeneral Hilmi Özkök, Türkiye'nin, artık ülkelerin birbirine karşı tehdit oluşturduğunu düşünmediğini, en büyük tehdidin terörizm olduğunu söyledi. Harp Akademileri Komutanlığı'nda 10 ülkenin katılımıyla gerçekleştirilen Güneydoğu Avrupa Simülasyon Ağı - 2004 Tatbikatı SEESIM nedeniyle düzenlenen öğle yemeğinde konuşan Özkök, yakın geçmişte Güneydoğu Avrupa'da böyle bir işbirliğini hayal etmenin imk nsız olduğunu vurguladı. 
Özkök, şöyle konuştu "Uzun yıllar boyunca terörizmden çekmiş ve bu alanda dünyanın en deneyimli ülkelerinden biri olarak biz, terörizm tehdidinin temel endişe kaynaklarımızdan biri olarak kalmaya devam edeceği gerçeğinin farkındayız. Türkiye, artık ülkelerin birbirine karşı tehdit oluşturduğunu düşünmüyor. Şu an için tüm ülkelere karşı en büyük tehdit terörizmdir." 
Türkiye'nin, yeni NATO komuta yapısı düzenlemelerini destek için 3 adet Mükemmeliyet Merkezi teklifinde bulunduğunu vurgulayan Özkök, "Bunlardan biri Terörle Mücadele Mükemmeliyet Merkezi'dir. Bu, dünya barış ve istikrarına karşı mevcut tehditler sıralamasında en önemli önceliği, terörizme verdiğimizin açık bir göstergesidir" dedi. Özkök, Türkiye'nin Güneydoğu Avrupa Savunma Bakanları SEDM sürecinin birer üyesi olmak isteyen Bosna - Hersek ve Sırbistan - Karadağ'a tam destek verdiğini kaydetti. 


</TEXT>
</DOC>
