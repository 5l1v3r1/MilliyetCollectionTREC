<DOC>
<DOCNO> 281613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sontur03.html </URL>
<DATE> 2004/10/19/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Okulda kan davası' kurşunu 
</HEADLINE>
<TEXT>

     Fatih KARAÇALI ADANA, DHA 

ADANA'da geçen yıl ağabeyi öldürülen ilköğretim okulu öğrencisi 14 yaşındaki K.U., katil zanlılarının aynı okulda okuyan kardeşleri 13 yaşındaki M.A.'yı okul bahçesinde tabanca ile başından vurdu. Hastaneye kaldırılan M.A. kurtarılamadı. 
     Geçtiğimiz yıl meydana gelen olayda 19 yaşındaki Kemal U., alkollüyken tartışıp kavga ettiği Hasan ve Sabri A. kardeşler tarafından sırtından bıçaklanıp, gağsüne tabancayla vurularak öldürüldü. Olaydan sonra Hasan ve Sabri A. kardeşler tutuklanarak yargılanmaya başlandı. 
     
     AYNI OKULA GİDEN KARDEŞLERİ TARTIŞTI 

     Bu olay iki aile arasında husumete neden olurken, aynı okulda öğretim gören Kemal U.'nun kardeşi K.U. ile Hasan ve Sabri A.'nın kardeşleri M.A. arasında dört gün önce kavga etti. Diğer öğrencilerin araya girmesiyle kavga büyümeden önlenirken K.U., çevresindekilere "Ben bu çocuğu öldüreceğim'' diye konuştu. 7. sınıf öğrencisi K.U., ağabeyinin dün intikamını almayı planlayarak babasına ait ruhsatsız tabancayı yanına alarak okula gitti. 
     Anadolu İlköğretim Okulu'ndaki derslerine giren K.U., tenefüste M.A.'yı bayrak direğinin yanına çağırıp, bazı arkadaşlarının yanında "Aramızda kan davası gütmeye gerek yok. Ağabeylerimiz hata yaptılar'' diyerek konuşmaya başladı. Bu konuşmanın ardından arkasını dönüp sınıfa girmek için binaya doğru yürüyen M.A., kan davası gütmediğini söyleyen K.U. tarafından tabanca ile 2 el ateş edilip yaralandı. Kafasına isabet eden kurşunlarla ağır yaralanan M.A, Devlet Hastanesi'ndeki müdahalenin ardından Çukurova Üniversitesi Tıp Fakültesi Balcalı Hastanesi'ne sevk edildi. Ancak 4 saat sonra yaşamını kaybetti. 
     Okul arkadaşını vurduktan sonra bahçede 2 el daha ateş eden K.U., Yunus Emre Mahallesi 1 sokaktaki evlerine gelerek saklandı. Zanlının evde olduğunu öğrenen polis, yaptığı baskında K.U. 'yu kullandığı tabancayla birlikte yakaladı. Yaşının küçük olması nedeniyle K.U., Çocuk Şubesi ekiplerine teslim edildi. K.U.'nun, ağabeyinin ölümü nedeniyle katil zanlılarının kardeşi M.A'ya tuzak kurduğu anlaşıldı. 
     
     OKUL YÖNETİMİ BİLMİYORDU 

     K.U. ile M.A.'nın aralarında kan davası olduğunu bilmediğini belirten okul yöneticileri, "İki çocuk arasında kan davası olduğunu bilmiyorduk. Bilmiş olunsaydı bile çok fazla birşey yapılamazdı. Sadece birini sabahçı, diğerini ise öğleci devreye verebilirdik. Ama bunun da çözüm olmayacağı ortaya çıkmış oldu'' dedi. 

     
</TEXT>
</DOC>
