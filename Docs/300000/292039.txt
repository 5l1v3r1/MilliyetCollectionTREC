<DOC>
<DOCNO> 292039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/soneko38.html </URL>
<DATE> 2004/11/25/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
TMSF Başkanı Alacağımızın üzerine bütün yasal imkanlarla gidiyoruz 
</HEADLINE>
<TEXT>

     Tasarruf Mevduatı Sigorta Fonu TMSF Başkanı Ahmet Ertürk, TMSF'nin hiçbir borçluya diğerlerinden farklı davranmak gibi bir saikle hareket etmediğini belirterek, ''Ama TMSF'nin ve dolayısıyla Hazine'nin kasasından fiilen çıkan 8 katrilyon lira alacağın üzerine bütün yasal imkanlarımızla gitmekten kimsenin ve hiçbir şeyin bizi alıkoyamayacağı bilinmelidir'' dedi. 
     Finans Kulüp tarafından düzenlenen ''Türkiye'de Mevduat Güvencesinde Yeni yaklaşımlar'' konulu toplantının açılışında konuşan Ertürk, geçmişte bankacılık sektöründe yaşanan krizlerle birlikte bankaların yeniden yapılandırılma ve çözümleme sürecinin son derece sıkıntılı geçtiğini kaydetti. 
     Bu sürecin kamuya maliyetinin tahmin edilenin çok üzerinde olduğunu ifade eden Ertürk, ''Bundan 1994 yılında mevduata getirilen sınırsız güvence uygulamasının pasif güvencesine dönüştürülerek yaklaşık 10 yıl boyunca sürdürülmesinin de önemli bir payı olduğu muhakkaktır'' dedi. 
     Mali sektörün lokomotifi olan Türk bankacılık sisteminin sağlıklı bir yapı içinde faaliyetini sürdürmesinin, sisteme olan güvenin perçinlenmesiyle mümkün olacağını kaydeden Ertürk, ekonomide sağlanan istikrarla birlikte mevduata güvencenin 50 milyar lira ile sınırlandırıldığı bir sistemde, piyasadaki bütün oyuncuların kurallara uyacağına olan inancının tam olduğunu bildirdi. 
     Ahmet Ertürk, şöyle konuştu 
     ''TMSF hiçbir borçluya diğerlerinden farklı davranmak gibi bir saikle hareket etmemektedir. Ama TMSF'nin ve dolayısıyla Hazine'nin kasasından fiilen çıkan 8 katrilyon lira alacağın üzerine bütün yasal imkanlarımızla gitmekten kimsenin ve hiçbir şeyin bizi alıkoyamayacağı bilinmelidir. Bu yolda önümüze çıkarılan tanıdık kamusal ve özel engellerin ve onlara arka çıkan çürümüş sistemin aktörlerinin kamuoyunca yakından bilinmesi, bu yolda en büyük desteğimizdir.'' Halihazırdaki TMSF yapısının, bir mevduat kurumu olmaktan ziyade bir tahsilat şirketi veya aktif yönetim şirketi kimliğinin ön plana çıktığı bir biçim arz ettiğini belirten Ertürk, TMSF ve Fon Kurulu olarak önümüzdeki dönemde Fon stratejisinin ne olacağına dair kapsamlı bir çalışma başlatıldığını anlattı. 
     
     ''GSMH'NİN YÜZDE 35'İNE ULAŞAN BİR YÜK ORTAYA ÇIKTI'' 
     Türkiye Bankalar Birliği TBB Başkanı Ersin Özince de konuşmasında, son 10 yılda Türkiye ekonomisinde ve bankacılık sisteminde önemli gelişmeler yaşandığına işaret ederek, ''Hiç kuşku yok ki bu dönemde iz bırakan konulardan bir tanesi de banka sisteminde mevduat güvencesi olmuştur'' dedi. 
     Mevduata tam güvence getirilmesiyle kazanılan zamanın iyi değerlendirilemediğini savunan Özince, ekonomide ve banka sistemindeki dengesizlik ve sorunların daha da büyüdüğünü vurguladı. 
     Özince, ''2001 yılında yaşanan kriz sonrasında 50 milyar doları aşan, GSMH'nin yüzde 35'ine ulaşan bir yük ortaya çıktı. Diğer ülke uygulamalarında olduğu gibi mevduat güvencesinin faturası vergi verenlerin omuzlarına yüklendi'' diye konuştu. 
     Bankacılıkta mevduat sigorta sistemine ihtiyaç duyulduğunu dile getiren Özince, işlevleri ve portföyleri itibariyle bankaların likidite ve ödeme güçlüğüne düşme riskiyle karşı karşıya kalabildiklerine işaret etti. 
     Özince, uluslararası yaklaşımlar da göz önüne alınarak mevduat sigorta sistemlerine ilişkin uygulamalarda, sistemin, yasa ve yönetmeliklerle açıkça tanımlanması, sistemi güçlendirmek amacıyla fona yeterli kaynağın sağlanması, mevduat sigorta kurumunun bağımsız olması, denetim otoritesi ve Merkez Bankası ile yakın işbirliği içinde bulunması gerektiğini anlattı. 
     
     ''MEVDUAT ARTIŞINDA HIZLANMA OLDU'' 
     Ersin Özince, Türk bankacılık sisteminde 5 Temmuz 2004 tarihinden sonra sınırlı mevduat sigortası uygulamasına geçildiğini hatırlatarak, bu dönemden sonra mevduat artışında hızlanma olduğunu kaydetti. 
     TMSF'nin esas amacının çok ötesinde yüklenmiş olduğu görev ve fonksiyonları bulunduğunu kaydeden Özince, şunları söyledi 
     ''Mevcut sistemin, hedefi orta vadede bünyesindeki varlıkları en uygun şartlarda nakde çevirerek tahsilini sağlamaya çalışan bir aktif yönetim şirketi niteliğine dönüştürülmesi ve tasarruf mevduatı sigortasıyla ilgili hususların ayrı bir yapıda ele alınması konuları yeniden değerlendirilmelidir. 
     Bankaların doğrudan katılımını da sağlamak üzere esas itibariyle mevduat sigorta sisteminin amacını üstlenecek bir yapının oluşturulması, banka tasfiye fonksiyonunun icra iflas yasaları çerçevesinde yapılacak düzenlemelerle gerçekleştirilmesi önerilmektedir. 
     Tasarruf sahipleri, kreditörler, kaynak kullananlar ve kamu bankaları dahil tüm bankaların devlet garantisi beklentisinden uzaklaşmaları ve rasyonel davranmaya yönlendirilmeleri, piyasa disiplininin artırılmasına imkan sağlayacaktır.'' 
     
</TEXT>
</DOC>
