<DOC>
<DOCNO> 281798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun19.html </URL>
<DATE> 2004/10/20/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Eşcinsel Başbakan'ın doktor sevgilisi Ona aşıktım .. 
</HEADLINE>
<TEXT>

     Almanya'nın Berlin eyaletinin eşcinsel Başbakanı Klaus Wowereit'ın doktor arkadaşı Jörn Kubick, Wowereit hakkında ''Hangi partide olduğu benim için önemli değildi, çünkü ona aşıktım'' dedi. 
     Wowereit ile ilişkisi hakkında bugüne kadar hiç konuşmayan Kubick, WDR televizyonunda yayınlanan ''Zimmer Frei'' Boş Oda adlı şov programında, ''Başlangıçta 3 hafta boyunca bana siyasetle uğraştığını söylemedi. Bunu öğrendiğim zaman da, benim için önemli olmamasına rağmen partisini sordum. Hangi partide olduğu benim için önemli değildi, çünkü ona aşıktım'' diye konuştu. 
     Klaus Wowereit'ın ''bitmek tükenmek bilmeyen bir enerjiye'' sahip olduğunu belirten Kubick, geceleri çoğu zaman partilere gitmesine rağmen, her zaman saat 08.00'de işinin başında olduğunu, sadece 2 saat uykuyla ayakta olsa bile hiçbir zaman neşesini kaybetmediğini söyledi. 
     Kubick, sadece müzik konusunda Wowereit ile anlaşamadığını, Wowereit'ın hafif müzik sevdiğini, kendisinin de bu türden müzikten hiç hoşlanmadığını kaydetti. 
     Aynı programa katılan Wowereit ise hala 1995 yılında vefat eden annesinin evinde oturduğunu, iyi bir ev bulduğu takdirde taşınmayı düşündüğünü söyledi. 
     
</TEXT>
</DOC>
