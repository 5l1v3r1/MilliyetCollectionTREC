<DOC>
<DOCNO> 258186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun05.html </URL>
<DATE> 2004/07/26/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Çin havayolları uçağı kaçırıldı 
</HEADLINE>
<TEXT>

     Çin havayolları Air China'ya ait Boeing 737 tipi uçağın kaçırıldığı, daha sonra olayın başarılı bir şekilde kontrol altına alındığı açıklandı. 
     Çin Sivil Havacılık İdaresi'nin yaptığı açıklamada, başkent Pekin'den sabah yerel saatle 08.40'ta TSİ 02.40 ülkenin orta kesimindeki Hunan eyaletinin Çangşa kentine gitmek üzere havalanan CA 1343 sefer sayılı uçağın, orta kesimdeki Çengcou'ya iniş yaptığı bildirildi. 
     Reuters Ajansı'nın havaalanı yetkililerinin açıklamasına dayandırdığı haberine göre, 108 yolcu güvenli şekilde uçaktan indirildi. 
     Yetkililer, uçağın nasıl kaçırıldığı ve olaya kaç kişinin karıştığı konusunda açıklama yapmadılar. 
     
     Ciddi bir olay değil 

     Çin Sivil Havacılık İdaresi'nden bir yetkili ise ''Ciddi bir olay değil. Hatta 'kaçırma' bile diyemeyiz'' demekle yetindi. 
     Çin'de uçak kaçırma olayları 1990'ların başında görülmeye başladı. Tayvan'a gitmek isteyenlerin uçak kaçırma girişimlerinden sonra Çin makamları uçaklarda güvenlik önlemlerini artırdılar. 11 Eylül saldırılarından sonra bu önlemler daha yoğunlaştı. 
     Ocak 2003'te batıdaki Çongçing kentinden Sichuan eyaletinin Çemgdu şehrine giden uçakta, kendi yaptığı bombayı patlatmak isteyen kişi etkisiz hale getirildi. 
     Temmuz 2002'de de bir hostesi bıçakla rehin alarak uçak kaçırmak isteyen işsiz bir kişi 15 yıl hapis cezasına çarptırıldı. 
     
</TEXT>
</DOC>
