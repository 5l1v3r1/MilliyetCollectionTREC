<DOC>
<DOCNO> 288470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/guncel/axgun01.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da PKK'ya darbe 
</HEADLINE>
<TEXT>


Bir eğitim kampı ile 10 eve düzenlenen baskınlarda 38 PKK'lı yakalandı. Teröristlerin, kampta eylem hazırlığı yaptığı açıklandı 

DIŞ HABERLER SERVİSİ 

Hollanda polisinin PKK'ya karşı dün düzenlediği baskınlarda, 38 kişi gözaltına alındı. Gözaltına alınanların, terör eylemlerine katılmak amacıyla eğitim gördüğü belirtildi. 
Savcılık açıklamasına göre, Eindhoven yakınlarındaki bir eğitim kampında yaşları 15 ile 23 arasında 5'i kadın 29 kişi gözaltına alındı. Lahey, Rotterdam, Eindhoven ve Capellaan den İjssel'da da 10 eve düzenlenen baskında 9 kişi gözaltına alındı. Baskınlarda, gece görüş dürbünü, sahte kimlik yapımında kullanılan araç gereçle, bazı belgeler ve bir ateşli silah ele geçirildi. 
Eindhoven yakınlarındaki Liempde köyünde bulunan eğitim kampında gözaltına alınanlardan 20 kişinin, Türkiye'de terör eylemi için hazırlık yaptığı öne sürüldü. Savcılık, 2 hafta önce de Schiphol Havaalanı'nda, PKK üyesi olduğu öne sürülen 1'i kadın 4 kişinin gözaltına alındığını, bu kişilerden en az 1'inin Liempde Kampı'nda eğitimini tamamladığını kaydetti. 

Turistik kamp 
Polisin kuşatma altında tuttuğu kamp, esas olarak turistik amaçlı kullanılıyor. "De Mus'donck" adlı kampın internet sitesinde yer alan bilgiye göre, söz konusu mek n, 70 kişiye kadar gruplar için ideal kamp yeri özelliği taşıyor. Konferans ve aile toplantıları için uygun bir yer olduğu belirtilen kampın içinde su kanalları, kano yapma olanakları ve 33 metre uzunluğunda bir teleferik bulunuyor. 


</TEXT>
</DOC>
