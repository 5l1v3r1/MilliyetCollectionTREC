<DOC>
<DOCNO> 283972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yasam/yas01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doktor cinayeti' bilmecesi 
</HEADLINE>
<TEXT>


Alanya'da öldürülen Ekmekçioğlu'nun katil zanlısının ifadesi üzerine, aynı hastanede görev yapan bir doktor tutuklandı 

Antalya DHA 

Alanya'da kaybolduktan 5 gün sonra cesedi bulunan Kardioloji Uzmanı Dr. Ömer Süha Ekmekçioğlu'nun öldürülmesi olayıyla ilgili Serdar Balli ve Veysel Dal'dan sonra aynı hastanede birlikte görev yaptığı pratisyen Dr. Kenan İğdeci de tutuklandı. 
Alanya Özel Hayat Hastanesi'nde çalışan Ekmekçioğlu, 19 Ekim'de kayboldu. 5 gün sonra Gazipaşa'da cesedi bulunan Ekmekçioğlu'nun öldürülmesiyle ilgili olarak Balli, Ercan Çetin ve Dal gözaltına alındı. Bir otelde aşçılık yapan Balli, Ekmekçioğlu'nu hastanede sekreter olarak çalışan kız arkadaşı Ümmühan Akçan'a sarkıntılık ettiği gerekçesiyle öldürdüğünü söyledi. 

'Biz teslim ettik' 
Balli, daha sonra ifadesini değiştirerek Ekmekçioğlu'nu, hastanede çalıştığı İğdeci'nin öldürdüğünü, kendilerinin yardımcı olduklarını iddia etti. Balli, Ekmekçioğlu ile arası açık olan İğdeci'nin kendilerini tuttuğunu, Ekmekçioğlu'nu Dal ile olay günü Gazipaşa'da İğdeci'ye teslim ettiklerini öne sürdü. Önceki gün adliyeye sevk edilen Balli ve Dal tutuklanırken, Ercan Çetin'in olayla ilgisinin olmadığı anlaşıldı. 
Adliyede açıklama yapan Balli'nin ağabeyi Cevdet Balli, "İğdeci, 300 milyarlık hastane ihalesinde itilaf yaşadıklarını söyleyerek doktoru getirmelerini rica etmiş. Onlar da götürmüşler" dedi. 
Yetkililer, Balli'nin Ekmekçioğlu'nun hastası olduğunu, sık sık yanına gelip gittiğini, doktorun Balli'ye yardımda bulunduğunu da söyledi. 
İğdeci, dün öğleden sonra yaklaşık 2 saat ifade verdi. İğdeci, çıkarıldığı mahkeme tarafından tutuklandı. İğdeci, "Balli psikopatın biri. Herkese iftira atabilir. Tutuklama kararım ihtiyaten verildi" diye konuştu. 


</TEXT>
</DOC>
