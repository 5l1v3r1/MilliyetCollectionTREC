<DOC>
<DOCNO> 264907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/spor/spo06.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanal su serpti 
</HEADLINE>
<TEXT>


Milli Takım Teknik Direktörü Ersun Yanal, Gürcistan karşısına toparlanmış bir ekiple çıkacaklarını ve Dünya Kupası elemelerine galibiyetle başlayacaklarını söyledi 

MEHMET DEMİRCAN 


"Ders aldık" 
MİLLİ Takım'ın başında ikinci yenilgisi Belarus önünde alan Teknik Direktör Ersun Yanal, Gürcistan karşısına toparlanmış bir ekiple çıkacaklarını, 2006 Dünya Kupası eleme maçlarına galibiyetle başlayacaklarını söyledi. Yanal "Belarus önünde oyuncularımın iyi konsantre olamadıklarını gördüm. Sanki parmaklarının ucunda oynuyorlardı. Ders aldık. Eksiklerimizi giderip Gürcistan karşısına daha hazır bir şekilde çıkacağız" dedi. 

"Takım oyunu" 
YANAL, futbolun bir takım oyunu olduğunu hatırlattı ve "Kadroda, yeni çağırdığım oyuncuları görmek için değişiklikler yaptım" diye konuştu. Ay - Yıldızlı ekibin hocası, "Hazırlık maçlarını bu nedenle oynuyoruz. Gürcistan karşısına en iyi takımımızla çıkacağız. Her zaman söyledim. Toplu halde savunma yapan ve hücuma çıkan bir ekip yaratma peşindeyim. Hata yapıyorsak takım halinde sorumlu tutmalıyız" ifadesini kullandı. 

Erzik'ten sert mesaj 

UEFA Asbaşkanı Şenes Erzik, ligde genç jenerasyon hakemler olduğunu söyleyerek "Evet, çok hata yapıyorlar. Ancak gençler, hatalardan ders alıp tecrübe kazanacaklar" dedi. Erzik, "Kulüp yetkilileri ve futbolcular hakemlerin hatalarından bahsederken, biraz da aynaya bakacaklar. Çünkü takımlarımızın da bu sene formda oldukları söylenemez. Futbol camiası biraz da hakemlere destek vermeli. Zaten iş eğitimden başlıyor. Eğitimi olmayan herkes önce hakeme yükleniyor" diye konuştu. 

İyi ki Hakan var 

7 golün 5'ini attı 
MİLLİ Takım, gol yollarında Hakan Şükür'ün alternatifini bulamıyor. Ay - Yıldızlı ekibin yaptığı son 5 maçta ağlara yolladığı 7 golün 5'ine imzasını atan Hakan Şükür, son üç sınavdaki gollere de adını yazdırdı. 

Hakan'ın karnesi Rakip Sonuç Goller Avustralya 3 - 1 Ü.Özat, H.Şükür 2 Avustralya 1 - 0 Nihat Güney Kore 1 - 0 H.Şükür Güney Kore 1 - 2 H.Şükür Belarus 1 - 2 H.Şükür 

MİLLİ TAKIM GÜNLÜĞÜ 
Emre iyi 
BELARUS maçının sonlarına doğru alt adalesinden sakatlanarak oyundan çıkmak zorunda kalan Emre Belözoğlu'nun dün MR'ı çekildi. Genç futbolcunun adalesinde birinci derecede zorlanma olduğu kaydedildi. 

Muzzy mutlu 
UZUN bir aradan sonra Belarus karşısında yeniden Ay - Yıldızlı formayı giyen Mustafa İzzet, Ersun Yanal'ı göklere çıkardı. Birminghamlı oyuncu "Şenol Güneş döneminde açıkçası ne ben hocamı, ne de hoca beni iyi anlayabildi. Ersun bana oynayacağımız sistemden bahsetti. Çok olumlu şeyler düşünüyor" dedi. 

Trabzon seferi 
MENAJER Can Çobanoğlu, kafile ile İstanbul'a indikten sonra Trabzon'a geçti ve 4 Eylül'de oynayacağımız Gürcistan maçıyla ilgili hazırlıklara başladı. Çobanoğlu, Ay - Yıldızlı ekibin kalacağı otelle ilgili girişimlerde bulundu. 

Moral mesajı 
TRABZONSPORLU Tolga'nın 4 Eylül'deki Gürcistan maçına yetişeceği öğrenildi. Alman Ligi başlamadan önce şanssız bir sakatlık geçiren ve 3 hafta daha sahalardan uzak kalacağı açıklanan Yıldıray Baştürk'ün beklenenden önce iyileşeceği belirtildi. 


</TEXT>
</DOC>
