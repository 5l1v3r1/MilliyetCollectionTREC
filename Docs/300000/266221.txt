<DOC>
<DOCNO> 266221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sondun02.html </URL>
<DATE> 2004/08/25/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Şalom AB'nin Ortadoğu'daki rolü tanınmalı... 
</HEADLINE>
<TEXT>

     İsrail Dışişleri Bakanı Silvan Şalom, dün akşam Fransa'nın başkenti Paris'te Fransa Dışişleri Bakanı Michel Barnier'le çalışma yemeğinde bir araya geldi. 
     Barnier, yemekten sonra yaptığı açıklamada, ''Bizim de AB olarak dahil olduğumuz Dörtler ABD, Rusya, AB ve BM üzerine düşen rolü oynamalı ve AB'nin, Ortadoğu barış sürecinin başarısındaki bu rolü sağlam olmalı ve tanınmalı'' dedi. 
     Fransa ve AB'nin İsrail'in Gazze Şeridi'nden çekilme planına katkı sağlamaya hazır olduğunu yineleyen Barnier, ''Bize göre çekilme planı Dörtler'in önerdiği yol haritasının içinde yer alıyor'' ifadesini kullandı. 
     Fransa'nın ve AB'nin Ortadoğu'daki barış çabalarına gerçek katkı sağlayabileceğini belirten Şalom, bu ülkeleri Filistin tarafının ''olumsuz ve yıkıcı tavrını terk etmesi için nüfuzu kullanmaya'' çağırdı ve ''Şu andaki Filistin yönetimi, atıl kalmayı tercih ederek, şiddeti durdurmaya ve diyalogu mümkün kılmaya niyeti olmadığını kanıtladı'' diye konuştu. 
     Filistin sorununa çözümün New York BM ya da Lahey'de Adalet Divanı değil Ramallah ve Gazze'de olduğunu belirten Şalom, Fransa, İngiltere ve Almanya'yı nükleer programı dolayısıyla tehdit oluşturduğunu söylediği İran'a baskılarını yoğunlaştırma çağrısında bulundu. 
     Bu konuda İngiltere ve Almanya ile sarf ettiği çabalardan dolayı Fransa'ya teşekkür ettiğini söyleyen Şalom, İran'a diplomatik baskıların yoğunlaştırılmasının gerekliliğini de ele aldıklarını kaydetti ve ''Barnier ve ben İran'ın nükleer programı yüzünden uluslararası toplumun tamamına yönelik tehdide acilen karşı koyulması gerekliliği konusunda anlaştık'' ifadesinin kullandı. 
     Barnier'nin bu konuda bir açıklama yapmadığı dikkati çekti. 
     İran, Ekim 2003'te Fransa, Almanya ve İngiltere dışişleri bakanlarının Tahran'a yaptığı ziyarette zenginleştirme programını geçici ve tek taraflı olarak askıya almayı, tesislerin denetime açılmasını ve nükleer faaliyetleri konusunda eksiksiz bir rapor sunmayı kabul etmişti. 
     Uluslararası Atom Enerjisi Ajansı UAEA İran'ın nükleer programını araştırıyor. 
     İran Dışişleri Bakanı Kemal Harrazi de, dün bir açıklamasında, İsrail'in İran'ın nükleer tesislerine saldırması halinde buna karşılık vereceklerini açıklamıştı. 
     Fransa'da 2 günlük ziyareti kapsamında Şalom dün Fransa İçişleri Bakanı Dominique de Villepin ve Paris Belediye Başkanı Bertrand Delanoe ile bu yıl Fransa'da artan Yahudi karşıtı olaylara karşı alınacak önlemleri görüşmüştü. 
     Şalom'un bugün Fransa'daki Yahudi cemaati ile bir araya gelmesi ve hafta sonunda Yahudilere ait bir lokalde çıkan yangında zarar görenleri ziyaret etmesi ve yarın Paris'ten ayrılması bekleniyor. 
     
</TEXT>
</DOC>
