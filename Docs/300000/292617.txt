<DOC>
<DOCNO> 292617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko13.html </URL>
<DATE> 2004/11/27/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yapı Kredi'den 8.5 trilyon liralık net kar... 
</HEADLINE>
<TEXT>

     Yapı ve Kredi Bankası Genel Müdür Vekili Reha Yolalan, bankanın yılın ilk dokuz ayındaki net karının 8.5 trilyon lira olarak gerçekleştiğini belirterek, ''Şeffaflık, ihtiyatlılık prensipleri çerçevesinde ayrılan ilave vergi karşılıkları ve bankamız bilançosunun likiditesinin artırılması amacıyla gerçekleştirilen bazı faaliyet dışı aktif satışlarından kaynaklanan zararlar, net kar rakamının diğer dönemlere göre düşük olmasında rol oynamıştır'' dedi. 
     Genel Müdür Vekili Yolalan, mali tablolara ilişkin yaptığı açıklamada, bankanın toplam aktiflerinin Haziran 2004'e göre yüzde 6 büyüyerek 24.6 katrilyon liraya ulaştığını, toplam mevduatının yılın üçüncü çeyreğinde yüzde 5 artış göstererek 14.6 katrilyon lira olarak gerçekleştiğini kaydetti. 
     Bu dönemde döviz tevdiat hesaplarının dolar cinsinden artışının yüzde 10'u bulduğunu belirten Reha Yolalan, ''Tasarruf mevduatı sigortası kapsamının kısıtlandığı bu dönemde görülen bu artış Türk halkının bankamıza olan güven ve teveccühünün yanı sıra üstün hizmet anlayışımızın bir göstergesidir'' dedi. 
     Eylül sonu itibariyle kredilerinin toplam büyüklüğünün 9.8 katrilyon lira düzeyinde olduğunu, gayrinakit kredilerinin üçüncü çeyrekte yüzde 9.5 artış göstererek 9 katrilyon lirayı aştığını kaydeden Reha Yolalan, Yapı Kredi'nin kredi kartları piyasasında gerek kart sayısı bazında gerekse harcama bazında liderliğini sürdürdüğünü, özkaynaklarının Haziran ayına göre yüzde 8 artış göstererek 4.2 katrilyon lira olarak gerçekleştiğini, sermaye yeterlilik rasyosunun ise yüzde 17.8 seviyesine ulaştığını duyurdu. 
     
     NET KAR 8.5 TRİLYON LİRA 
     Yapı ve Kredi Bankası Genel Müdür Vekili Reha Yolalan, bankanın yılın ilk dokuz ayındaki net karının ise 8.5 trilyon lira olarak gerçekleştirildiğini belirterek, şu değerlendirmeyi yaptı 
     ''Şeffaflık, ihtiyatlılık prensipleri çerçevesinde ayrılan ilave vergi karşılıkları ve bankamız bilançosunun likiditesinin artırılması amacıyla gerçekleştirilen bazı faaliyet dışı aktif satışlarından kaynaklanan zararlar, net kar rakamının diğer dönemlere göre düşük olmasında rol oynamıştır. Bu faktörlerin etkileri arındırıldığında 2004 yılının ilk dokuz aylık dönemi için karımızın yaklaşık 175 trilyon liraya ulaştığı görülmektedir. Ayrıca, alınan ücret ve komisyonlarımız 2004 yılının ilk dokuz ayında yaklaşık 480 trilyon lira olarak gerçekleşmiştir. Bu rakam, bankamızın hizmet kalitesinin önemli bir göstergesidir.'' Yolalan, makroekonomik göstergelerin ve istikrarın iyi olduğu bu dönemde de Yapı Kredi'nin hem bireylerin hem de sınai ve ticari işletmelerin yanında olduğunu belirtti. 
     
</TEXT>
</DOC>
