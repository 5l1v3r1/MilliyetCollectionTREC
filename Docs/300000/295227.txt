<DOC>
<DOCNO> 295227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy33.html </URL>
<DATE> 2004/12/06/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
AKP'li Terzibaşıoğlu Tavukların tüyleri bitti, yolunacak birşey kalmadı 
</HEADLINE>
<TEXT>

     AK Parti Muğla Milletvekili Orhan Seyfi Terzibaşıoğlu, kayıt dışı ekonomiye dikkati çekerek, ''kümesteki tavukların tüyleri bitmiş durumda, yolunacak birşey kalmadı'' dedi. 
     TBMM Plan ve Bütçe Komisyonu'nda, DPT, Hazine Müsteşarlığı, Maliye Bakanlığı ve Gelir bütçesi üzerinde görüşmeler sürüyor. 
     CHP Aydın Milletvekili Mesut Özakcan, bir gazetenin, hükümetin 25 milyon vatandaşa yaptığı yardımlarla ''şefkat elini uzattığını'' yazdığını ifade ederek, ''vatandaş devletinin şefkatine muhtaç hale geliyorsa ülke iyi yönetilmiyor demektir'' dedi. 
     ''Hükümet, bir elini muhtaç vatandaşa uzatırken, diğer elini Dünya Bankası'nın kasasına uzatmıştır'' diyen Özakcan, ''Bu, Yeni Cami'de dilenip Sultan Ahmet Camii'nde sadaka vermeye benziyor. Yardımı bile borçla yapar hale geldik'' diye konuştu. 
     CHP Mersin Milletvekili Mustafa Özyürek de Maliye Bakanı Kemal Unakıtan ile Devlet Bakanı Ali Babacan'ın yaptığı konuşmalara atıfta bulunarak, ''Türkiye gerçeğinin, bakanların açıklamalarında mı yoksa sokak aralarında mı olduğunu'' sordu. Özyürek, Hükümetinin 3 yıl içinde 1 milyon 650 bin insana istihdam alanı yaratacağını ifade ettiğini, ancak her yıl 800 bin ila 850 bin insanın çalışma çağına geldiğini, mevcut işsizlere bir imkan tanımanın olanaksızlaştığını söyledi. 
     Yani bir Bankacılık Yasa Tasarısı'ndan söz edildiğini ifade eden Özyürek, hükümetin getirdiği her tasarının çözüm üretmek yerine yeni sorunlar yarattığını savundu. Bankacılık sektörünün sorunlarını çözmede BDDK'nın yetersiz kaldığını kaydeden Özyürek, ''bankacılık sistemine köklü çözüm getirmek gerekir'' diye konuştu. 
     AK Parti Ağrı Milletvekili Melik Özmen ise 1980'li yıllardan sonra, ''tek ve merkezi Hazine anlayışından'' uzaklaşılarak fon sistemine geçildiğini ifade ederek, AK Parti iktidarının attığı adımlarla Hazine'nin daha merkezi bir konuma doğru ilerlediğini bildirdi. 
     Devletin borçlanma konusunda birtakım yeni yöntemleri geliştirmesi gerektiğini kaydeden Özmen, ''gelir ortaklığı senedi yöntemini düşünmemiz gerekir'' dedi. 
     
     ''YOLUNACAK BİRŞEY KALMADI 
     AK Parti Muğla Milletvekili Orhan Seyfi Terzibaşıoğlu da kayıt dışı ekonomiye dikkati çekerek, ''kümesteki tavukların tüyleri bitmiş durumda, yolunacak bir şey kalmadı'' şeklinde konuştu. 
     Terzibaşıoğlu, kayıt dışının kayıt altına alınması gerektiğini ifade ederek, bir doktorun ortalama 900-950 milyon lira maaş almasına karşın, hiçbir kayıt altında olmayan, ''tezgahta malını satanların'' 4, 4.5 milyar lira gelir elde ettiğini anlattı. Bunların kayıt altına alınmasının önemine değinen Terzibaşıoğlu, teşvik kapsamındaki illerin de gözden geçirilmesi gerektiğini söyledi. 
     
</TEXT>
</DOC>
