<DOC>
<DOCNO> 259431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonyas04.html </URL>
<DATE> 2004/07/30/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Gidelim buralardan... 
</HEADLINE>
<TEXT>

     Kentle olan "yorucu" ilişkinize ara vermek, "gitmek" ve "varmak" fiillerini kısa mesafelerde giyinmek, tatil cik yapmak, ruhsal detoks ve daha fazlası için ara sıra İstanbul'dan uzaklaşmakta fayda var. Peki nereye gidecek, ne görecek, nerede kalacaksınız 
     Sizin için seçtik... 
     ŞİLE 
     
Marmara Bölgesi'nin kuzeydoğusunda, Çatalca - Kocaeli bölümünde, Kocaeli Yarımadası'nın Karadeniz kıyısında yer alıyor. Tabii ki Şile denildiğinde akla ilk olarak Şile bezi geliyor. El tezgahlarında pamuk ipliğinden dokunan Şile bezi, gündelik giyimin modası geçmeyen, işlevsel kumaşlarından. Dünyanın 2. büyük feneri olan Şile Feneri de mini gezinizde görülecek yerlerin başında geliyor. Bizansların inşa ettiği Şile Kalesi, Ağlayan Kayalar, Kumbaba Tepesi ise gitmişken uğramadan geçmemeniz gereken diğer yerler. İstanbul'a 70 km. uzaklıktaki Şile, hem havası hem de deniziyle hoş bir haftasonu kaçamağı sunuyor. 
Nasıl gidilir 
Şile'ye, Üsküdar Belediye Otobüs Terminali'nden her gün, saat başı otobüs seferleri düzenleniyor. Özel araçla TEM otoyolundan İstanbul - Sarıgazi mevkii ya da sahil yolundan İstanbul - Dovallı mevkii takip edilerek ulaşılabilir. 
Nerede kalınır 
Woodyville 0216 727 70 10. 
     Şile Resort 0216 711 36 27, 711 41 23. 
     Grand Şile 0216 711 46 76 - 77. 
     POLONEZKÖY 
     
Bir Polonyalı köyüne gitmeye ne dersiniz 1800'lerin ortalarında Abdülmecit'in izniyle köye yerleşen Polanyalıların torunları hala Polonezköy'de yaşıyor. Tertemiz havası, doğal güzellikleriyle görülmeye değer bir yer. Beykoz'a sadece 24 km. uzaklıkta. Şehirden kaçmak için iyi bir akıl çelici Köye girişte, bir kilise ve Katolik mezarlığı karşılıyor sizi. Evlerin cephesi sarmaşık türü çiçeklerle bezeli. Her yer yemyeşil. Köy meydanında yerli halk tarafından üretilen cam eşyaları göz ardı etmeyin. Tereyağı, balı ve kirazları da çok meşhur. Günübirlik gezilerin yanı sıra konaklamalı olarak da gidebilirsiniz Polonezköy'e. 
Nasıl gidilir 
Kavacık mevkiini geçtikten 1 km. sonra sola, Acar sitesinden de sağa dönerek ulaşabilirsiniz. Beykoz - Toygar - Mahmut Şevket Paşa - Üç Pınarlar hattını izlemek de mümkün. TEM'in Ümraniye - Sarıgazi çıkışından eski Şile yolu istikametinde Alemdağ'dan Cumhuriyet köyüne gelindiğinde sola dönerek de varabileceğiniz Polonezköy'e otobüsle ulaşım yok. 
Nerede kalınır 
Polka Country Hotel 0216 432 32 20. 
     Clup Adampol 0216 432 31 54 - 56. 
     Fredi Pansiyon 0216 432 30 47 - 432 32 24. 
     Polina Şube 0216 432 31 53. 
     Berik 0216 432 31 11. 
     CUMALIKIZIK 
     
Osmanlı sivil mimarisinin en görkemli örneklerini taşıyan Cumalıkızık, son yıllarda oldukça popüler. Her yerde Osmanlı izlerini görebileceğiniz köy adeta bir açık hava müzesi. Son dönemlerde dizi filmlerin de çekim alanı olan Cumalıkızık, daracık sokakları, evleri, güleryüzlü insanlarıyla sizi cezbedecek. Cumalıkızık'ın ünlü evlerini gezdikten sonra Cumalıkızık Camii'ne ardından da Cumalıkızık Hamamı'na geçebilirsiniz. Zekiye Hatun Çeşmesi, Cumalıkızık Etnoğrafya Müzesi ve Sanat Evi ile anıt çınarlar da görülmeli. Odun ateşinde pişen ekmeklerin tadı ise... Anlatılmaz tadın... 
Nasıl gidilir 
Bursa'nın doğusunda Ankara karayolunun 10. km'sinden güneye Uludağ yamaçlarına giden yolda 3 km. sonra Cumalıkızık'a ulaşabilirsiniz. Ayrıca Bursa Santral garajdan minibüs ve belediye otobüsleri de yaklaşık yarım saatte Cumalıkızık'a ulaşıyor. 
Nerede kalınır 
Hatçe'nin Yeri Konak Pansiyon 0224 372 76 07. 
     Mavi Boncuk Pansiyon 0224 373 09 55. 
     SİLİVRİ 
     
Silivri, İstanbul merkezine 67 km. uzaklıkta bir sahil beldesi. Aynı zamanda İstanbul'un en büyük ilçelerinden biri. Marmara Denizi'nin kıyısında yer alan Silivri kısa süreli kaçışlar için çok ideal. Şehrin dibinde bir tatil beldesi ne de olsa. Mimar Sinan'ın Uzunköprü'sü, Oniki Efendi'nin un değirmeni mutlaka görülmeli. İskele Caddesi'ndeki çay bahçeleri de akşamüstleri sizi bekliyor. 
Nasıl gidilir 
E-5 Karayolu kullanıldığında İstanbul'dan Tekirdağ istikametine doğru hareketle Selimpaşa'dan sonraki Sahil - Sinekli tabelalarının bulunduğu üst geçitle ilçeye ulaşmak mümkün. Havaalanı yolundan TEM Otoyolu'na girilerek Silivri gişesinden çıkıp E-5 yolu ile de ilçeye ulaşabilirsiniz. Ayrıca Yenibosna'dan her beş dakikada bir otobüsler de var. 
Nerede kalınır 
Çakırkeyif 0212 744 81 35. 
     Klassis Resort Otel 0212 727 40 50. 
     Klassis Golf Country Club 0212 710 13 13. 
     Silivri Park Otel 0212 727 28 00. 
     AĞVA 
     
Batı Karadeniz sahilinde yer alan sevimli bir balıkçı kasabası Ağva. Göz alabildiğine yeşil bir yer. Eski zamanlarda Ceneviz ve Venediklilerin kolonisi olan bölge, 50 metre eninde 2.5 km. uzunluğunda bir kumsala sahip. Başta Kilimli ve Kadırga koyları olmak üzere, çevredeki korular, şelaleler, mağaralar ve bireysel keşiflere uygun doğa harikaları ile yürüyüş yapmak isteyenleri birçok seçenek bekliyor. Ağva'nın iki deresinden biri köy içinde Göksu Nehri ise 2 km. uzaklıkta. Göksu Nehri'nde kiralayacağınız tekneyle gezinti yapabilirsiniz, kano ve deniz bisikleti de var, unutmayın. Konaklama açısından zengin olan belde, havasıyla, suyuyla, sessizliğiyle ruhsal detoks için birebir. 
Nasıl gidilir 
Özel araçla ulaşımda üç seçeneğiniz var. Ümraniye - Şile yolu. Şile'den sonra Ağva'ya giden sahil yolunu kullanın. Toplam 1.5 saatte Ağva'dasınız. Şile'den sonra isterseniz Ağva'ya giden dağ yolunu da kullanabilirsiniz. Ya da Şile'ye gelmeden önce Pot Dere'sini geçip sağa dönen yola sapabilir, Ovacık - İmrendere güzergahını takip ederek, Teke otobüsü ile Ağva'ya ulaşabilirsiniz. Ayrıca Üsküdar'dan her saat başı Şile - Ağva otobüsleri kalkıyor. 
Nerede kalınır 
Aqua Verde 0216 721 71 43. 
     Piccolo Mondo Hotel 0216 721 73 79. 
     Tranquilla Nehir Evi 0216 721 73 77. 
     Riverside Club 0216 721 82 93. 
     Paradise Motel 0216 721 85 77. 
     İZNİK 
     
Bursa'nın 86 km. kuzeydoğusunda yer alan İznik, aynı adlı gölün doğusunda kurulmuş. Çevresi zeytinlikler, bağ ve bahçelerle çevrili. Etrafı ise surlarla... Roma, Bizans ve Erken Osmanlı dönemlerine ait çok sayıda eser, kent dokusu içinde hala yaşıyor. Hıristiyanlık dünyasının önemli olaylarına da sahne olan İznik'te Ayasofya Kilisesi, Roma döneminden kalma kent surları, anıtsal Lefke ve İstanbul Kapıları, tiyatrosu Beştaş Anıtı, Hipoje mezar odası, Yeşil Camii görülmesi gerekenlerin başında geliyor. İznik çinilerini de unutmamalı. İznik Gölü'nde günbatımını da izlemenizi tavsiye ederiz. Nemrut'takinin namı malum ama her yerin günbatımı kendine. İznik'inki de bir başka güzel. 
Nasıl gidilir 
Otoyoldan Eskihisar'a vardığınızda Topçular İskelesi'nden karşıya geçin ve Yalova'ya doğru yol alın. Sonrasında Bursa yönüne ilerleyin. Orhangazi şehir merkezinden geçtikten sonra İznik tabelasını göreceksiniz. Yalova'dan İznik'e otobüsler de bulunuyor. 
Nerede kalınır 
İznik Vakıf Konukevi 0224 757 60 25. 
     Aydın Otel 0224 757 76 50. 
     Çamlık Motel 0224 757 12 11. 
     Otel Familia 0224 573 90 25. 
     Salıcı Evi 0532 315 45 36. 
     BURSA 
     
Bursa denince Camileri, türbeleri, ünlü ipeği, kestane şekeri, Uludağ'ı, teleferik turu, İskender kebabı... Görkemli Uludağ'ın eteklerinde kurulmuş Bursa'nın nimetleri saymakla bitmez. Görülecek tarihi mekanlar oldukça fazla. Başta Ulucami, Yeşil Camii ve Yeşil Türbe'nin ihtişamı sizi büyüleyecek. Yeşil'e kadar gitmişken çay bahçelerinde oturup Bursa'nın meşhur gazozunun tadına da bakın. Kapalıçarşısı'nda ise kendinizi kaybedebilirsiniz. Hele ki Koza Han'da. Ormancılık Müzesi, Bursa Saat Kulesi ve Kent Müzesi de es geçilmemeli. Hazır Bursa'ya kadar gitmişken meşhur İskender kebabın ve kestane şekerinin tadına bakmadan dönmek olmaz. 
Nasıl gidilir 
Deniz otobüsleriyle Yalova'ya ulaştıktan sonra yaklaşık 45 dk.'da Bursa'da oluyorsunuz. Ayrıca Eskihisar'daki Topçular iskelesinden feribotla Yalova'ya geçebilirsiniz. Birçok otobüs firmasının da Bursa'ya seferleri bulunuyor. 
Nerede kalınır 
Almira Otel 0224 250 20 20. 
     Çelik Palas Otel 0224 233 38 00. 
     Kervansaray Termal Otel 0224 233 93 00. 
     Kırcı Hotel 0224 220 20 00. 
     Yıldız Termal Hotel 0224 233 96 10. 
     Kent Otel 0224 223 54 20. 
     Authentique Club 0224 211 32 80. 
     Safran Hotel 0224 224 72 16. 
     KIYIKÖY 
     
Antik çağlardan bu yana yerleşim merkezi olan Kıyıköy, Kırklareli'ne bağlı küçük bir balıkçı köyü. Şirin, huzurlu, sakin bir köy burası. İnsanları çok sıcak ve güleryüzlü. Denize tepeden bakan küçük balık lokantalarından birine oturup, mis gibi havayla ciğerlerinize, yerleşimin lezzetli balıklarıyla da midenize şölen anları yaşatabilirsiniz. Üstelik çok da uygun fiyatlara. Tipik köy evleri, muhteşem Karadeniz kıyıları burayı görülesi bir mekan haline getiriyor. Kayalara oyularak yapılmış mağara kilise görülmesi gereken bir antik kalıntı. İrili ufaklı çay bahçeleri, özellikle de nehir manzaralı olanları oldukça hoş. İstanbul'a 164 km. uzaklıktaki Kıyıköy, sessiz, sakin bir haftasonu için ideal. 
Nasıl gidilir 
Özel araçla İstanbul üzerinden Edirne yönüne doğru giderken Çerkezköy ayrımını kullanarak Saray'ı geçtikten sonra Kıyıköy'e ulaşabilirsiniz. Ya da Esenler otobüs terminalinden Saray'a giden otobüslere binmeniz gerekiyor. Saray'dan Kıyıköy'e minibüsler var. 
Nerede kalınır 
Genç Otel 0288 388 65 68. 
     Midye Pansiyon 0288 388 64 72. 
     Hülya Pansiyon 0288 388 60 16. 
     Yakamoz Pansiyon 0288 388 60 92. 
     

     
</TEXT>
</DOC>
