<DOC>
<DOCNO> 263926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonyas10.html </URL>
<DATE> 2004/08/16/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Otobüslerde neden emniyet kemeri yok 
</HEADLINE>
<TEXT>

     Otomobillerde arka koltukta emniyet kemerinin takılması, çocuklar için hareketli ve destek koltuklarının bulundurulması zorunluyken, bu kurala uyanların sayısının yok denecek kadar az olduğu bildirildi. 
     Konya Emniyet Müdürlüğü Trafik Şube Müdürü Abdullah Yağmur, AA muhabirine yaptığı açıklamada, son günlerde yaşanan ölümlü ve yaralamalı trafik kazalarından sonra özellikle tatil yolculuğunun fazla olduğu bu dönemde emniyet kemerinin öneminin daha da ön plana çıktığını söyledi. 
     Otomobillerde ön koltuklarda yolculuk edenlerin yanı sıra arka koltuklarda oturanların da emniyet kemerini takmak zorunda olduğunu vurgulayan Yağmur, Konya'da hafta sonu meydana gelen kazalara karışan otomobil, kamyon ve otobüslerde emniyet kemerinin kullanılmadığının dikkati çektiğini anlattı. 
     Koruyucu özelliğinin yeterince bilinmemesi nedeniyle emniyet kemerinin yolculara adeta eziyet gibi geldiğini belirten Yağmur, şunları kaydetti 
     ''Yeni çıkan otomobillerin hepsinde hava yastığı bulunuyor. Çok sayıda sürücü de hava yastığına güvenip emniyet kemeri kullanmıyor. Ancak, hava yastığı, yandan çarpmalarda ve savrulmalı kazalarda korumuyor. Hava yastığı sadece önden yapılan çarpmalarda emniyet kemerinin etkinliğini artırıyor. Emniyet kemerinin ise her türlü kazada koruyucu özelliği bulunuyor. Ayrıca, 4 yaş grubuna kadar hareketli koltuk, 4-8 yaş grubu için ise destek koltukları kullanılmalı. Bu koltuklar kazalarda çocukların hayatlarını kurtarıyor.'' Emniyet kemeri takılmaması, çocuklar için destek koltukları bulundurulmamasının cezasının 41 milyon lira olduğunu dile getiren Yağmur, cezası bir yana çok sayıda kişinin canı için bile bu kurallara uymadığını bildirdi. 
     2001 yılında ülke genelinde 0-15 yaş grubu 7 bin 413 çocuğun ölümlü ve yaralamalı trafik kazalarına karıştığını belirten Yağmur, ''Bu kazalar, ölümlü ve yaralamalı kazaların yüzde 16'sını oluşturuyor. Ayrıca bu çocukların yüzde 32'si 0-5 yaş grubunda. Hareketli ve destek koltukları kullanılsaydı bu rakam daha düşük olurdu'' dedi. 
     
     OTOBÜSLERDE EMNİYET KEMERİ KULLANILMALI MI 

     Selçuk Üniversitesi Kazaları Araştırma, Önleme ve Uygulama Merkezi Başkanı Prof. Dr. Ömer Halis Tombaklar ise Türkiye'de yaşanan trafik kazalarında otobüslerdeki ölüm ve yaralanmaların ciddi oranlarda olduğunu bildirdi. 
     Bu yüzden otobüslerin daha fazla denetim altına alınması gerektiğini dile getiren Tombaklar, ''Öncelikle ülkemizde otobüslerde emniyet kemeri kullanımına geçilmeli. Ayrıca günde binlerce can taşıyan otobüslerin şoförleri, sürücülük yüksekokulu mezunu olmalıdır ve her yıl en az bir hafta belli bir eğitimden geçirilmelidir'' diye konuştu. 
     
</TEXT>
</DOC>
