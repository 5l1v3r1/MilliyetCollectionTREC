<DOC>
<DOCNO> 252780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/siyaset/siy06.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Halk köşke güveniyor 
</HEADLINE>
<TEXT>


ANKARA Milliyet 


Türkiye Kamu - Sen'in "Halkın Devlete ve Kamuya Bakışı" adlı araştırmadan yararlanarak elde ettiği verilerde vatandaşın kamu kurumları içinde en çok Cumhurbaşkanlığı'na güvendiği ortaya çıktı. Araştırmada milletvekilleri sonuncu sırada yer aldı. 
Kamu - Sen, Ankara Üniversitesi Siyasal Bilgiler Fakültesi Öğretim Üyesi Dr. Metin Özuğurlu'nun 6626 kişi ile yapılan görüşmelere dayanarak hazırladığı araştırmadan bazı verileri derledi. Halkın güven duyduğu kamu kurumları sıralamasında 10 puan üzerinden Cumhurbaşkanlığı 8.4, öğretmenler 8.1 ve Jandarma Komutanlığı 7.8 puanla ilk üçte yer aldı. Emniyet Genel Müdürlüğü ve muhtarlara da 7 puan verildi. 

İşadamına güven yok 
Milletvekillerinin 1.7 puanla güvenilirlikte sonuncu sırada yer aldığı araştırmaya katılan vatandaşlar, yöre siyasetçilerini, kooperatif yöneticilerini, gümrük müdürlerini, medya, işadamı ve banka yöneticilerini de güvenilmez buldu. 


</TEXT>
</DOC>
