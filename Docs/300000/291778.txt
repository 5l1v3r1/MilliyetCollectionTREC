<DOC>
<DOCNO> 291778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sonspo14.html </URL>
<DATE> 2004/11/24/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Fenerbahçenin Boşnak basketbolcusu Mrsic Şampiyon olacağız 
</HEADLINE>
<TEXT>

     Fenerbahçe Basketbol Takımı'nın Boşnak oyuncusu Damir Mrsic, Türkiye Basketbol Ligi'nde bu sezon şampiyon olmak istediklerini söyledi. 
     Mrsic, Basketbol Federasyonu'nun resmi internet sitesine yaptığı röportajda, Türkiye Basketbol Ligi'nin bu sezon geçen yıllara oranla daha iyi olduğunu belirterek, ''Daha önceki sezonlarda lig Efes Pilsen ve Ülker'in hegomanyası altında idi. Bu sene özellikle Fenerbahçe ve Beşiktaş basketbola yaptıkları yatırımlarla bu takımlara yaklaştılar. Ligde her takım birbirini yenebilecek güçte. Sanırım bu sezon lig çok enteresan geçecek'' dedi. 
     Fenerbahçe'ye gelmesindeki en önemli etkenin antrenör Aydın Örs'ün bu takımın başına geçmesinin olduğunu ifade eden Mrsic, ''Aydın Örs çok iyi ve dürüst bir insan. Düşündüğünü her zaman ve herkese söyleyebilen birisi. Hocalığına gelince, çok çalışkan, çok disiplinli ve çok profesyonel. Zaten hocanın basketbol bilgisini ve tecrübesini konuşmaya gerek yok. Aydın Örs bugüne kadar Türk basketboluna çok şey kattı. Bundan sonra da bilgisini, tecrübesini ve zamanını Fenerbahçe'ye harcayarak bu takıma çok şey katacaktır'' diye konuştu. 
     Boşnak oyuncu, Fenerbahçe'nin bu sezon, kısa zaman içinde iyi bir takım olmayı başardığını, takım içerisindeki uyum ve arkadaşlığın çok iyi olduğunu vurgulayarak, şunları kaydetti 
     ''Bu sezon öncelikli hedefimiz Türkiye Ligi'nde ilk 4'e kalmak. Eğer bu hedefimize ulaşabilirsek play-off'larda her şey olabilir. Belki bunu konuşmak için biraz erken, ama biz takım halinde şampiyon olmayı çok istiyoruz. Avrupa kupalarına gelince, grupta birinci olursak ileriki turlar için büyük bir avantaj sağlamış oluruz. Çünkü eşleşeceğimiz takımla 2 maçı da kendi sahamızda oynayacağız. FIBA Erkekler Avrupa Ligi'nde final-four'a kalırsak sanırım başarılı olmuş oluruz.'' Mrsic, Türk basketbolundaki gelişmelere de değinerek, şunları kaydetti 
     ''Tanjevic Türk basketbolu için büyük bir fırsat. Ben hocayı yakından tanıyorum. Genç oyuncuyu çok seven ve şans veren bir insan. Hoca, 2001'den sonra duraklamaya giren Türk basketbolunu umarım tekrar yukarı doğru çekecektir. Çünkü Türk Milli Takımı başarılı olduğu zaman ben de seviniyor ve gurur duyuyorum.'' 
     
</TEXT>
</DOC>
