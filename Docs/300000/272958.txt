<DOC>
<DOCNO> 272958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur08.html </URL>
<DATE> 2004/09/18/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Oğlunu okutabilmek için öğrenci oldu 
</HEADLINE>
<TEXT>

     Zafer TOKUŞ ADAPAZARI Sakarya , DHA 
ADAPAZARI Kazımpaşa Beldesi'nde oturan 2 çocuk annesi Safiye Kurcan, doğuştan kas erimesi olan ve 7 yaşındaki oğlu Ceyhun'la birlikte okula başladı. Zorunlu öğrenci olan Safiye Kurcan, her gün çocuğunu okula götürüp getiriyor, sınıfta yanına oturup onunla birlikte ders yapıyor. 
     Okula tek başına gidemediği için her sabah oğluyla birlikte okula giden 36 yaşındaki Safiye Kurcan, henüz 9 aylıkken kas erimesi hastası olduğu anlaşılan ve tıp dilinde "SMA" Kas ve sinir hastalığı teşhisi konulan 7 yaşındaki Ceyhun Kurcan'ın, sağ ayağında iki kas bir sinir, diğer ayağında ise iki sinir ve bir kasın işlevini yapamadığnı belirtti. 
     Bu yıl Kazımpaşa İlköğretim Okulu'na başlayan ve birinin yardımı olmadan hiçbir fizyolojik ihtiyacını karşılayamayan oğlu Ceyhun Kurcan'ı okutabilmek için her sabah onunla birlikte okula giden anne Safiye Kurcan, çocuğunu okul önünde tekerlekli sandalyesinden indirip, sınıfa kucağında taşıyor. 
     Oğlunun aslında okula tek başına gitmesinin sakıncalı olduğunu belirten Kurcan, "Okula gitmeyi o kadar çok istiyordu ki, üzülmesin diye yazdırmak zorunda kaldık. Çocuğum için her fedakarlığa katlanırım'' dedi. 
     Annesinin bir an olsun yalnız bırakmadığı Küçük Ceyhun ise tüm bu zorluklara rağmen oykuyup doktor olmak istediğini söylüyor. 
     
</TEXT>
</DOC>
