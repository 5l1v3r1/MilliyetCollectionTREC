<DOC>
<DOCNO> 276868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/siyaset/asiy.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal ve Cem birleşmeye doğru 
</HEADLINE>
<TEXT>


YTP'yi CHP'ye katılmaya çağıran Baykal, "Birleşmeyi engelleyecek bir unsur yok" Cem de, "Katılımı ciddi olarak değerlendireceğiz" dedi 

ANKARA Milliyet 


CHP Genel Başkanı Deniz Baykal, uzun süre siyasette birlikte yürüdüğü, SHP - CHP birleşmesi öncesi yolları ayrılan YTP Genel Başkanı İsmail Cem'e, "CHP'ye katılın" teklifi götürdü. ABD'de tedavi gören Cem'e, "geçmiş olsun" ziyaretine giden Baykal, Cem'e övgü dolu bir mektup sunarak çağrı yaptı. Baykal'ın bugün gerçekleşecek iade - i ziyarette "evet" yanıtı alacağı belirtildi. 
Cem'in hastalığı sırasında, iki eski dost arasındaki yakınlaşmayla başlayan temaslarla gerçekleşen birleşme projesi için iki partiyi de aşan geniş boyutlu bir trafik yaşandığı ortaya çıktı. CHP kurmaylarının, DSP'ye de "CHP'de birleşelim" teklifi götürdüğü, ancak olumsuz yanıt aldığı belirtildi. CHP, "koşulsuz katılın" teklifine SHP'den de yanıt alamadı. 

Arkadaşım Deniz 
Kanser şüphesiyle gördüğü tedavinin ilk bölümü tamamlandıktan sonra Türkiye'ye dönen Cem, Göcek'te tatil yaparken Baykal'la telefonla görüştü, ardından Baykal'ın sunduğu mektubun ana hatları belirlendi. YTP Genel Merkezi'ne giden Baykal, "Geçmiş olsun" ziyaretine geldiklerini söyledi. Cem de, "Hem arkadaşım Deniz, hem genel başkanıma bu nazik duyarlılığı için teşekkür ediyorum" dedi. 
Ortak basın toplantısında ikili, duygusal ifadeleriyle dikkati çekti. Baykal, Cem'le CHP'de sıkıntıları birlikte aştıklarını, sonra yolları ayrılmasına rağmen dostluklarının sürdüğünü vurguladı. 

Birleşmeye engel yok 
Cem'in bu süreçte ilkelerinden ödün vermediğini, fırsatçı ve yanlış hesaplar yapmadığını ifade ederek, "Türkiye'nin gerçekten, yeni, çağdaş ve güçlü bir seçeneğe ihtiyacı olduğunu, herkesin yeni bir durum değerlendirmesi yapması gerektiğini" belirten Baykal, YTP'yi CHP'ye katılmaya çağırdı. Baykal, "Bunu engelleyecek bir unsur düşünemiyorum" diye konuştu. Cem de sosyal demokratların, "geçmişte ne kadar iyiydik ama tam da yapamadık, acı tatlı hatıralarımız var" diye iktidarsızlık duygusu içinde geçmişte yaşamak yerine, geleceğe bakması gerektiğini söyledi. Cem, "Katılımı ciddi olarak değerlendireceğiz"şeklinde konuştu. Baykal, teklifin diğer sol partilere götürülüp götürülmediği sorusuna da "Türkiye'de birleşme, bütünleşme tartışmaları hep olur, olay çığrından çıkar. Bu onlarla karıştırılmasın. Çekişme, pazarlık, spekülasyon yok" yanıtını verdi. 

Cem, Derviş'in yerine geçecek 

Cem'in birleşme sonrasında kendilerini yarı yolda bırakıp CHP'ye geçen Kemal Derviş'ten boşalan Genel Başkan Yardımcılığı koltuğuna oturması bekleniyor. Ancak kurultayın toplanıp Parti Meclisi'nin yeniden seçilmesi gerektiğinden, Cem'in bir süre genel başkan başdanışmanı olacağı dile getiriliyor. Derviş de gelişmeyi, "Memnun oldum. Benim zaten en büyük idealim Baykal'la Cem'i bir araya getirmekti" diye karşıladı. Baykal, YTP'yi CHP'ye katılmaya çağırdığı mektubunda da Cem'den övgüyle söz etti. Baykal, "Sevgili yol arkadaşım, seni ve YTP'li kardeşlerimi, Mustafa Kemal'in aydınlık yolunda sosyal demokrasinin eşitlik ve özgürlük ideallerinin bütünlüğünde birlikte yürümeye davet ediyorum" dedi. 


</TEXT>
</DOC>
