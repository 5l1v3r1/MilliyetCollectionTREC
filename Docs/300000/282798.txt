<DOC>
<DOCNO> 282798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur31.html </URL>
<DATE> 2004/10/23/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Sokakta kaçak kovalamacası... 
</HEADLINE>
<TEXT>

     Çanakkale'nin Gelibolu ilçesinde, jandarmanın yaptığı operasyonda yakalanan 35 kaçaktan 2'si, Çanakkale Emniyet Müdürlüğü'ne getirildiği sırada kaçtı. Kaçaklar, polislerin uzun süren takibi sonucu yakalandı. 
     AA muhabirinin edindiği bilgiye göre, dün yasadışı yollardan yurtdışına gitmek için İstanbul'dan bir kamyonla Gelibolu'nun Burhanlı köyü yakınlarına getirildiği belirtilen, Irak, Pakistan ve İran uyruklu 35 kişi, jandarmanın yaptığı operasyonla yakalandı. 
     Kaçaklar, jandarmadaki soruşturmanın ardından otobüsle Çanakkale Emniyet Müdürlüğü Pasaport Şubesi'ne getirildi. Irak uyruklu 2 kişi, Emniyet Müdürlüğü'ne girerken kaçtı. 
     Şehrin giriş ve çıkışları ile merkezde yapılan araştırmalarda, kaçakların Çarşı Caddesinde bulunduğu tespit edildi. 
     İki kaçak, Önleyici Hizmetler Şube Müdürlüğü'ne bağlı ekiplerce yakalanarak, Emniyet Müdürlüğü'ne götürüldü. 
     
</TEXT>
</DOC>
