<DOC>
<DOCNO> 259613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sonyas01.html </URL>
<DATE> 2004/07/31/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Peru'da bin yıllık bira fabrikası bulundu... 
</HEADLINE>
<TEXT>

     Amerikalı arkeologlar, Peru'da tarihi bir bira fabrikası buldu. 
     Chicago Çalışma Müzesi'nden bilimadamlarının, bu ay Vari İmparatorluğu'nun üyelerinin, bin yılı aşkın bir süre önce biraya benzer ''chicha'' adlı içkiyi yaptığı Peru'nun güneyindeki dağlarda bir bira fabrikası bulduğu bildirildi. 
     Bilimadamları, bira fabrikasının, And Dağları'nda bulunan en eski, büyük iş binası olabileceğini, 10-15 38 ila 57 litre seramik fıçıların parçalarının yer aldığı fabrikada, günde birkaç bin litre ''chicha'' üretilebileceğini kaydettiler. 
     Bira fabrikasının, deniz seviyesinden yaklaşık 2 bin 400 metre yükseklikte, MS. 600'den 1000'e kadar canlı kalan ve bin ila 2 bin kişilik nüfusa sahip dağ kenti Cerro Baul'daki kazılarda ortaya çıkarıldığı belirtildi. 
     Bilimadamları, Vari İmparatorluğu'nun seçkin tabakasının, devlete hizmet verdikleri için ödüllendirilen vatandaşların katılımıyla içki festivalleri düzenlediklerinin sanıldığını dile getirdiler. Variler'in son içki festivalinde şenlik ateşi yaktığı ve bundan sonra kenti terk ettikleri belirtildi. 
     Bölgede, su kaynatmak, meyve, tahıl, biber ağacı tohumları pişirmek için kullanılan ve gübreyle ateşlenen ocakların bulunduğu, seramik fıçılardaki sıvının, kavanozlarda mayalandığı ifade edildi. 
     İnkalar'ın tüm And Dağları'na yayılan imparatorluklarını kurmalarından çok önce, Variler'in çok daha uzun ömürlü ve neredeyse onun kadar büyük bir imparatorluk kurduğu biliniyor. 
     
</TEXT>
</DOC>
