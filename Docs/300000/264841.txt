<DOC>
<DOCNO> 264841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/dunya/dun01.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan rüyası 
</HEADLINE>
<TEXT>


ABD, Rusya'da Stalin döneminden bu yana sürülen ve ezilen Mesket Türklerinin 5 binine iltica hakkı verdi. 60 kişilik ilk kafile Philadelphia'da bir kasabaya yerleşti 

DIŞ HABERLER SERVİSİ 


Sovyet döneminde Stalin tarafından Gürcistan'ın güneybatısından Özbekistan'a sürülmelerinin ardından 1989'da Özbeklerin katliamlarından kaçarak Rusya'daki Krasnodar bölgesine göçen fakat bu kez de yerel yetkililerin her türlü zulmüne hedef olan Mesket Türkleri, nihayet huzurlu bir yuva buldu. 
Geçtiğimiz aylarda ABD ile Rusya arasında imzalanan anlaşma gereği Mesketler, ABD'ye göçmen olarak kabul edilmeye başlandı. Bir ay önce 60 kişilik ilk Mesket kafilesi ABD'nin Philadelphia eyaletindeki Telford kasabasına yerleşti. 

İlk kez bir kimlikleri olacak 
Oturma ve çalışma izni verilen Mesketler hayatlarında ilk kez geçerli kimlik belgelerine sahip olurken, başka ilkleri de yaşamaya başladı. Örneğin Lomidze ailesinin küçük fertleri Krasnodar'da okula hep yürüyerek giderken, şimdi ABD'de okul otobüsüne biniyorlar. Erkekler ilk kez düzenli işte çalışıyor. Kalabalık olduklarından büyük evlerde oturuyorlar ve çeşitli elektrikli ev aletlerine sahipler. Internetteki "couriertimes" sitesindeki habere göre, Amerikalılar, Mesketlere kucak açmış durumda. Pek çok kuruluş bu alışılmadık göçmen grubuna yardımcı olurken, gönüllüler de İngilizce öğrenmeleri ve çevreyi tanımaları için ellerinden geleni yapıyor. Ancak Lomidze ailesi örneğinde olduğu gibi Mesketler eski alışkanlık ve geleneklerini kolay kolay terk edemiyor. Büyük aile halinde beraber yaşamak istiyorlar. 
Rusya'daki 5 bin Mesket Türkü daha ABD'ye gitmeye hazırlanırken, şimdiye kadar her gittiği yeri terk etmek zorunda kalan İsamidin Lomidze 73 , artık huzurlu bir yuva bulduğuna inanıyor. İsamidin Lomidze elini kalbinin üzerine koyarak, "Artık kaçmak zorunda kalmayacağım. Teşekkürler Amerika, çok teşekkürler" diyor. 
Mülteci Mesketler, 5 yıl sonra ABD vatandaşı olacak. 9 yaşındaki Sevda Lomidze'nin rüyası ise bambaşka. İlkokula giden Sevda büyüyünce öğretmen olacak. Ama en çok pop starlar Pink ve Britney Spears'la şans eseri karşılaşma olasılığı heyecanlandırıyor Sevda'yı. Geride bıraktığı zorluklarla dolu yaşamını hatırladığına, artık buna hiç de olmayacak bir şey gözüyle bakmıyor. 


</TEXT>
</DOC>
