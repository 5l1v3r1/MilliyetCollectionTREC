<DOC>
<DOCNO> 253685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonyas01.html </URL>
<DATE> 2004/07/07/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Marlon Brando'ya sessiz veda... 
</HEADLINE>
<TEXT>

     Los Angeles'ta 2 Temmuz'da 80 yaşında hayata veda eden ''Baba'' filminin unutulmaz oyuncusu Amerikalı aktör Marlon Brando'nun hafta sonunda sadece ailesinin katıldığı bir törenle son yolculuğuna uğurlandığı bildirildi. 
     Brando'nun eski arkadaşı Jay Kanter, cenaze töreninin hafta sonunda aile arasında yapıldığını ve Brando'nun cenazesinin yakıldığını söyledi. 
     Ünlü oyuncunun oğlu Miko da, babasına saygı dolayısıyla bütün törenlerin özel olacağını ve hiçbir ayrıntının yayınlanmayacağını belirtti ve Hollywood'un gösterişli yaşamından 30 yıldır uzak duran babasının ölümünün ardından kendilerini yalnız bırakmayanlara teşekkür etti. 
     Sinema dünyasının gelmiş geçmiş en önemli oyuncularından biri olan Brando'nun ölümünün ardından ABD Başkanı George Bush'tan Sophia Loren ve Francis Ford'a kadar birçok kişi taziyelerini sunmuştu. 
     Birçok evlilik ve beraberlikten 10 kadar çocuğunu olan Brando, 1947 yılında Tennessee Williams'ın ''Arzu Tramvayı'' oyunundaki serseri ve maço bir genç olan Stanley Kowalski rolüyle tüm tiyatro camiasında adını duyurmuş, ''Baba''daki Don Vito Corleone karakteriyle kariyerinin zirvesine çıkmıştı. 
     Daha sonra 1951-1954 yılları arasında sırasıyla tiyatroda da oynadığı Elia Kazan'ın ''Arzu Tramvayı'' filminde oynamış, yine Elia Kazan'ın ''Viva Zapata'' filminde ünlü Meksikalı gerilla lideri Emiliano Zapata'yı canlandırmıştı. 
     Joseph Mankiewicz filmi ''Jul Sezar''da Marcus Antonius rolünü oynayan, bu üç filmle üst üste üç kez en iyi erkek oyuncu dalında Oscar'a aday gösterilen, ancak kazanamayan Brando, 1954'de sinema tarihinin en iyi filmlerinden biri olan Elia Kazan'ın yönettiği ''Rıhtımlar Üzerinde'' filminde sendika ağalarına karşı koymaya çalışan işçi Terry Malloy rolüyle Oscar almıştı. 
     ''Vahşi Hücum''da canlandırdığı motosiklet çetesinin asi lideri rolüyle genç kuşağın idolü haline gelen Marlon Brando, 1961 yılında Stanley Kubrick'in yarıda bıraktığı, psikolojik western ''Tek Gözlü Jack''in yönetmenliğini yapmış, daha sonra yönetmenliğini üstlendiği ''Yatak Hikayesi'' ve Charlie Chaplin'in yönettiği ''Hong Kong'lu Kontes'' filmlerinde komedi oyunculuğunu denemişti. 
     ''Baba'' filmindeki mafya babası Don Vito Corleone rolündeki unutulmaz oyunculuğuyla, tam anlamıyla bir sinema efsanesi haline gelen ve en iyi erkek oyuncu dalında ikinci kez Oscar kazanan Brando, Amerikan yönetiminin ve Hollywood sinemasının Kızılderililere karşı tutumunu protesto etmek için ödül törenine yerine Kızılderili bir kadını göndermiş ve ödülü almamıştı. 
     Brando, 1980 yılında ''Formül'' filminden sonra sinemaya dokuz yıllık bir ara vermiş, 1989 yılında ''Kuru Beyaz Bir Mevsim'' ile en iyi yardımcı erkek oyuncu dalında Oscar'a aday gösterilerek sinemaya parlak bir dönüş yapmıştı. 
     Marlon Brando, 1990'larda ''Keşif'', ''Dr. Moreau'nun Adası'', ''Don Juan de Marco'' filmlerinde, son olarak 2001 yılında başrollerini Robert De Niro ve Edward Norton ile paylaştığı ''Komplo'' filminde rol almıştı. 
     
</TEXT>
</DOC>
