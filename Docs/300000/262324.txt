<DOC>
<DOCNO> 262324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yazar/bila.html </URL>
<DATE> 2004/08/11/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Yerel devlet 
</HEADLINE>
<TEXT>


"Terör olaylarına siyaseten destek verme anlamına gelecek bu girişimlerden özellikle bu bölgede yaşayan yerel otoritelerin uzak durmasına ihtiyaç vardır." 
CHP lideri Deniz Baykal, Diyarbakır Büyükşehir Belediye Başkanı Osman Baydemir'in öldürülen teröristin evine taziye ziyaretini böyle değerlendirdi. 
Baykal'ın saptaması, Baydemir'in ziyaretinin, "siyaseten destek" anlamına geldiğidir. 
Baykal'ın bu saptaması isabetlidir. 
Baydemir, ziyaretini insani ve dini duygularla yaptığını belirtse de, sonuçta, terör örgütü mensuplarına hem siyasi hem de moral destek anlamı taşıdığı açıktır. 
Bu tür girişimlerin Türkiye'de oluşturulan ikili siyasi yapının göstergeleri olduğunu dün belirtmiştik. 
Türkiye bu ikili yapıyı, epeydir yaşıyor. Bu ikilik, devlet aygıtı üzerinden de görülebiliyor. Yıllardır Diyarbakır ve diğer bölge illerinde valiler ile belediye başkanları arasındaki tutum farkı, net bir göstergedir. Merkezi devleti temsil eden vali ve valilik ile yerel otoriteyi temsil eden belediye başkanı ve belediyeler arasındaki duruş farkı, çoğu kez, "karşıtlık" konumuna düşmektedir. Bu açıdan bakıldığında merkezi devlet ayrı, yerel devlet aygıtı farklı görünmektedir. Bu farklılığın en bariz biçimde ortaya çıktığı alan ise terör olayları ve PKK'ya bakış alanıdır. 
Baydemir'in ziyaretinin temelinde de, bu bakış farkının yattığı söylenebilir. 
Bu vesileyle Avrupa Birliği'ne giriş amacıyla AB'nin Ankara'ya karşı sürdüğü özel koşullar ve Cumhurbaşkanı Ahmet Necdet Sezer'in kamu yönetimi ve yerel yönetim yasalarını veto gerekçeleri iyi okunmalıdır. Sezer'in veto gerekçelerinin özünü, ulusal bütünlüğü zedeleyecek biçimde merkezi otoriteye alternatif yerel otorite anlayışının güçlendirilmesinin doğuracağı sonuçlar ve bundan duyulan kaygılar oluşturmaktadır. 
Türkiye'nin üniter yapısına yönelik terör ve bu sürecin sonunda oluşan ikinci siyasal yapının varlığı merkezi devleti zayıflatan girişimlere karşı kuşku duyulmasına neden olmaktadır. 
Bölgedeki yerel yönetimlerin ayrı bir siyasi tutum içinde olmaları, "alternatif" devlet imajı ve mesajı vermeye çabalamaları, üniter devlet anlayışına ve bu çatı altında birlikte yaşama arzusuna uymayan bir görüntüdür. 



</TEXT>
</DOC>
