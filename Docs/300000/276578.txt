<DOC>
<DOCNO> 276578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur11.html </URL>
<DATE> 2004/10/01/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
''Kızımla kocamı yatakta yakaladım'' 
</HEADLINE>
<TEXT>

     
     İsmail AKDUMAN SAMSUN, DHA 

     

SAMSUN'da üvey kızını taciz etmekle suçlanan 56 yaşındaki İrfan Korkmaz çıkarıldığı duruşmada, "Ben ona babalık yaptım. Suçsuzum'' dedi. Tacize uğradığını iddia eden 17 yaşındaki G.Ç. ise "Bana porno film seyrettirip daha sonra taciz ediyordu. Böyle babalık mı yapılır'' diye konuştu. Tutuksuz yargılanan Korkmaz, mahkeme tarafından tutuklanarak cezaevine gönderildi. 11 yıllık eşinden şikayetçi olan 38 yaşındaki Leyla Korkmaz da "Kızımla kocam olacak bu adamı aynı yatakta yakaladım'' diyerek şikayetçi oldu. 
     Cumhuriyet Mahallesi'nde 7 ay önce meydana gelen olayda, G.Ç., annesi Leyla Korkmaz'la birlikte polise gitti ve üvey babası İrfan Korkmaz'ın kendisini sürekli taciz ettiğini belirterek şikayetçi oldu. Bu arada Korkmaz kayıplara karıştı ve gıyabında Samsun 2'inci Ağır Ceza Mahkemesi'nde dava açıldı. Dün ilk kez mahkemeye gelen İrfan Korkmaz, üvey kızı G.Ç.'nin kendisine iftira attığını söyleyerek, "Leyla ile 11 yıl önce evlendik. Ben de o da ikinci evliliğimizi yaptık. O zaman G.Ç., 6 yaşındaydı. Yıllarca ona babalık yaptım. Kendi kızımdan ayrı tutmadım. Bir dediğini iki etmedim. Son dönemlerde dersleri bozuk olduğu için ona kızmıştım. Sanırım bu yüzden bana iftira atıyor. Annesi de ona inanmış. Benim karım genç, neden böyle bir şeye ihtiyaç duyayım ki'' diye konuştu. 
     Duruşmaya katılan lise son sınıf öğrencisi G.Ç., üvey babasının kendisini 10 yıldır taciz ettiğini iddia ederek, "Annem evde olmadığı vakitlerde, bu adam beni elleriyle taciz ediyordu. Annene söylersen seni öldürürüm' diyordu. Bu yıllarca sürdü. En sonunda benimle ters ilişkiye girmek istedi. Ben kabul etmedim, bağırarak yardım istedim. Annem gelip beni kurtardı. Böyle babalık mı yapılırmış'' dedi. 
     Duruşmaya katılan ve kızını taciz eden 11 yıllık eşinden şikayetçi olduğunu söyleyen Leyla Korkmaz ise, "Bu adam yalan söylüyor. Kocam olacak bu adamı kızıma tecavüz etmek isterken yakaladım. Kendisine boşanma davası da açtım. Bu adam ne bana kocalık, ne de kızıma babalık yaptı'' dedi. Mahkeme tanıkların dinlenmesi için duruşmayı ertelerken, 7 aydır polis tarafından aranan İrfan Korkmaz hakkında tutuklama kararı verdi. 

     
</TEXT>
</DOC>
