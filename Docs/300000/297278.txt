<DOC>
<DOCNO> 297278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy15.html </URL>
<DATE> 2004/12/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan 'Müslüman-Hıristiyan birlikte yaşayamaz' diyen fanatiktir 
</HEADLINE>
<TEXT>

     Başbakan Recep Tayyip Erdoğan, Müslümanlarla Hıristiyanların bir arada yaşayamayacağını söyleyenlerin fanatik olduğunu söyledi. 
     Başbakan Erdoğan, Almanya'da yayımlanan ''Passauer Neue Presse'' adlı yerel gazeteye yaptığı açıklamada, Müslümanlarla Hıristiyanların bir arada yaşayamayacaklarını baştan söylemenin önyargıları pekiştireceğini ve birlikte yaşamı zorlaştıracağını belirterek, ''Size bir Müslüman olarak söylüyorum. Müslümanlarla Hıristiyanların barış içinde bir arada yaşayamayacağını söyleyenler fanatiktir. Bu düşünceleri aşmalıyız'' dedi. 
     Müslümanlara nasıl yaşamaları gerektiğinin söylenmesine de karşı olduğunu ifade eden Erdoğan, ''Hoşgörü, insanları oldukları gibi, dinleri ve inançlarıyla kabul etmek anlamına gelir. Almanya, 'misafir işçileri' kabul etmeye başladığı zaman onların Müslüman olduğunu biliyordu'' diye konuştu. 
     Almanya'daki camilerde vaazların Almanca verilmesi önerisini de anlayışla karşıladığını kaydeden Erdoğan, ''Almanca vaaz verilmesi anlamlı olabilir. Ancak çoğunluğun sadece Türkçe anladığı bazı yerlerde Almanca vaaz vermenin de anlamı yok'' dedi. 
     
</TEXT>
</DOC>
