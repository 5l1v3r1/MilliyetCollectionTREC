<DOC>
<DOCNO> 282133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun40.html </URL>
<DATE> 2004/10/21/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Türkiye kararını Chirac verecek 
</HEADLINE>
<TEXT>

     Fransa'nın OECD nezdindeki daimi temsilcisi Büyükelçi Dominique Perreau, ''Fransa'da AB'nin Türkiye ile tam üyelik müzakerelerine başlaması konusunda kararı Cumhurbaşkanı Jacques Chirac'ın vereceğini'' hatırlattı ve ''Chirac'ın da bu konudaki tavrını açık ve net bir biçimde ortaya koyduğunu'' söyledi. 
     Başbakan Recep Tayyip Erdoğan, OECD Genel Konseyi'nde yaptığı konuşmadan sonra toplantıya katılan büyükelçilerin sorularını yanıtladı ve dış politika konularındaki görüşlerini dinledi. 
     Toplantıda söz alan Fransız Büyükelçi, Fransa'da Türkiye konusunda devam eden tartışmaya atıfta bulundu ve ''Türkiye, müzakerelerin başlaması konusunda önemli ve olumlu adımlar attı'' dedi. 
     Fransız Büyükelçi, ''Fransa'da müzakerelerin başlaması konusunda karar verecek merci Cumhurbaşkanı'dır. Cumhurbaşkanı Chirac, 'Türkiye'nin üyeliği AB'ye güç katacaktır' diyerek, bu konudaki tavrını açık biçimde zaten ortaya koydu'' dedi. 
     Bu arada toplantıda söz alan büyükelçilerin, Türkiye'nin ekonomik alanda gerçekleştirdiği reformları öven konuşmalar yaptıkları bildirildi. 
     Öte yandan Erdoğan'ın OECD'deki temaslarından sonra düzenlediği basın toplantısına, çok sayıda Fransız yazılı ve görsel medya mensubu katıldı. 
     OECD Genel Konseyi salonunda yapılan basın toplantısını yer kalmaması yüzünden çok sayıda gazeteci ayakta izlemek zorunda kaldı. 
     
</TEXT>
</DOC>
