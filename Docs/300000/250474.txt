<DOC>
<DOCNO> 250474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun18.html </URL>
<DATE> 2004/06/24/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Jimi Hendrix'in gitarı 50 yaşında... 
</HEADLINE>
<TEXT>

     Heavy Metal müziğin öncülerinden Jimi Hendrix'in üne kavuşturduğu rock tarihinin efsanevi gitarı ''Stratocaster'' 50 yaşında. 
     Gitarını dişleriyle ya da sırtında çalarak ün yapan siyahi müzisyen Hendrix, 1969'daki efsanevi Woodstock konserinde, ''Stratocaster''ini, amfisinin de yardımıyla daha önce denenmemiş seslerin mecrasına sokmuştu. 
     Leo Fender tarafından 1954 yılında geliştirilen ve rock'n roll müzikte devrim niteliği taşıyan ''Stratocaster'', Hendrix'in kullanmaya başlamasıyla ünlenmiş ve sonra nice müzisyen tarafından kullanılmış, dahası ''dünyanın en iyi elektro-gitarı'' olarak nitelendirilmişti. 
     Güney Kaliforniya Üniversitesi gitar bölümünden Richard Smith, ''Strat, Amerikan Rock'n Roll'unun ikonasıdır. Modern müzikte bundan daha fazla tanınan başka bir gitar daha yok'' dedi. 
     Smith, ''Teknik açıdan bakılacak olursa dahice bir icat, çünkü bu gitar vücutla bütünleşiyor. Bir kere elinize aldığınızda, sizi sarıyor'' ifadesini kullandı. 
     Aynı zamanda ünlü bir caz müzisyeni olan Smith, her müzik türü için ve her müzisyenin elinde farklı ses vermeye uygun olan efsanevi elektro-gitar için, ''Hiçbir Strat'ın sesi aynı değildir. Aynı enstrümanla inanılmaz çeşitlilikte sesler elde edilebilir'' dedi. 
     Smith, Stratocaster'in ihracatının, bilgisayarlardan, 45'lik Colt tabancalardan ve otomobillerden fazla olduğunu da kaydetti. 
     ''Strat''ın ilk modellerinin yeni versiyonları 5400 dolardan yaklaşık 8 milyar lira satılıyor. 
     
</TEXT>
</DOC>
