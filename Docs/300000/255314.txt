<DOC>
<DOCNO> 255314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun17.html </URL>
<DATE> 2004/07/14/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İsrail, Arafat ölürse ne yapacak İşte plan... 
</HEADLINE>
<TEXT>

     İsrail tarafından, ''Filistin Devlet Başkanı Yaser Arafat'ın ölümü durumunda yapılacaklarla'' ilgili olarak hazırlanan bir acil durum planında, ''Arafat'ın Kudüs'e gömülmesinin kesinlikle önlenmesi gerektiği'' belirtildi. 
     AP tarafından ele geçirilen planda, İsrail, Hamas liderliğindeki İslamcı grupların, Arafat'ın ölmesi durumunda mülteci kamplarından başlayarak Filistin yönetimini ele geçirmeye çalışacaklarını tahmin ediyor. Planda bunun önlenmesi için İsrail'in Gazze Şeridi'nde geniş bir askeri operasyon dahil, olağanüstü önlemler alması öngörülüyor. 
     Plan, ''Arafat'ın ölümü durumunda Filistin yönetiminin çökeceği'' öngörüsünde de bulunuyor. 
     Üst düzey hükümet yetkilileri tarafından tartışılarak hazırlandığı belirtilen planın, 75 yaşındaki Arafat'ın ölümü durumunda yapılacaklarla ilgili olarak, düzenli aralıklarla yapılan planlamanın bir parçası olduğu belirtildi. 
     Filistinli yetkililer ise plana tepki göstererek, ''Arafat'ın sağlıklı ve iktidarının güçlü olduğunu'' belirttiler. 
     Arafat'ın danışmanlarından İmad Şakur, İsrail ordu radyosuna yaptığı açıklamada, Arafat'ın ''çok sağlıklı olduğunu'' söyledi. 
     Arafat'ın elleri ve dudaklarındaki titreme, onun Parkinson hastası olduğu şeklinde dedikodulara yol açıyor. Ancak doktorları, Filistin liderinin hasta olduğunu asla doğrulamadı. 
     İsrail'in böyle 3 planı olduğu ve Savunma Bakanlığı dahil ilgili kurumların kendi planlarını hazırladığı belirtiliyor. 
     5 sayfalık İsrail planında ise, Arafat'ın ölüm nedeni olarak üç olasılıktan bahsediliyor ''Bir İsrail askeri operasyonu, uzun bir hastalıktan sonra ölüm veya ani, doğal bir ölüm.'' 
     Planda, ''Arafat'ın yurtdışında öleceği umuduyla'', Filistin liderinin ağır hastalanması durumunda yurtdışında tedavisine izin verilmesi öneriliyor. 
     Arafat'ın, Kudüs'te Mescid'i Aksa'nın da yer aldığı Harem-i Şerif'e gömülmesinin ''kesinlikle önlenmesini'' öneren plan, bir uzlaşma olarak, Filistin liderinin Kudüs'ün Ebu Dis mahallesinde, Eski Şehir'i gören bir noktaya gömülmesine izin verilmesini öneriyor. 
     
</TEXT>
</DOC>
