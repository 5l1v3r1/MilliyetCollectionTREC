<DOC>
<DOCNO> 260193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun32.html </URL>
<DATE> 2004/08/03/ </DATE>
<TIME> 21.59 </TIME>
<AUTHOR>  </AUTHOR>
<HEADLINE>
Kadın asker, Ebu Garib'deki işkenceyi eğlence için yapmış 
</HEADLINE>
<TEXT>

     Irak'taki Ebu Garib cezaevinde görev yapan işkenceci kadın asker Lynndie England'ın, Amerikan askeri mahkemesindeki ön duruşmasında ifade veren bir görevli, England'ın işkenceyi eğlence için yaptığını söyledi. 
     Ebu Garib'de mahkumlara kötü muamele ve işkence yapmaktan yargılanan yedi kişiden biri olan England hakkında ifade veren soruşturma görevlisi Paul Arthur, ''Yaptıklarının bu kadar ciddi suçlar olduğunu düşünmediler. Bu kadar büyük bir konu olacağını sanmıyorlardı. Sadece şaka yapıyorlardı'' dedi. 
     Sivil mahkemelerdeki yüksek mahkemeye eşdeğer bir yargı sürecine tabi olan 32. madde kapsamında ifade veren Arthur'u dinleyen soruşturma subayı Albay Denise Arn, England'ın askeri mahkemede yargılanıp yargılanmamasına karar verecek. 
     England'ın, kendisine, mahkumlarla birlikte resimlerdeki gibi poz vermesini erkek arkadaşı Charles Garner'ın söylediğini ve fotoğrafları da Garner'ın çektiğini anlattığını belirten Arthur, Garner'ın cezaevindeki işkence ve kötü muamelelerden sorumlu çetenin başı olduğunu söyledi. 
     Mahkemede ilk olarak Arthur dinlenirken, 25 kadar şahidin 3-4 gün içinde dinlenmek üzere çağrılabileceği belirtildi. 
     Iraklı bir mahkuma taktığı tasmayı tuttuğu sırada çekilen görüntüleriyle tanınan England, tutsaklara kötü muameleden çirkin davranışlarda bulunmaya kadar çeşitli suçlarla itham ediliyor. 
     21 yaşındaki England'ın her biri 5 yıl hapsi öngören toplam 19 suçlamayla yargılanması bekleniyor. 
     Ebu Garip cezaevindeki skandala karışan 7 kişiden sadece England'ın yargılanması ABD'de yapılıyor. 
     England, işkence fotoğraflarının yayımlanmasının ardından, kendisinin sadece emirleri yerine getirdiğini söylemişti. 
     Aynı skandaldan mayıs ayında yargılanan Jeremy Sivitis suçlu bulunarak bir yıl hapis cezasına çarptırılmış ve rütbesi indirilerek ordudan ihraç edilmişti. 
     
</TEXT>
</DOC>
