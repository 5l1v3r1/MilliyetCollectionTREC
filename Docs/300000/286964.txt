<DOC>
<DOCNO> 286964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/guncel/axgun01.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
'Amacımız gasp yapmaktı' 
</HEADLINE>
<TEXT>


Kapkaççılarca trenden atılan Canıdemir cinayetiyle ilgili bir kişi daha tespit edildi. Gözaltına alınan A.Ç., "Gözümüze kestirdiğimiz Ahmet'in 'cep'ini kapıp kaçtık. Bizi kovalayınca arkadaşlarım onu trenden attı" dedi 

OSMAN KARA İstanbul 

İstanbul'a gelmek için bindiği Adapazarı Ekspresi'nde cep telefonunu vermemek için direnen ve darp edilerek trenden atıldıktan sonra yaşamını yitiren üniversite öğrencisi Ahmet Hakan Canıdemir cinayetiyle ilgili bir kişinin daha kimliği belirlendi. Polis, önceki akşam gözaltına aldığı zanlı 17 yaşındaki A.Ç.'nin ifadesi doğrultusunda, eski sabıkalı Ümit Çiğdem'i 19 aramaya başladı. 

Saçlarını kestirmiş 
Olaydan sonra tanınmamak için saçlarını kestiren A.Ç. 17 , polisin düzenlediği operasyon sonucu önceki gece İçerenköy'de saklandığı halasının evinde yakalanmıştı. Yaşı küçük olan A.Ç., Üsküdar Çocuk Büro Amirliği'nde gözaltında tutuluyor. 
İki arkadaşıyla birlikte çanta veya telefon hırsızlığı yapmak amacıyla trene bindiklerini anlatan A.Ç., cep telefonuyla konuşurken gördükleri Canıdemir'i gözlerine kestirdiklerini söyledi. 

'Trenden atladım' 
Telefonu kaptıktan sonra Canıdemir'in kendilerini kovaladığını söyleyen A.Ç.'nin, "Telefonu kaparak koştuk ama peşimize düştü. Kapıya yakın bir yerde aramızda boğuşma oldu. Ben trenden atladım. Ama onu döven arkadaşlarım trenden attı" iddiasında bulundu. 
Daha önce kadın polis memurunun çantasını kapkaç ettiğini itiraf eden ve işyeri hırsızlığından sabıkası bulunan A.Ç., trendeki üçüncü arkadaşının isminin Ümit Çiğdem 19 olduğunu söyledi. Sabıkalılar arasında Çiğdem'in resmini teşhis eden A.Ç., bugün adliyeye sevk edilecek. 

Çocuk çocuğa kapkaç 

Diyarbakır'da sokakta k ğıt mendil satan Yahya Kemal Beyatlı İlköğretim Okulu 7. sınıf öğrencisi Ercan Nergiz 12 , Yenişehir Beldesi Gevran Caddesi'nde parasını almak isteyen 12 - 15 yaş grubu 6 çocuğa direndi. Bu sırada saldırganlardan biri Nergiz'i sırtından bıçakladı. Diyarbakır Devlet Hastanesi'ne kaldırılan Nergiz, "Elimdeki 2 milyon lirayı almak istediler. Bağırarak yere düştüm. Onlar da kaçtı. Kim olduklarını bilmiyorum, ilk defa gördüm." Polis, eşk li belirlenen 6 çocuğu arıyor. 

Organları hayat verdi 

İSTANBUL Milliyet 

Kapkaçcılar tarafından trenden atılan üniversite öğrencisi Ahmet Hakan Canıdemir'in organları başkalarına hayat verdi... Canıdemir'in bir böbreğinin nakledildiği Sinem Çetto'nun 24 tedavisi Haydarpaşa Numune Hastanesi yoğun bakım servisinde sürüyor. 

Ameliyat 4 saat sürdü 
Çetto'nun babası Bedri Çetto, 4 saat süren ameliyat sonrası kızının durumunun hızla düzeldiğini söyledi. Canıdemir'in ikinci böbreğiyle hayat bulan diğer hasta olan evli ve bir çocuk babası terzi Fatih Uluyurt'un da 28 sağlık durumu iyi. 
Telefonla konuştuğumuz Uluyurt, çok mutlu olduğunu, 15 gün boyunca yoğun bakımda kalacağını söyledi. 
Florance Nightingale Hastanesi'nde 3.5 saat süren ameliyatla Canıdemir'in karaciğerinin nakledildiği emekli memur İbrahim Tan'ın bugün normal odaya alınacağı bildirildi. İ. Ü. Tıp Fakültesi Hastanesi'nden yapılan açıklamaya göre de, Canıdemir'in kalp kapakçığı bir yaşından küçük bir kız çocuğuna nakledilecek. Operasyon için hazırlıklar yapılıyor. Canıdemir'in korneası da uygun bir hastaya verilecek. 

Demir Pişman değilim 

GÜLAY FIRAT 
Canıdemir'den nakledilecek böbrek hakkını "daha genç" diyerek, Sinem Çetto'ya devreden Evniye Demir'le Maltepe'deki evinde görüştük. Haftanın 3 günü diyalize bağlanmak zorunda olan Demir, "Yaptığım işte abartılacak bir şey yok. Durumu acildi. Sıramı vermekten pişman değilim. Onun için sevinçliyim. İnşallah uzun yıllar yaşar" dedi. Demir'in çocukları ise, "Bir daha annemizin sırasını başkalarını vermesini istemiyoruz. Onun da böbreğe ihtiyacı var" diye konuştu. 


</TEXT>
</DOC>
