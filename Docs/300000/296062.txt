<DOC>
<DOCNO> 296062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas27.html </URL>
<DATE> 2004/12/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Foça'daki "Club Med" tatil köyü için kapatma kararı... 
</HEADLINE>
<TEXT>

     Foça'da, ''Fransız Tatil Köyü'' olarak ünlenen Club Med'i, Emekli Sandığı satışa çıkarınca, işletmeci firma kapatma kararı aldı. 
     Foça'da Emekli Sandığı'ndan 37 yıl önce tesisleri kiralayarak Türkiye'nin ilk tatil köyünü hizmete açan Akdeniz Turistik Tesisleri A.Ş'nin Club Med Türkiye Personel Şefi Mustafa Abdullahoğlu, tatil köyü çalışanlarına yaptığı açıklamada Emekli Sandığı'nın tatil köyünü satışa çıkardığını söyledi. 
     Club Med şirketinin tatil köyünü satın almak istemediğini belirten Abdullahoğlu, ''Fakat 30 yıllığına kiralamaya razıyız''dedi. 
     Tatil köyü çalışanlarının örgütlü olduğu Türk-İş'e bağlı Türkiye Otel Lokanta ve Dinlenme Yerleri İşçileri Sendikası TOLEYİS Ege Bölgesi Şubesi'nin işyeri temsilcisi Haydar Harik, tatil köyünün kapatılması kararının, üzücü olduğunu belirtti. 
     Harik, tatil köyündeki 120 personelin tazminatlarının Aralık ayı sonuna kadar ödeneceği yönünde Personel Şefi Abdullahoğlu'nun kendilerine söz verdiğini ifade etti. 
     Foça Belediye Başkanı Gökhan Demirağ, 37 yıldır hizmet veren tatil köyünün kapatılmasından büyük üzüntü duyduğunu belirtti. 
     Demirağ, tatil köyünün hizmetine devam edebilmesi için gereken çabayı göstereceklerini söyledi. 
     
</TEXT>
</DOC>
