<DOC>
<DOCNO> 299699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/guncel/axgun01.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
40 saniye sallandılar 
</HEADLINE>
<TEXT>


20 binanın hasar gördüğü, bir caminin minaresinin yıkıldığı Muğla Ula'daki 5.1 büyüklüğündeki depremde 5 kişi yaralandı 

MUĞLA DHA 

Muğla'da dün saat 01.02'de merkez üssü Ula ilçesi olan 5.1 büyüklüğündeki depremde 5 kişi yaralandı. Ula'nın Akyaka beldesinde 20 bina hasar gördü, bir caminin minaresi yıkıldı. 
40 saniye süren sarsıntıyla birlikte evlerinden çıkan vatandaşlar, yağmura rağmen geceyi sokakta geçirdi. 
Merkez üssü Ula ilçesi olan deprem 40 saniye sürdü. Çevre ilçelerde de hissedilen sarsıntı, paniğe neden oldu. Ula'da, birinci kattaki evinin balkonundan atlayan Ayşen Şen ve üzerine televizyon düşen Pınar Balkuş 13 yaralandı. 

Muğla yolu kapandı 
Marmaris'te fenalık geçiren Düriye Gözen, alnı çizilen Sema Mumcular ve su borusuna takılarak düşen bir kişi hastanelere kaldırıldı. Yakınlarına ulaşabilmek için telefonlarına sarılan vatandaşlar, santralların kilitlenmesine neden olurken, elektrik kesintileri de yaşandı. Marmaris - Muğla karayolu da deprem nedeniyle bir süre ulaşıma kapandı. 
7. Cumhurbaşkanı Evren, deprem sırasında Marmaris Armutalan beldesindeki evinden çıkmadı. Evren, "Uykudan uyandım. Dışarı çıkmadım" dedi. Muğla Vali vekili Mustafa Dinçer Korkmaz, can ve mal kaybı olmadığını kaydetti. 


</TEXT>
</DOC>
