<DOC>
<DOCNO> 293687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yasam/yas01.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başından vuruldu ruhu bile duymadı 
</HEADLINE>
<TEXT>


Pazarda silah sesi duyup kendisini yere atan Hanifi Çakır, başına kurşun saplandığını, bacağı için hastaneye gittiğinde öğrendi 

TAYLAN YILDIRIM İzmir DHA 

İşçi emeklisi Hanifi Çakır 49 , önceki gün pazarda dolaştıktan sonra Basmane Tren İstasyonu'na yaklaşırken bir el silah sesi duydu. Önce kendini yere attı, sonra kalktı, otobüse bindi, eve gitti. 6 saat sonra bacaklarında uyuşma hissetti ve ayağa kalkmakta zorlandı. 
Hastaneye giden Çakır'ın röntgen filminde başının üst kısmında 9 milimetre çapında bir kurşun olduğu görüldü. Kurşundan operasyonla kurtulan Çakır, "Başımda bir kanama, ağrı hissetmedim" dedi. 
Doktorlar, "Kurşunun, etkili olduğu mesafenin bitimine yakın bir yerde Çakır'ın başına isabet ettiğini düşünüyoruz. Kemiğe isabet eden kurşunun hızı azalmış. Beyne bir zarar vermeyip biraz baskı yapmış" diye konuştular. 

'Yorgun kurşun' 

Adli Tıp uzmanları, havaya sıkılan kurşunun düşerken Çakır'ın başına isabet etmiş olabileğini kaydetti. Uzmanlar, bunu "yorgun kurşun" olarak nitelendiriyor. 


</TEXT>
</DOC>
