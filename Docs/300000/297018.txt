<DOC>
<DOCNO> 297018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/soneko04.html </URL>
<DATE> 2004/12/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hazine'nin borçlanma haftası... 
</HEADLINE>
<TEXT>

     Hazine 8.8 katrilyon lirayla 2004 yılının yüklü son ödemesini yapacağı bu hafta 91 gün vadeli referans bono, 224 gün vadeli bono ve 567 gün vadeli tahvil ihalesi düzenleyerek borçlanacak. 
     Hazine Müsteşarlığı, yarın, 15 Aralık 2004 vade başlangıcı ve 16 mart 2005 geri ödeme tarihiyle 91 gün vadeli referans bono ihalesi yapacak. Üç ayda bir değişken faiz ödemeli tahvillerin kupon ödeme oranlarının da belirleneceği ihalenin net borçlanma limiti daha önce 1 katrilyon 367 trilyon lira olarak açıklanmıştı. 
     Hazine salı günü ise yine 15 Aralık 2004 valör ve 27 Temmuz 2005 itfa tarihli olmak üzere, 224 gün vadeli Türk Lirası cinsinden iskontolu Hazine Bonosu ihalesi yapacak. 
     Söz konusu ihalede TRB270705T15 tanımlı bononun yeniden ihracı yapılacak. Salı günü ayrıca yine 15 Aralık 2004 valör ve 5 Temmuz 2006 itfa tarihli olarak 567 gün vadeli Türk Lirası cinsinden iskontolu Devlet tahvili ihalesi yapılacak. 
     
     8.8 KATRİLYONLUK ÖDEME 
     Hazine 15 Aralık Çarşamba günü, toplam 8 katrilyon 784 trilyon liralık iç borç ödemesi yapacak. Ödemenin 7 katrilyon 676 trilyonu piyasaya, 1 katrilyon 108 trilyon liralık kısmı da ortalamalardan satışlar nedeniyle kamu kurum ve kuruluşlarına yapılacak. 
     Bu ödemeyle birlikte Hazine 2004 yılı iç borç gedi ödemelerini büyük ölçüde tamamlayacak. Çarşamba günkü yüklü ödemelerden sonra Hazine'nin sadece 22 Aralık'ta 146 trilyon, 26 Aralık'ta 5 trilyon ve 29 Aralık'ta 36 trilyon liralık düşük miktarlarda ödemeleri bulunuyor. Bu nedenle Hazine'nin bu hafta yapacağı üç ihale de büyük bir olasılıkla bu yılın son iç borçlanma ihaleleri olacak. 
     
</TEXT>
</DOC>
