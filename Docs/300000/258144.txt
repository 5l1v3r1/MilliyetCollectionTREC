<DOC>
<DOCNO> 258144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/siyaset/asiy.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Karaoğlan' giderayak 'iktidar olun' emri verdi 
</HEADLINE>
<TEXT>


Yarım asırlık siyasi hayatını DSP kurultayında noktalayan Ecevit, gözyaşlarıyla uğurlandı, partideki bölünme sürecini anlatırken, 'Bölündükçe güçlendik' dedi 

SALİHA ÇOLAK, AYDIN HASAN Ankara 


DSP Genel Başkanı Bülent Ecevit, DSP'nin 6. Olağan Kurultayı'nda, partililerin yoğun sevgi gösterileri arasında, yarım asırdır içinde bulunduğu aktif siyaseti bıraktı. Genel başkanlık görevinden ayrılan Ecevit, partililere "Nasıl ben yaptıysam siz de yapacaksınız. İktidara geleceğimize inanıyorum" diye seslendi. 
DSP'nin 6. Olağan Kurultayı dün Mustafa Özbek Kongre Salonu'nda yapıldı. Ecevit'in açılış konuşmasından sonra Kurultay Divan Başkanlığı'na, eski devlet bakanı Masum Türker seçildi. 

'Uzman arkadaş' Derviş 
Bülent ve eşi Rahşan Ecevit, salonda 'Halkçı Ecevit' sloganlarıyla karşılandı. Yaklaşık bir saat süren bir veda konuşması yaptı. Ecevit, eşi Rahşan Ecevit'in kendi siyasi hayatındaki rolüne değinerek, "Rahşan Ecevit'e, demokratik sola özgün katkılarını belirtmeyi görev bilirim" dedi. 2002 seçimleri öncesinde partideki bölünmeye işaret eden Ecevit, "Bölündükçe arındık, arındıkça güçlendik" diye konuştu. 
Koalisyon hükümetinin başarılı olduğunu ifade eden Ecevit, dönemin devlet bakanı Kemal Derviş'i "ABD'den getirdiğimiz bir uzman arkadaşımızın da katkılarıyla erken seçime gidildi. İktidarda kalsaydık bu hükümetin 'Başardık' diye övündüğü enflasyon, DSP ve ortaklarınca düşürülecekti" sözleriyle eleştirdi. Çalışma bakanlığı döneminden başlayarak, işçi hakları konusunda yaptıklarını anlatan Ecevit, "İşçi haklarının hepsinin altında imzamız vardır" dedi. 

Ben yaptım, siz de yapın 
Demokratik sol hareketin 1960'lardan itibaren CHP içinden filizlendiğini belirten Ecevit, partililere "İktidara yeniden geleceğimize inanıyorum. Bu inancım, 12 Eylül öncesinde de, sonrasında da kanıtlandı. Yeniden iktidara geleceğiz. Gelmek zorundayız. Yeter ki, siz dayanışmayı sürdürün. Nasıl ben yaptıysam. Siz de yapacaksınız.Halkın ayağına kadar gideceksiniz" diye seslendi. 

Dili sürçtü 
Kıbrıs ve Kuzey Irak sorunlarına da değinen Ecevit, "ABD - AB, hayır dese de, Türkiye Kıbrıs'ta Türklerin hakkını koruyacaktır. Kıbrıs, Türkiye'nin güvenlik sorunudur. Bize dokunurlarsa karşılığını görürler" dedi. "Sizlere ve yeni seçilecek olanlara yürekten başarılar diliyorum" diyerek, partililere veda eden Ecevit'in kürsüden inişi sırasında Levent Yüksel'in "Bu gece son" adlı şarkısı çalındı. 
Konuşmasında, Pamukova'daki tren kazası nedeniyle hükümeti eleştiren Ecevit, kazadan sadece makinistlerin sorumlu tutulamayacağını belirterek, "Bu kazanın siyasal sorumluları hesap vermeli" diye konuştu. Ecevit'in Pamukova yerine Pamukkale demesi de dikkat çekti. 


</TEXT>
</DOC>
