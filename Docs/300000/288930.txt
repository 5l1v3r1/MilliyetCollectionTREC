<DOC>
<DOCNO> 288930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun20.html </URL>
<DATE> 2004/11/15/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Yanan arabadaki cesetlerin sırrı çözüldü 
</HEADLINE>
<TEXT>

     Belçika'da hafta sonu yanmış bir taşıt içinde bulunan 6 cesedin esrarı çözülürken, polis birimlerinin etkisizliği tartışma konusu oluyor. 
     Brüksel yakınlarında, dün sabah yanan arabanın içinde bulunan kişilerin kimlikleri ve olayın ayrıntıları belirlendi. 
     Eşinden boşanmak üzere olduğu için 5 çocuğuyla yalnız kalan ve işsizlik bunalımı içinde bulunan Kongo asıllı Kazengwa Amissi'nin, gece yarısından sonra çocukları Helene 4 , Arnold 5 , Rashidi 14 , Sakina 16 ve Salumu'yu 17 uyandırarak arabaya bindirdiği belirlendi. 
     Otoyola çıktıktan sonra taşıtın üzerine benzin döken Amissi'nin, direksiyona oturduktan sonra arabayı ateşe verdiği anlaşıldı. 
     Çocukların annesi Mvawita isimli kadın, olaydan bir gün önce, Brüksel polisinin çeşitli birimlerine başvurarak kocasının çocukları öldürme niyetini bildirdiğini ve yardım istediğini, kendisine ''Aile dramlarına karışmıyoruz'' yanıtı verildiğini açıkladı. 
     Olaydan birkaç saat önce bazı aile dostlarının da Belçika polisini telefonla uyardıkları ve önlem alınmasını istedikleri bildirildi. Polis, Amissi'nin çocukları bindirdiği arabayı bulamadı ve yol üzerinde yanan bir taşıt ihbarı alınca süratli müdahale yapamadı. 
     Kazengwa Amissi'nin, çocuklarıyla birlikte ölmekte kararlı olduğunu yakınlarına bildirdiği, eylemden önce ailesine bıraktığı mektupta da bu kararlılığını yansıttığı açıklandı. 
     Belçika kamuoyunda üzüntü yaratan olay, polis birimlerinin etkisizliği ve yeteneksizliği açısından tartışma yarattı. 
     
</TEXT>
</DOC>
