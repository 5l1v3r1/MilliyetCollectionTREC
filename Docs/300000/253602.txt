<DOC>
<DOCNO> 253602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy16.html </URL>
<DATE> 2004/07/07/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
CHP'lilerin Erdoğan'ın Ürdün gezisini eleştirmesi tartışmalara neden oldu 
</HEADLINE>
<TEXT>

     TBMM Plan ve Bütçe Komisyonu'nda, Sosyal Yardımlaşma ve Dayanışma Genel Müdürlüğü kurulmasına ilişkin tasarının görüşülmesi sırasında Başbakan Recep Tayyip Erdoğan'ın Ürdün gezisi, CHP ve AK Parti milletvekilleri arasında tartışmalara neden oldu. 
     AK Parti Balıkesir Milletvekili Ali Osman Sali, kurumun genel müdürlük olarak değil, başkanlık olarak örgütlenmesinin daha doğru olacağını savunarak, hiyerarşiye dayalı klasik örgütlenme modelinin israfa yol açabileceğini söyledi. 
     
     ''AZİZBANK'' 
     CHP Antalya Milletvekili Osman Kaptan ise tasarıyı eleştirerek, fakirlere yapılacak yardımın bir bakanın insafına bırakıldığını iddia etti. Kaptan, ''Aziz Akgül arkadaşımız bir şeylerle ilgileniyor, Azizbank, mikro kredi falan... Bir takım önergelerle burada banka kuruyor ama bunları kimse bilmiyor''' diye konuştu. 
     CHP İstanbul Milletvekili Ali Kemal Kumkumoğlu da gıda bankası ve mikro kredi yöntemlerini eleştirince Komisyon Başkanvekili Altan Karapaşaoğlu, ''Aziz bey eleştirilerinizi duymuş, toplantı sonunda tele konferansla eleştirileri cevaplayacak'' diye espri yaptı. 
     
     ÜRDÜN ZİYARETİ TARTIŞMASI 
     CHP İstanbul Milletvekili Kemal Kılıçdaroğlu, Türkiye'de 10 milyon yoksul insan bulunduğunun tespit edildiğini ifade ederek, ''Bu kadar yoksul olan bir ülkeyiz. Ama Başbakanımız, kızının düğün davetiyesini özel uçakla Ürdün'e götürüyor. Uçakla davetiye dağıtıyor'' dedi. 
     Kılıçdaroğlu'nun sözlerine AK Parti milletvekilleri itiraz ederken, iki parti milletvekilleri arasında tartışma yaşandı. Bunun üzerine Komisyon Başkanvekili Karapaşaoğlu, Kılıçdaroğlu'nun mikrofonunu kapattı. 
     CHP milletvekilleri Karapaşaoğlu'na sert şekilde tepki göstererek, böyle bir hakkı bulunmadığını söylediler. Karapaşaoğlu, komisyonda olmayan insanlar hakkında konuşulmasının doğru olmadığını ifade ederek, konu dışı tartışmalara izin vermeyeceğini söyledi. 
     CHP'li Kumkumoğlu, davetiye haberlerinin gazetelerde yer aldığını ifade ederek, ''haberleri görmüyor musunuz '' diye tepki gösterdi. 
     AK Parti Karabük Milletvekili Osman Ceylan, Başbakan Erdoğan'ın ikili görüşme için Ürdün'e gittiğini ifade ederek, ''bizim de Baykal hakkında burada konuşmamız yakışık alır mı '' diye sordu. 
     CHP Ankara Milletvekili Yakup Kepenek ise ''Başbakan'ın yakın çalışma arkadaşı bir bakan burada, siz niye rahatsız oluyorsunuz O gerekli açıklamayı yapar'' dedi. 
     AK Parti Aksaray Milletvekili Ruhi Açıkgöz, gazete haberleri ve dedikoduların Meclis gündemine getirilmesinin yanlış olduğunu anlatarak, ''Sonra hepimiz yargısız infazdan bahsediyoruz. Yerel seçim öncesi Sayın Deniz Baykal ile ilgili iddialar ortaya çıktı. Ama bizim arkadaşlarımız bu konuları gündeme getirmedi'' dedi. 
     
     DERVİŞ 
     AK Parti Isparta Milletvekili Emin Bilgiç'in Dünya Bankası'nın yaptığı 500 milyon dolarlık yardımın ne olduğunun Kemal Derviş'e sorulması gerektiğini söylemesi üzerine CHP milletvekilleri tepki gösterdi. Komisyon Başkanvekili Karapaşaoğlu, bu sefer de Bilgiç'in mikrofonunu kaparak, konu dışı konuşmaması için uyardı. 
     AK Parti Adıyaman Milletvekili Mahmut Göksu da Başbakan Erdoğan'ın devlet adamlarına davetiye vermesinin ne sakıncası bulunduğunu sorarak, ''Tayyip bey kadar fakiri fukarayı düşünen bir Başbakan daha görmedim. Oğlunun düğününe de Kasımpaşalıları çağırmıştı. Ramazanda fakirlerle iftar yapar, ona şov denir, davetiye verilir, fakir ülkede olur mu denir. Devlet adamlarına davetiye vermesinde herhangi bir sakınca olamaz'' diye konuştu. 
     
     BAKAN'IN CEVABI 
     Soru ve eleştirileri yanıtlayan Devlet Bakanı Mehmet Aydın, Başbakan'ın gezi programını yakından bildiğini ve bu gezilerin anlamlı olduğunu söyledi. Aydın, kendisinin de özel bir uçakla 3 günde 7 ülke gezdiğini hatırlatarak, ''Eğer bu gerekli olan gezileri yapmasaydık İKÖ Genel Sekreterliği'ni alamazdık'' dedi. 
     Türkiye'nin bugüne kadar kendisini yeterince tanıtamadığını anlatan Aydın, AB ülkelerinin dahi Türkiye'yi yeterince tanımadıklarını söyledi. 
     Aydın, AB ülkelerinin Türk eğitim sistemi ve Diyanet İşleri Başkanlığı hakkında yanlış bilgilere sahip olduğunu belirterek, ''İmam-Hatip liselerini bile ilk kez benden öğrendiler. Onlar bu liseleri sadece kuran ve din eğitimi verilen okullar olarak biliyorlardı. Lise olduklarını bilmiyorlardı'' diye konuştu. 
     
     ÜRDÜN 
     Başbakan Erdoğan'ın Ürdün'e gitmesinin asıl nedenin bölgedeki şartların daha hızlı bir şekilde ele alınması olduğunu bildiren Bakan Aydın, şöyle konuştu 
     ''Biliyorsunuz bölgeyle ilgili bir takım projeler var. Bu bölgede olup bitenler bizi yakından ilgilendiriyor. Görüyorsunuz, komşu ülkelerin liderleri günübirlik ziyaretler yapıyorlar. Bölgedeki gelişmeler çok hızlı yaşanıyor. Başbakan'ın Ürdün programı Irak ve Filistin sorunları özelinde Ortadoğu ile ilgilidir. 
     Ayrıca davetiye götürmesi de normaldir. Bazen bakan ve milletvekili arkadaşlar bizlere de bizzat gelerek davetiye veriyorlar.'' Bakan Aydın, Dünya Bankası'nın ayırdığı 500 milyon dolarlık yardımın şimdiye kadar 135 milyon dolarının kullanıldığını açıkladı. 
     
</TEXT>
</DOC>
