<DOC>
<DOCNO> 289420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/spor/axspo03.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom eksik kaldı 
</HEADLINE>
<TEXT>


UEFA kriterlerini yerine getirmeyen Galatasaray'ın, bu konuda federasyona yaptığı başvuru reddedildi. Sarı-Kırmızılı takım, 31 Mayıs 2005'te yeniden kontrolden geçirilecek 

CEMAL ERSEN 


7 kulüp oldu 
FUTBOL Federasyonu, daha önce Beşiktaş, Fenerbahçe, Trabzonspor ve Gençlerbirliği'ne verdiği kulüp lisans belgeleriyle ilgili geçen hafta yaptığı toplantıda Denizlispor, Ankaragücü ve Samsunspor'un başvurularını da kabul ederken, istenen UEFA kriterlerini tamamlayamayan Galatasaray'ın başvurusunun geri çevrilmesini kararlaştırdı. 2004 - 2005 sezonundan itibaren, ulusal ve uluslararası kulüp müsabakalarına katılmak için kulüplerden yerine getirmeleri istenen asgari şartlar için talimat düzenlenmişti. 

Belge, 100.yıla 
UEFA'NIN bu talimatı doğrultusunda, Galatasaray'ın maçlarını oynadığı Ali Sami Yen Stadı'nın adını geç bildirmesi ve dernek statüsünden Anonim Şirkete devir işlemini istenen sürede yapamaması gerekçe gösterilerek, lisans talebi bir sonraki döneme bırakıldı. Sportif, alt yapı, personele ilişkin ve idari, hukuki, mali kriterlerin tümünü yerine getiren kulüplere verilen lisans için 31 Mayıs 2005'te yeni başvuru yapması gereken Cim - Bom'a, eksiklerini giderirse 100. yılında uygunluk belgesi verilebilecek. 

Ayrıcalık yok 
GALATASARAY, Kulüp Lisans Komitesi tarafından yeterli bulunursa gelecek sezon için adı UEFA'ya bildirilecek. Federasyon yetkilileri geçmiş dönemde lisans alan kulüplerin gelecek yıl tekrar denetleneceklerini, kriterlerin sürekliliğinin sağlanıp sağlanmadığının kontrol edileceğini ifade etti. Bu doğrultuda, lisans alan 7 kulüp ile birlikte, tekrar başvuruda bulunacak 11 kulübün durumu talimatlara göre değerlendirmeye alınacak. Federasyonlar cezai yaptırım nedeniyle hiçbir kulübe ayrıcalık yapamayacak. 

Aslan ter attı 4-2 

MALATYASPOR'LA oynayacağı lig maçının hazırlıklarını sürdüren Galatasaray sabah idmanının ardından akşam Üçüncü Lig takımlarından Bakırköyspor ile yaptığı antrenman maçını 4 - 2 kazandı. Teknik Direktör Hagi'nin iki ayrı takım sahaya sürdüğü karşılaşmada Sarı - Kırmızılılar'ın gollerini Hakan Şükür, Cafercan, Mülayim ve penaltıdan Ümit Karan attı. 

Mehmet inadı 

MEHMET ALİ SABUNCU 

SARI - Kırmızılı takım, sezon başında transfer edemediği Kayserispor'un sağ kanat oyuncusu Mehmet Topuz konusunda tekrar harekete geçti. Ümit Milli oyuncu için Kayserispor'a para ve Suat Usta'nın önerildiği, ancak henüz anlaşma sağlanamadığı belirtildi. Genç futbolcu, dünkü Türkiye - Ukrayna maçında da Galatasaray tarafından yakından takip edildi. 


</TEXT>
</DOC>
