<DOC>
<DOCNO> 269661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yazar/asik.html </URL>
<DATE> 2004/09/07/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Ahmet Mumcu ile 
</HEADLINE>
<TEXT>


Değerli hukuk adamımız Prof. Ahmet Mumcu bir süredir Almanya'nın Freiburg kentinde Alman hukukçularla birlikte ortak bir çalışma yürütüyor... Konu "Tarih boyunca ceza hukukunda kadının yeri"... Sayın Mumcu ile zaman zaman telefonlaşırız. Önceki gün dedi ki 
- Birlikte çalıştığımız bazı Alman hukukçular, Türkiye'ye de gelmiş ve bizim Meclis'teki Türk Ceza Kanunu Tasarısı üzerinde çalışmışlar. Özellikle onlar, hayretle, zinanın cezalandırılması girişimini soruyorlar. Zinanın hangi gerekçe ve hangi zihniyetle cezalandırılacağı sorularına doğrusu yanıt vermekte güçlük çekiyoruz. 
Profesör Mumcu bu tür soruları 
- Halktan böyle istek geliyor, diyerek savuşturmaya çalışmış... 
- O zaman AB'yi neden istiyorsunuz, demiş Alman hukukçular... 

Profesör Mumcu çarpıcı ve sıkıcı bir gelişmeyi de aktarıyor... Mumcu hocamız taviz vermez bir cumhuriyetçi, Atatürkçü ve laik kişiliğe sahiptir. Diyor ki 
- Birkaç gün önce Freiburg'un ana caddesinde yürürken arkamda iki kişi belirdi. Biz Hizbullahçıyız, dediler. Yaptığım konuşmaların kendilerini rahatsız ettiğini söyledikten sonra Türkiye'de ayağımı denk almamı istediler... Ertesi gün aynı yerde başka iki kişi yaklaşıp aynı tehdidi yineledi... 
Profesör Mumcu bu tür tehditlere papuç bırakacak biri değil... Ama olay da öyle çok hafife alınacak gibi görünmüyor. 

Adalet Bakanı Çiçek, "ABD'den gelen heyetin ya birinci sorusu yolsuzluk ya da ikinci sorusu" demiş. 
Yolsuzluklarımız kebabı, lokumu ve dansözü solladı demek... 
Haldun Ertem 

İşgal ve terör Başbakan Erdoğan verdiği PKK'yla ilgili demeçte dedi ki 
"Amerika, Irak'ta teröristleri bombalarken bizim de PKK'ya karşı böyle hakkımız var..." 
Okurumuz Görencan Öner anımsatıyor 
- Irak'ta bombalananlar terörist değil, ülkelerini işgalcilere karşı savunan yurtseverler... Acaba Sayın Erdoğan İstiklal Savaşı'nda işgalcilere karşı mücadele eden Kuvayı Milliyecileri terörist mi sanıyor 

Osetya'ya üzüntüyle İlk kez yurdumdan uzakta yaşadım bu duyguyu 
Bebeklerin ulusu yok 
Başlarını tutuşları aynı 
Bakarken gözlerinde aynı merak 
Ağlarken aynı seslerin tonu 
Bebekler çiçeği insanlığımızın 
Güllerin en hası, en goncası 
Sarışın bir ışık parçası kimi 
Kimi kapkara üzüm tanesi 
Bırakalım sevdayla büyüsünler 
Serpilip gelişsinler fidan gibi 
Senin benim hiç kimsenin değil 
Bütün bir yeryüzünündür onlar 
Bütün insanlığın gözbebeği... 
Ataol Behramoğlu 

İstanbul Büyükşehir Belediye Başkanı Topbaş, depreme karşı önlem olarak vatandaşların üst katları satın alıp yıkmasını önermiş. 
Vatandaş alt katta para basıyor sanki... 

Şişli hadisesi Şişli Belediye Başkanı Mustafa Sarıgül biraz neşesiz görünüyor. Partisinin kendisine karşı takındığı tavrı eleştiriyor. Soruyoruz 
- Ancak siz de ilginç bir yol izliyorsunuz... Halk sizi Şişli Belediye Başkanlığı'na seçti. Şişli ile ilgileneceğiniz yerde ortada seçim yokken, kurultay yokken Anadolu'da meydan mitinglerine çıkıyorsunuz... 
Diyor ki Sarıgül 
- Ben yerel seçimden önce de Anadolu gezileri yapardım. Çünkü Şişli'de oturan ailelerin uzantısı Anadolu'da... Eğer Anadolu'yu karış karış gezmeseydim Şişli'de yüzde 70 gibi bir başarıyı yakalayamazdım. Tavsiyem bütün belediye başkanlarının Anadolu'yu dolaşmasıdır. Genel Merkez'in de bu gezilerden kuşkulanacağı yerde tam tersine desteklemesidir. 
- Şişli'de bu yüzden işler aksamıyor mu 
- Kesinlikle hayır. Çünkü ben bu gezileri cumartesi - pazara sıkıştırıyorum 
- İçişleri Bakanlığı'nın hakkınızdaki soruşturma girişimine gelelim... 
- Efendim bölgemizde 9 binada imara aykırı eklenti varmış. İstanbul'un hiçbir ilçesinde bu kadar az sayıda imara aykırılık yoktur. Kaldı ki ben bu konuda bir belediye başkanına düşen ne varsa yerine getirdim. Bu 9 yapıyla ilgili zabıt tutuldu, para cezası kesildi, Büyükşehir'e yazı yazıldı, savcılığa suç duyurusunda bulunduk. Bütün işlemler yapılmıştır. Ama yine de Danıştay konuyu inceleyecek. İncelesin. Geçen 5 yıllık dönemde bu tür 17 soruşturma geçirdim. Hepsinde aklandım. Beni üzen bunlar değil... 
- Nedir 
- Beni üzen CHP'nin beni savunması gerekirken benimle ilgili soruşturma başlatmasıdır... Diğer CHP'li belediyeler de sık sık İçişleri Bakanlığı'nın takibine uğruyor. Fakat nedense parti hiç onlarla ilgili soruşturma açtırmadı. 
Mustafa Sarıgül belli ki CHP'de alternatif lider kuşkusu yaratıyor. Eh, hiç öyle bir niyeti yok da denemez... Peki ne olacak İzleyelim bakalım. 



</TEXT>
</DOC>
