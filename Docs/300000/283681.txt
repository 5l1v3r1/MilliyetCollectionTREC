<DOC>
<DOCNO> 283681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun10.html </URL>
<DATE> 2004/10/27/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Rumsfeld, Irak'ta gerilla savaşını hesaplamadıklarını itiraf etti 
</HEADLINE>
<TEXT>

     Amerikan yönetimi, Irak'ta gerilla savaşını hesap etmediğini üstü kapalı bir dille itiraf etti. 
     Savunma Bakanı Donald Rumsfeld, dün gece Cincinnati'de bir radyoda konuşurken, Irak'ta savaş sonrası için hazırladıkları planlarda petrol kuyularının yakılmasının, köprülerin havaya uçurulmasının önlenmesi gibi konuların yer aldığını belirtti, ancak gerilla savaşına hiç değinmedi. 
     ''Bütün hedeflerin tutturulduğunu'' söyleyen Rumsfeld, planları hazırlayan askeri yetkililerin kaygıları arasında gerilla savaşını zikretmedi ve bunu, ''günü gününe ele alınan bir sorun'' olarak nitelendirdi. 
     Bakan, ''Güvenlik sorunuyla başa çıkabilmek için izlediğimiz taktik ve stratejiyi, hep koşullara uydurmak doğru'' dedi. 
     Rumsfeld'in sözleri, Bush yönetiminin Saddam Hüseyin'i devirdikten sonra direniş başlayacağını öngörmediğini doğrular nitelikte. 
     Başkanlık seçimi yaklaşırken, Bush'un rakibi demokrat John Kerry de, Beyaz Saray yönetimini Irak'ta savaş sonrası direniş hareketini öngörememekle suçluyor. 
     Irak'ta, Bush'un savaşın bittiğini açıkladığı 2003 mayısından bu yana 1100'den fazla Amerikan askeri öldürüldü. 
     
</TEXT>
</DOC>
