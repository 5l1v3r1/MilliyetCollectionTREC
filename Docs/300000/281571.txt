<DOC>
<DOCNO> 281571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy29.html </URL>
<DATE> 2004/10/19/ </DATE>
<TIME> 19.57 </TIME>
<AUTHOR>  </AUTHOR>
<HEADLINE>
Başbakan Erdoğan Fransa'ya gitti... 
</HEADLINE>
<TEXT>

     Başbakan Recep Tayyip Erdoğan, temaslarda bulunmak üzere Fransa'nın başkenti Paris'e gitti. 
     Başbakan Erdoğan'ı taşıyan özel uçak ''ATA'' saat 18.35'te Esenboğa Havaalanı'ndan hareket etti. 
     Erdoğan'ı, Devlet Bakanı ve Başbakan Yardımcısı Abdüllatif Şener uğurladı. Uğurlamada, Başbakanlık Müsteşarı Ömer Dinçer, Ankara Valisi Kemal Önal, Emniyet Müdürü Ercüment Yılmaz ve öteki ilgililer hazır bulundu. 
     Başbakan Erdoğan'a, Devlet Bakanı Ali Babacan, Maliye Bakanı Kemal Unakıtan ile Sanayi ve Ticaret Bakanı Ali Coşkun da eşlik ediyor. 
     
     ERDOĞAN ''FRANSA'NIN 17 ARALIK'A GİDEN SÜREÇTE, TÜRKİYE'YE 

     GEREKLİ DESTEĞİ VERMESİ BÜYÜK ÖNEM TAŞIMAKTADIR'' Başbakan Recep Tayyip Erdoğan, Fransa'nın, 17 Aralık'a giden süreçte, Türkiye'ye gerekli desteği vermesinin büyük önem taşıdığını belirterek, ''Fransa'nın, 17 Aralık zirvesinde Türkiye ile müzakerelerin başlatılması kararının alınması açısından geleneksel desteğini esirgemeyeceğini düşünüyorum'' dedi. 
     Erdoğan, Türkiye'nin, AB ile ilişkilerinde temel önceliklerinin İlerleme Raporu'nda noksanlık olarak telakki ettikleri bazı konuları karşılıklı görüşmek suretiyle giderebilmek olduğunu belirtti. 
     Başbakan Erdoğan, Fransa'nın başkenti Paris'e hareketinden önce Esenboğa Havaalanı'nda açıklamalarda bulundu. 
     Fransa Uluslararası İlişkiler Enstitüsü'nün IFRI 25. yıl kutlamaları çerçevesinde yarın düzenlenecek programa katılmak üzere Paris'e gittiklerini bildiren Erdoğan, kendisini davet eden IFRI'nın dünyada farklı ve anlamlı bir konumu olduğunu söyledi. IFRI'nın uluslararası ilişkiler alanında gündemde olan konularda araştırma ve değerlendirmeler yapan Avrupa'daki en önemli ve saygın düşünce kuruluşları arasında yer aldığını kaydeden Erdoğan, şöyle konuştu 
     ''Fransa kamuoyunda, Türkiye'nin AB üyeliği ile ilgili yoğun tartışmaların yaşandığı bir dönemde, politikacı, kanaat önderi, akademisyen, işadamı ve sivil toplum kuruluşlarının temsilcilerinden oluşan seçkin bir davetli topluluğunun katılacağı IFRI'nın yıl dönümü etkinliğine konuşmacı olarak davet edilmem, 17 Aralık sürecine giden bu kritik dönemde görüşlerimizin aktarılması açısından önemli bir vesile teşkil etmektedir. 
     AB ile ilişkilerimizde temel önceliğimiz, özellikle 17 Aralık sürecinde İlerleme Raporu içerisindeki bizlerin de noksanlık olarak telakki ettiğimiz bazı konuları karşılıklı görüşmek suretiyle giderebilmektir. Aralık ayındaki AB zirvesinde, Türkiye ile gecikmeksizin katılım müzakerelerinin açılması kararını sağlamak için Türkiye olarak hep birlikte seferber olmuş durumdayız. Bütün enerjimizi ve kaynaklarımızı bu amaca ulaşmak için yönlendirmiş bulunuyoruz'' 
     
     ''KOMİSYONUN TAVSİYESİ TARİHİ ADIM'' 

     AB Komisyonu'nun, Türkiye'nin 1999 yılından bu yana AB'ye uyum yönünde attığı adımları kapsamlı bir biçimde değerlendirerek siyasi kriterleri karşıladığını tespit ettiğini belirten Erdoğan, Türkiye'nin ödevini yerine getirdiğinin açık ve net olarak raporda görüldüğünü ifade etti. Komisyon'un, üye ülkelere Türkiye ile müzakerelerin başlatılması yönünde tavsiyede bulunduğunu kaydeden Erdoğan, ''Komisyonun bu tavsiyesini tarihi bir adım olarak görüyoruz'' dedi. 
     Erdoğan, Türkiye-AB ilişkileri katılım müzakerelerinin başlatılması kararının alınması gerektiği aşamaya gelindiğine işaret ederek, Komisyon'un tavsiyesi doğrultusunda, 17 Aralık'ta yapılacak AB Konseyi Devlet ve Hükümet Başkanları Zirvesi'nde Türkiye ile müzakerelere gecikmeksizin başlatılması kararının alınmasını beklediklerini kaydetti. 
     
     FRANSA İLE YAKIN VE DOSTANE İLİŞKİLER 

     Başbakan Erdoğan, AB içindeki en etkin üyeler arasında yer alan Fransa ile Türkiye'nin tarih boyunca yakın ve dostane ilişkileri olduğunu belirtti. 
     Fransa'nın, 17 Aralık'a giden süreçte, Türkiye'ye gerekli desteği vermesinin büyük önem taşıdığını kaydeden Erdoğan, şunları söyledi 
     ''Biz her zaman Fransa'nın Türkiye'ye güven ve dostluk beslediğini, aramızdaki bağların çok kuvvetli temellere sahip yapısal bağlar olduğunu düşüne geldik. Kaldı ki Fransa, 1995'te Gümrük Birliği'nin hayata geçirilmesinde, 1999 Helsinki Devlet ve Hükümet Başkanları Zirvesi'nde Türkiye'ye aday ülke statüsü tanınmasında ve ülkemizle AB arasında Katılım Ortaklığı Belgesi'nin kabülü aşamasında önemli bir rol oynamış, desteğini vermiştir'' 
     
     ''DOSTUM VE MESLEKTAŞIM CHİRAC'' 

     Türkiye-AB ilişkilerinin geliştirilmesinin her önemli aşamasında, ''dostum ve meslektaşım'' diye nitelendirdiği Fransa Cumhurbaşkanı Jacques Chirac'ın katkılarının gözardı edilmesinin mümkün olmadığını ifade eden Erdoğan, Fransa'nın 17 Aralık zirvesinde Türkiye ile müzakerelerin başlatılması kararının alınması açısından geleneksel desteğini esirgemeyeceğini düşündüğünü kaydetti. 
     Erdoğan, ziyareti sırasında Fransız basın mensuplarına, Helsinki Zirvesi'nden sonraki dönemde ve hükümete geldiklerinden bu yana AB ile uyum kapsamında gerçekleştirilen reformları, hükümet olarak gösterdikleri çabayı ve Avrupa ailesinin kararlı bir üyesi olma yolundaki hedefi bağlamında Türkiye'nin üyeliğinin AB'ye sağlayacağı katkıları anlatacağını söyledi. 
     Fransa'da Ekonomik İşbirliği ve Kalkınma Teşkilatı OECD Genel Sekreteri ile görüşeceğini, daimi temsilcilere hitap edeceğini bildiren Erdoğan, Türkiye'nin kurucu üyelerinden birisi olduğu OECD'nin, uluslararası ekonomi alanında saygınlığı olan bir kuruluş olduğunu ifade etti. Erdoğan, Türkiye'nin bu kuruluşun çalışmalarına aktif olarak katıldığını ve faaliyetlerinden büyük ölçüde yararlandığını anlattı. 
     Erdoğan, Daimi Temsilciler Konseyi'ndeki konuşmasında OECD ile ilgili konulardaki Türkiye'nin yaklaşımı ve Türkiye-OECD ilişkilerinin yanı sıra Türkiye'nin genel ekonomik durumu, hedefler, AB'ye uyum çerçevesinde gerçekleştirilen siyasi, ekonomik ve yapısal reforlar hakkında bilgi vereceğini söyledi. 
     Fransa'da önemli sayılan ve Türkiye'de de yatırımı bulunan ticari kuruluşların temsilcileriyle da görüşeceğini kaydeden Erdoğan, ''İnanıyorum ki bu seyehatimiz, Fransa-Türkiye arasındaki münasebetlere çok anlamlı ve farlı bir zenginlik katacaktır'' dedi. 
     
     ''TEMENNİMİZ, TAKIMIMIZ KAZANSIN'' 

     Başbakan Erdoğan, bir gazetecinin, bu akşam oynanacak Fenerbahçe-Olimpic Lyon Şampiyonlar Ligi karşılaşmasını izleyip izlemeyeceğini ve karşılaşmanın skor tahminini sorması üzerine, karşılaşmanın oynandığı sırada uçakta olacağını, ancak pilotların sonuçları bildireceğini söyledi. Erdoğan, ''Temennimiz odur ki takımımız bu maçı galibiyetle sonuçlandırsın'' dedi. 
     
</TEXT>
</DOC>
