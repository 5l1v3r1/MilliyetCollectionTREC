<DOC>
<DOCNO> 278969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/ekonomi/eko03.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'AB, tarım dosyasını açacak ve kapatmayacak' 
</HEADLINE>
<TEXT>


ANKARA Milliyet 

Ziraat Mühendisleri Odası Başkanı Gökhan Günaydın, Avrupa Birliği AB Komisyonu'nun Türkiye İlerleme Raporu'nda, Kopenhag kriterlerinin yerini tarım kriterlerinin aldığını savunurken, "AB, tarım dosyasını açacak ve kapatmayacak gibi görünüyor" dedi. 
Günaydın, yaptığı yazılı açıklamada, raporun dili ve vurgu yaptığı alanlara bakıldığında, Kopenhag kriterlerinin yerine, ekonomik ve sosyal boyutlarıyla tarım sektörünün oturtulduğunun görüldüğünü belirtti. Günaydın, müzakere sürecinde bir dosya kapanmadan diğerine geçmeyeceğini belirten AB'nin, tarım dosyasını açarak bir daha kapatmayacağını öne sürdü. 
Bu durumun, AB üyeliği önünde engel olarak tarım ve üreticinin gösterilmesi gibi tehlikeli bir sürece işaret ettiğini belirten Günaydın, AB'nin, kapanmayan tarım dosyası sonrasında teknik bir koşul olan "müktesebatı üstlenme yeteneği" eksikliğini bahane göstererek, Türkiye'ye üye ülke perspektifi yerine "Özel statülü üye" perspektifi önerebileceğini savundu. Günaydın, bu öneriyi, AB güvenlik stratejisiyle örtüşen bir öneri olarak nitelendirirken, Türkiye'nin çıkarlarına uygun olmadığını da belirtti. 


</TEXT>
</DOC>
