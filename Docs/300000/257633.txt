<DOC>
<DOCNO> 257633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy07.html </URL>
<DATE> 2004/07/23/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
DYP Genel Başkanı Ağar "Bu kaza bağıra bağıra gelmiştir" 
</HEADLINE>
<TEXT>

     DYP Genel Başkanı Mehmet Ağar, hızlandırılmış trenin raydan çıkmasıyla Sakarya yakınlarında meydana gelen kazayla ilgili olarak, ''Bu kaza, bağıra bağıra, geliyorum diye diye, sadece emrederek trenin hızlandırılamayacağını idrak edemeyenlerin inadı sonucunda gelmiştir'' dedi. 
     Ağar, tren kazasına ilişkin yaptığı yazılı açıklamada, Türkiye'nin tarihinin en büyük tren kazasını yaşadığını ifade etti. Hızlandırılmış trenin hizmete girmesinin ardından uzmanların uyarılarda bulunduğunu, ancak bunların dikkate alınmadığını savunan Mehmet Ağar, şunları kaydetti 
     ''Bu kaza bağıra bağıra, geliyorum diye diye gelmiştir. Tüm akıl ve bilgi sahiplerinin ikazlarına rağmen gelmiştir. Tren yolunda hiçbir düzeltme yapmadan, sadece emrederek trenin hızlandırılamayacağını idrak edemeyenlerin inadı sonucunda gelmiştir. 
     Gerek Ulaştırma Bakanı, gerekse TCDD Genel Müdürü defalarca uyarılmıştır. Doğrudan yüzyüze uyarılmıştır. Basın kanalıyla uyarılmıştır. Hiçbir uyarı dikkate alınmamıştır. Hatta uyarı sahipleriyle alay edilmiştir.'' 
     
     ''RAYDAN ÇIKAN TREN DEĞİL ZİHNİYETTİR'' 
     Tren hattında viraj çapları büyütülmeden, raylar yenilenmeden, makas değiştirilmeden, yol geometrisi düzeltilmeden hız artırmanın ''intihar etmek'' anlamına geldiğini vurgulayan Ağar, kazanın ehliyetsiz kişilere önemli kadroların emanet edilmesi yüzünden yaşandığını ileri sürdü. 
     Medeni ülkelerde böyle kazaların ardından sorumluların istifa ettiğini kaydeden Ağar, açıklamasında şu görüşlere yer verdi 
     ''Dün gece Pamukova'da raydan çıkan tren değildir. Hükümet raydan çıkmıştır. Raydan çıkan bir zihniyettir. AKP'nin hükümet etme anlayışı bilime boşvermek, altyapıyı hiçbir konuda hazırlamadan göz boyayıcı gösteriler düzenlemektir. 
     İşte bu zihniyet dün gece raydan çıkmış, insanlarımızın hayatına malolmuştur. Hükümet, bir iki küçük bürokratın arkasına sığınmamalı, siyasi sorumluluğunun gereğini yerine getirmelidir. Her medeni ülkede olduğu gibi de bugünden tezi yok siyasi sorumluların istifasını bekliyorum. Esasen tüm uyarılara kulak tıkayan siyasi sorumluların dün gece itibari ile istifa etmiş olması ve bugün tarafsız bir soruşturma heyetinin konuyu soruşturuyor olması gerekirdi. 
     Ölenlere Tanrıdan rahmet, yakınlarına başsağlığı ve tüm milletimize sabır diliyorum.'' 
     
</TEXT>
</DOC>
