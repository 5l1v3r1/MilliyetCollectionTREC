<DOC>
<DOCNO> 299531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy26.html </URL>
<DATE> 2004/12/21/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Şahin "Alevilerle Sünniler arasına nifak tohumu sokmayalım" 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, CHP'nin, Diyanet İşleri Başkanlığı'na hangi statü ve misyonu vermişse AK Parti'nin de bu misyonun arkasında olduğunu belirterek, ''Bu ülkenin, kendisini Alevi olarak tanımlayan Müslümanlarıyla, kendisini Sünni olarak tanıyan Müslümanları arasına nifak tohumu sokmak isteyenlere lütfen prim vermeyelim'' dedi. 
     Şahin, TBMM Genel Kurulu'nda Başbakanlık bütçesi üzerinde yapılan eleştirileri cevaplandırdı. CHP İstanbul Milletvekili Ali Kemal Kumkumoğlu'nun kendisinden önce yaptığı konuşmada, ''Diyanet İşleri Başkanlığı'nın Cemevleri'ne ne kadar para ayırdığı'' sorusuna yanıt vermek istediği belirten Şahin, bunun son derece hassas bir konu olduğunu kaydederek, şöyle konuştu 
     '' Ne kadar para ayırdınız sorusuna nasıl cevap vereyim O zaman benim Kumkumoğlu'na şöyle bir soru sormam lazım CHP iktidarları döneminde ne kadar para ayırmıştınız Hiç ayırmadınız... 
     Diyanet İşleri Başkanlığı, bir Cumhuriyet kurumudur. Cumhuriyet kurulduğunda 3 makamın arabası vardı. Biri Cumhurbaşkanı Atatürk'ün, biri genelkurmay başkanlığının, biri de diyanet işleri başkanının makam arabası vardı. 
     CHP'li arkadaşlarımız haklı olarak CHP'yi cumhuriyeti kuran parti olarak değerlendirirler, doğrudur. 27 yıl tek başına iktidarda kalan bir partidir. CHP, Diyanet İşleri Başkanlığı'na hangi statüyü vermişse ona hangi misyonu vermişse biz de AK Parti olarak bu misyonun arkasındayız. 
     Lütfen siz de o misyonun arkasında durun. Bu ülkenin, kendisini alevi olarak tanımlayan Müslümanlarıyla, kendisini Sünni olarak tanıyan Müslümanları arasına nifak tohumu sokmak isteyenlere lütfen prim vermeyelim, onlara malzeme vermeyelim. Çünkü bu ülkenin kendisini alevi olarak tanımlayan vatandaşlarıyla sünni olarak tanımlayan vatandaşları birbirinin kardeşidir. Bunlar aynı Allah'a, aynı kitaba, aynı peygambere inanırlar. 
     Eğer Cumhuriyet kurulurken Diyanet İşleri Başkanlığı'na tanınan o statü özenle bu şekilde konmuşsa bunun bir sebebi vardır. Bunu AK Parti'den ziyade CHP'nin değerlendirmesi gerektiğini düşünüyorum. Böylesine hassas konuların ulu orta konuşulmamasını temenni ettiğimi ifade etmeden geçemeyeceğim.'' Kumkumoğlu'nun, sorusunun yanıtını alamadığını ifade etmesi üzerine Şahin, ''söyledim, siz ne kadar ayırdıysanız...'' dedi. 
     
     ''POLİTİK MALZEME YAPMAYALIM'' 
     CHP'nin 27 yıl iktidarda kaldığını belirten Şahin, sözlerini şöyle sürdürdü 
     ''1973'te koalisyonun büyük ortağı olarak iktidarda kaldınız. Ne kadar ayırdıysanız biz de o kadar ayırdık diyorum. 
     Bir bakın. 1991'de DYP ile hükümet kurdunuz. O hükümetlerde Genel Başkanınız, başbakan yardımcılığı görevinde bulundu. Bu konuyu o zaman gündeme getirdiniz mi Ne kadar ayırdınız. Siz CHP olarak bu konuya nasıl yaklaşıyorsanız biz de Cumhuriyet hükümeti olarak öyle yaklaşıyoruz, öyle bakıyoruz. Böylesine hassas bir konuyu politik malzeme yapmayalım.'' Şahin, AK Parti'nin ''kadrolaştığı'' iddialarına da yanıt verirken, göreve geldiklerinde Başbakanlık'ta toplam personel sayısının 2 bin 857 olduğunu bildirdi. Personelin bin 662'sinin kadrolu, 464'nün sözleşmeli, kalanın da geçici görevli olduğunu belirten Şahin, ''Bu kadrolaşma iddiaları doğru olsaydı, bu 2 bin 857 rakamının 3000-3500'e çıkması gerekirdi'' dedi. 
     Başbakanlığı ''hantallaştıran bir politika gütmediklerini'' anlatan Şahin, kadroları işlevsel hale getirmeye gayret eden bir tutum içinde olduklarını bildirdi. 
     
     YAPILAN TASARRUFLAR 
     Şahin, Başbakanlık'ta 329 adet araç bulunduğunu, 83 aracın tasfiye edilerek bunun 246'ya indirildiğini, yüzde 46.7 oranında tasarruf yapıldığını belirtti. 
     Akaryakıt giderlerinde yüzde 30 oranında tasarruf yapıldığını anlatan Şahin, 2002 yılında 93 olan araç telefonun tamamının iptal edildiğini söyledi. 
     Şahin, cep telefonu hattı 2002 yılında 209 iken, bugün 117 adede düşürüldüğünü, 93 hattın sözleşmesinin iptal edildiğini, sabit telefon hattının ise bin 38'den 2004 yılında 852'ye düşürüldüğünü anlattı. 
     Şahin, iktidara gelmeden önceki 2 yıllık dönemde Başbakanlık'ın TBMM'ye 227 yasa tasarısı gönderirken, AK Parti'nin iki yıllık iktidar döneminde bu sayının 470 olduğunu bildirdi. 
     
     TOKİ'NİN FAALİYETLERİ 
     Şahin, Başbakanlık Toplu Konut İdaresi'nin faaliyetlerine ilişkin bilgiler de verdi. 
     Hükümetin, Acil Eylem Planı'nda gecekondu alanlarının dönüşümünün öngörüldüğünü kaydeden Şahin, şöyle konuştu 
     ''Toplam olarak 73 il merkezi ile bu illere bağlı ilçelerle birlikte 290 noktada 164 bin 180 konut uygulaması projeksiyonu yapılmıştır. Bugünkü tarih itibarı ile sosyal donatı ve çevre düzenlemeleri ile birlikte 61 il ve bazı ilçelerde olmak üzere 119 noktada toplam 84 bin 597 konutun ihaleleri tamamlanmıştır. 76 bin konut inşaatı başlatılmış ve diğerleri de başlama aşamasındadır. Bu konutlar arasında 14 ilde 23 bölgede toplam 5 bin 606 konutun inşaatları tamamlanmış ve hak sahiplerine teslim edilmiştir. Bunlar kira öder gibi ödeme yaparak daire sahibi olmaktadırlar. 
     Bu 84 bin konut, yaklaşık olarak 12 milyon metrekare inşaat alanı demektir, 300 kule vinç demektir, 5 milyon metreküp beton demektir. 500 bin ton demir, 6 milyon metrekare seramik demektir. TOKİ uygulamalarındaki ihtiyaçlar sebebiyle inşaat sektörü talebi karşılamakta zorlanır hale gelmiştir. 
     Sadece TOKİ'nin bu inşaat faaliyetleri nedeniyle ne kadar istihdam meydana getirilmiştir. Şu anda TOKİ inşaatlarında doğrudan 200 bin, dolaylı olarak da 400 bin kişi çalışmaktadır. Önümüzdeki yıl TOKİ'nin faaliyetleri daha da artacağı için en az 500 bin insan iş bulma imkanına sahip olacak.'' 
     
</TEXT>
</DOC>
