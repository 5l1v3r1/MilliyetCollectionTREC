<DOC>
<DOCNO> 280103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur12.html </URL>
<DATE> 2004/10/14/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
1 günlük gelin boşanma davası açtı Bana tecavüz etti 
</HEADLINE>
<TEXT>

     Kemal ATLAN DHA 

ESKİŞEHİR'de bir günlük evli çift, ağır cezalık oldu. 21 yaşındaki Zeynep Özkan, kendisini kaçırarak zorla nikah kıydığını ve tecavüz ettiğini ileri sürdüğü 25 yaşındaki eşi Sezai Özkan'ı hem şikayet etti, hem de boşanma davası açtı. 
     Zeynep Özkan iddiaya göre geçen 4 Nisan'da Sezai Özkan tarafından kaçırıldı. Kızı oturduğu Seyitgazi İlçesi'ne bağlı Yapıldak Köyü'ne götüren Sezai Özkan ertesi gün nikah kıydı. Bir gün sonra da ailesinin evine ziyarete giden Zeynep Özkan, bir daha koca evine dönmedi. Zeynep Özkan, 6 Nisan'da kendisine kaçırılarak zorla nikah kıyıldığı ve tecavüz edildiği gerekçesiyle evlendiği Sezai Özkan'dan şikayetçi oldu. Eskişehir Ağır Ceza Mahkemesi'nde önceki gün görülen davada sanık Sezai Özkan, eşi Zeynep Özkan hazır bulundu. Tutuksuz yargılanan Sezai Özkan sorgusunda suçlamayı reddetti. Eşiyle önceden arkadaş olduklarını ve birbirlerini sevdiklerini anlatan sanık Özkan, ''Zeynep'le arkadaştık ve birbirimizi seviyorduk. Ailesi evlenmemize izin vermeyince kendi rızasıyla Seyitgazi ilçesi Yapıldak köyüne kaçtık. Kaçtığımız günün ertesi günü rızasıyla köyde nikah yaptık. Kendisini zorlamadım. Nikahtan sonra yine kendi isteğiyle cinsel ilişkiye girdim. Nikahtan sonra Zeynep ailesini ziyarete gitti ve bir daha geri dönmedi. Zeynep, ailesinden korktuğu için bana iftira atıyor'' dedi. 

     
</TEXT>
</DOC>
