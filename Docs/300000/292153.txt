<DOC>
<DOCNO> 292153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur50.html </URL>
<DATE> 2004/11/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
"Düştü" diye hastaneye getirilen 5 yaşındaki kız öldü .. 
</HEADLINE>
<TEXT>

     Antalya'nın Manavgat İlçesi'nde yüksekten düştüğü söylenilerek ağır yaralı halde hastaneye getirilen ve sevk edildiği Antalya Devlet Hastanesi'nde ölen 5 yaşındaki kız çocuğunun, ölüm nedeni ve günlerdir ortaya çıkmayan ailesi olayın aydınlatılamamasına neden oldu. 
     AA muhabirinin aldığı bilgiye göre, Manavgat'ın Sarılar Beldesi'nde oturan İ.A, 20 Kasım'da 5 yaşındaki üvey kızı Kevser'i, yüksekten düştüğünü söyleyerek ağır yaralı halde Özel Bilgi Hastanesi'ne getirdi. 
     Hastane doktorları, başında darbe bulunan küçük kızı tomografi çekilmesi için Akdeniz Hastanesi'ne sevk ederken, bu hastane de aynı gün küçük kızı yüksekten düşme teşhisiyle, Antalya Devlet Hastanesi'ne gönderdi. 
     Yoğun Bakım Servisi'nde ameliyata alınan kız çocuğu birkaç saat sonra yaşamını yitirirken, yaralı olduğu sırada hastanede olan İ.A, küçük kızın cesedine otopsinin yapılacağı aynı günün sabahı ortadan kayboldu. 
     Olayla ilgili savcılığın talimatıyla Manavgat Jandarma Komutanlığı'nca soruşturma başlatılırken, mermer işiyle uğraştığı ve beldeye birkaç ay önce geldiği belirlenen İ.A'nın Sarılar Beldesi'nde üvey kızı Kevser ve annesi S.A. ile yaşadığı belirlendi. 
     Kızın ölümünün ardından ortadan kaybolan, İ.A. ile küçük kızın annesinden günlerdir haber alınamazken, Antalya Devlet Hastanesi morguna kaldırılan küçük Kevser'e de 5 gün boyunca yakınları gelmediği, kimliğini teşhis edecek kimsesi olmadığı için otopsi yapılamadı. 
     Soruşturma kapsamında İ.A'nın ayrıldığı eski eşiyle birlikte Manavgat'ta oturan 14 yaşındaki öz oğlu C.A, küçük kızın cesedini teşhis etmesi için hastaneye getirildi. C.A. üvey kardeşi olan küçük kızı teşhis etti ve teşhis sonucu Cumhuriyet Savcısı'nın gözetiminde bugün otopsi yapıldı. 
     C.A'nın jandarma ve Cumhuriyet Savcısı'na üvey kardeşinin ölümüyle sonuçlanan olayla ilgili bilgisi olmadığını, babası İ.A ve birlikte yaşadığı S.A'nın nerede olduğunu bilmediğini söylediği öğrenildi. 
     
     TRAVMADA DARP ŞÜPHESİ 
     Otopsi sonucu kafasında darbe bulunan küçük Kevser'in, kafa travmasına bağlı olarak öldüğü tespit edilirken, travmanın düşme ya darp nedeniyle oluşup oluşmadığı kesinlik kazanamadı. 
     Cumhuriyet Savcısı Galip Aşık gazetecilerin soruları üzerine küçük kızın, beyin kanamasına bağlı kafa travması geçirdiğini ve beyninde ödem oluştuğunu belirtti. 
     Kızın darp edilmiş olup olmadığına ilişkin soru üzerine Savcı Aşık, ''Bize göre şüphe var, ancak net birşey söylemek mümkün değil. Soruşturma sürdürülüyor'' dedi. 
     Manavgat Jandarması'nın, küçük kızın Sarılar Beldesi'ndeki evlerine olaydan sonra gelmeyen kayıp annesi ile üvey babasını arama çalışmalarının devam ettiği bildirildi. 
     
</TEXT>
</DOC>
