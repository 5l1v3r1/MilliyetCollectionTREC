<DOC>
<DOCNO> 265819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonyas11.html </URL>
<DATE> 2004/08/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Gündüzleri farınızı açın, hayatınız kurtulsun... 
</HEADLINE>
<TEXT>

     Konya Emniyet Müdürlüğü trafik ekipleri, yasal bir zorunluluk olmamasına rağmen, trafik kazalarını azalttığı için sürücülere gündüzleri kısa farlarını yakmalarını tavsiye ediyor. 
     Konya Emniyet Müdürlüğü Trafik Şube Müdürü Abdullah Yağmur, AA muhabirine yaptığı açıklamada, yapılan araştırmaların, gündüzleri yakını gösteren farların açık tutulmasının trafik kazalarını azalttığını ortaya koyduğunu söyledi. 
     Trafik güvenliğinin sağlanmasında, görmek kadar görülmenin de önemli olduğunun altını çizen Yağmur, kısa farların görmeyi değil, görülmeyi sağladığını anlattı. 
     Bu bağlamda, Türkiye'de faaliyet gösteren bazı sivil toplum örgütlerinin, sürücülerin gündüzleri araçlarının kısa hüzmeli farlarını yakmaları konusunda kampanyalar başlattığını anımsatan Yağmur, şunları söyledi 
     ''1998 yılında Karayolları Trafik Güvenliği Kurulu toplantısında, araç sürücülerinin özellikle şehirlerarası ve şehir içindeki karayollarında, araçlarının yakını gösteren farlarını yakmaları konusunda tavsiye kararı alındı. Trafik ekiplerimiz tarafından yapılan denetimlerde, sürücüleri gündüzleri araçlarının yakını gösteren farlarını yakmalarını tavsiye ediyoruz. Özellikle trafik kazalarının arttığı yaz aylarında sürücülere, kısa farların hiç bir zararının olmadığını anlatmaya çalışıyoruz.'' Bazı sürücülerin ise kısa farlarını ceza yazılacak korkusuyla açmadığına tanık olduklarını ifade eden Yağmur, ''Gündüzleri kısa farların yakılmasının önemini, sürücülerin sadece yüzde 10'u biliyor. Biz de yaptığımız çalışmalarla bu konudaki hassasiyeti artırmaya çalışıyoruz'' dedi. 
     
</TEXT>
</DOC>
