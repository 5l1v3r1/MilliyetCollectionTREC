<DOC>
<DOCNO> 265450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sondun09.html </URL>
<DATE> 2004/08/22/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Bakuba'da ölü sayısı 3'e yükseldi... 
</HEADLINE>
<TEXT>

     Irak'ın başkenti Bağdat'ın kuzeyine düşen Bakuba'nın yakınlarında düzenlenen saldırıda biri saldırgan olmak üzere 3 kişinin öldüğü bildirildi. 
     Hastane ve polis kaynakları, 2 polis ve 2 sivilin yaralandığı saldırının hedefinin bölge vali yardımcısı olduğunu ve patlamadan sonra olay yerinde bulunan ceset parçalarının bunun bir intihar saldırı olduğunu gösterdiğini kaydetti. 
     Saldırıda Vali Yardımcısı Harsan Abbas El Hadran'ın yüzünden hafif yaralandığı ve ölenlerin 2'sinin polis olduğu da belirtildi. 
     Bu arada, aşırı dinci bir internet sitesinde yayınlanan açıklamada, saldırının Ürdünlü Ebu Musab Ezzerkavi'nin grubu tarafından üstlendiği ileri sürüldü, ancak bu bilgi doğrulanmadı. 
     
     NECEF 
     Necef'te Hazreti Ali Türbesi'ni korumayı sürdüren Şii lider Mukteda Sadr'ın 30 milislerinin Türbe anahtarlarını Büyük Ayetullah Ali Sistani'ye devretme sorunu çözümlenemezken Amerikan ordusu tankları bugün Türbe'ye 800 metre mesafede bulunuyor. 
     Ali Sistani, Londra'da tedavi görüyor. 
     Kutsal Necef kentindeki Hz. Ali türbesi yakınlarında Sadr'a bağlı milisler ile Amerikan birlikleri arasında çatışmaların sabah saatlerinde aralıklarla sürdüğü bildirilmişti. 
     Iraklı güvenlik güçleri, yerel saatle 08.00 TSİ 07.00 civarında türbe yakınlarında otomatik silahlarla ateş açıldığını belirtti. 
     Amerikan askerleriyle milisler arasında 5 Ağustos'ta başlayan çatışmalardan sonra kent etrafında mevzilenen Amerikan birliklerinin dün türbenin bulunduğu bölgede uygulanan ablukayı hafiflettiği bildirilmiş, ancak işgalci ABD ordusuna ait AC-130 savaş uçağı, Howitzer kundaklı havan topu ve ağır makineli toplarıyla milis mevzilerine ateş açtı. 
     Sadr milisleri, yabancı ajans muhabirlerine, ''Amerikalılar yanımıza gelmeye cesaret edemezler, onları mutlaka yeneriz'' dediler. 
     
</TEXT>
</DOC>
