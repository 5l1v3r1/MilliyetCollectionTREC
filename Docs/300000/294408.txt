<DOC>
<DOCNO> 294408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun37.html </URL>
<DATE> 2004/12/03/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Avrupa'nın en obezi İtalyan çocuklar 
</HEADLINE>
<TEXT>

     İtalya'nın çocuklardaki obezite sorunu açısından AB ülkeleri arasında ilk sırada yer aldığı açıklandı. 
     Roma'da Uluslararası Pediatri Akademisi'nde bugün başlayan bir konferansta açıklanan verilere göre, İtalya'da 1-10 yaş arasındaki çocukların yüzde 35'i fazla kilolu. 
     AB üyesi ülkelerde ise çocukların yüzde 25'i şişman AB ülkeleri arasında çocuklardaki obezite sorununa göre yapılan sıralamada İtalya'yı Malta, Yunanistan ve İspanya izliyor. 
     Finlandiya, İsveç, Hollanda, Danimarka ve Norveç'te ise çocuklardaki obezite sorununun, Avrupa ortalamasının altında olduğu belirtildi. Söz konusu ülkelerdeki oranın yüzde 20 civarında olduğu kaydedildi. 
     
     OBEZİTE ÖMRÜ 13 YIL KISALTABİLİR 
     Obeziteyle Uluslararası Mücadele Kurumu Başkanı Phileppe James, Roma'daki konferansta yaptığı konuşmada, çocuklardaki fazla kilonun yüksek tansiyon ve şeker hastalığına neden olabileceğine dikkati çekerek, şöyle konuştu 
     ''Obeziteden mustarip çocuklar, ergenliklerinde de fazla kilo sorunuyla uğraşmak durumunda kalacaklardır. Bu, söz konusu çocukların ömürlerinin 13 yıl kısalmasını da beraberinde getirebilecek komplikasyonlara neden olabilecek bir sorundur.'' James, gelecek kuşakların sağlığını da ciddi risk altına sokan obezite sorunuyla mücadele edebilmek için, AB'yi ve ulusal hükümetleri göreve çağırdı. 
     
</TEXT>
</DOC>
