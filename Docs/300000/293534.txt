<DOC>
<DOCNO> 293534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur13.html </URL>
<DATE> 2004/11/30/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Temizlik işçileri iş bıraktı, başkan çöp topladı 
</HEADLINE>
<TEXT>

     
     Ergün AYAZ İZMİT Kocaeli , DHA 

     

MARMARA Depreminin ardından ekonomik kriz yaşayan Kocaeli'deki Saraybahçe Belediyesi'nde işçiler ücretlerini alamadıkları gerekçesiyle iş bırakma eylemi yapınca, pazar yerlerindeki çöpleri toplamak Belediye Başkanı Halil Vehbi Yenice ile meclis üyelerine kaldı. 
     Saraybahçe Belediye Başkanı Halil Vehbi Yenice, belediyenin ekonomik yönden zor durumda olması nedeniyle, işçilere ortalama 8 ile 10'ar milyar lira arasında değişen birikmiş maaş borcu olduğunu belirtti. Bir grup işçinin iş bırakma eylemi yaptıklarını ve alacakları için hergün aileleri ile birlikte belediye önünde toplanıp eylem yaptıklarını belirten Yenice, "Benim 600 çalışanım var. Eylem yapanlar ise sendikaya hizmet eden 60-70 kişiden oluşuyor. Sendika yetkilileri işyerinde çalışan işçileri direnişe sevk ediyor'' dedi. 
     Eylem nedeniyle, özellikle temizlik işçilerinin görevlerini aksattığını söyleyen Yenice, "Kurulan semt pazarının artıklarını işçiler temizlemeyince akşama doğru meclis üyeleri ile birlikte giderek temizledik. Bunu da noter aracılığıyla tespit ettirdik'' diye konuştu. 
     Bu arada işçiler de maaşlarını tam alamadıkları için zor durumda kaldıklarını belirtti. İşçilerden Bülent Maral, böbrek hastası olduğunu ve ilaçlarını bile kredi kartı ile almak zorunda kaldığını söyledi. Kredi kartını nasıl ödeyeceğini kara kara düşündüğünü belirten Maral, "İşçilerin para sorununun bir an önce çözülmesi gerekiyor'' dedi. 
     Belediye'den 8 milyar lira alacağı olduğunu söyleyen belediye çalışanlarından Mehmet Durukan, ise "Çevreden aldığım borç harçla geçiniyorum. Çok kötü durumdayız. Paramız verilmezse eylemlerimizi sürdüreceğiz'' dedi. 
     
</TEXT>
</DOC>
