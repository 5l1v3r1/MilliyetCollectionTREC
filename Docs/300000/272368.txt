<DOC>
<DOCNO> 272368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy28.html </URL>
<DATE> 2004/09/16/ </DATE>
<TIME> 22.21 </TIME>
<AUTHOR>  </AUTHOR>
<HEADLINE>
MGK bülteni "Kürtler Kerkük'teki yapıyı lehine değiştirmeye çalışıyor" 
</HEADLINE>
<TEXT>

     Milli Güvenlik Kurulu MGK Genel Sekreterliği Araştırma ve Değerlendirme Başkanlığı'nın ''Milli Güvenlik Bülteni''nde, Irak'taki Kürtlerin Kerkük'teki demografik yapıyı lehlerine değiştirmeye çalıştıkları belirtilerek, ''Bu durum, Türkiye ve Türkmenlerin Kerkük'ün olası bir Kürt federasyonunun dışında kalması durumunda bile, fiilen Kürtlerin yönetimine gireceği endişesini doğurmaktadır. Bu durumun devam etmesinin önümüzdeki dönemde gerginlik ve çatışmaya sebep olabileceği düşünülmektedir'' denildi. 
     Bültende, Kıbrıs Türk tarafının maruz kaldığı ''haksız izolasyondan kurtarılması için'' verilen taahhütlerin hiçbirisinin, gelinen aşamada somut kazanımlara dönüştürülemediğine işaret edildi. 
     Türkiye'nin ABD ve Irak Geçici Yönetimi'nden, Irak kuzeyindeki PKK KONGRA-GEL terör örgütünün tasfiyesi konusunda bir an önce somut tedbirler alınmasını istediği belirtildi. 
     MGK Genel Sekreterliği'nin ''resmi görüşünü yansıtmayan'' Milli Güvenlik Bülteni'nin Eylül sayısında, Kıbrıs, Irak, İran, Gürcistan, AB, Özbekistan ve PKK Kongra-Gel'e ilişkin son dönemdeki gelişmeler değerlendirdi. 
     Bültenin ülkesel, bölgesel ve küresel güvenlik ortamındaki gelişmelere yer verilen bölümünde Kıbrıs'la ilgili olarak, ''Kıbrıs Türk Toplumunun İzolasyonuna Son Verme'' yönünde AB Komisyonu tarafından hazırlanan öneri paketinden somut bir karar çıkmadığı belirtildi. 
     Güney Kıbrıs Rum Yönetimi'nin de, AB tarafından başlatılan girişimleri etkisiz hale getirmeye yönelik bir strateji izlemeye başladığı vurgulanan bültende, AB'nin halen üzerinde çalıştığı Kıbrıslı Türklere ticaret imkanı sağlayan tüzüğü etkisiz hale getirmek için Rum yönetimi ile Yunanistan'ın ortak bir strateji geliştirmeye çalıştıkları bu amaçla, Gazimagosa Limanı'nın Avrupa Komisyonu'nun denetimi altında Kıbrıslı Türkler ve Kıbrıslı Rumların kullanımına açılması ile Kapalı Maraş bölgesinin Rumlara iadesine yönelik önerinin gelecek dönemde Rum Yönetimi'nce bir baskı aracı olarak kullanılmaya çalışılacağının değerlendirildiği bildirildi. 
     Diğer taraftan, BM Genel Sekreteri'nin Kıbrıs'ta referandum sonrası duruma ilişkin BM Güvenlik Konseyi'ne sunduğu rapora ilişkin olarak, Konsey'de Annan Raporu'nu desteleyecek bir karar tasarısı başkanlık ya da basın açıklamasıyla yetinilmesinin beklendiği kaydedilen bültende, şöyle denildi 
     ''Referandum sonrası Kıbrıs Türk tarafının maruz kaldığı haksız izolasyondan kurtarılması için BM, ABD, AB ve İslam Konferansı Örgütü İKÖ tarafından siyasi ve ekonomik bağlamda verilen taahhütlerin hiç birisi gelinen aşamada somut kazanımlara dönüştürülememiştir. 
     Rum yönetiminin, Kıbrıs Türklerine yönelik birtakım göstermelik açılımlarla, referandum sonrası dünya kamuoyunda aleyhlerine oluşan havayı yumuşatmak ve bu yönde AB'nin desteğini almak suretiyle, Annan Planı ile kendisine sağlananlardan daha fazla talep içerebilecek yeni çözüm önerisi dayatma imkanı bulabileceği değerlendirilmektedir. Şimdiden kamuoyuna yansıtılmaya çalışılan bu tür girişimlerin, büyük olasılıkla Eylül 2004 ayı ortalarından itibaren ivme kazanacağı ve Aralık 2004'de Türkiye'ye müzakere tarihi verilmesi konusunda 'veto' yetkisini kullanma olasılığı ile Türkiye'ye kabul ettirilmeye çalışılacağı kıymetlendirilmektedir. 
     Diğer taraftan, KKTC'den Kıbrıs Rum Kesimi'ne ticari mal akışını düzenleyen ve 23 Ağustos 2004 tarihinde yürürlüğe giren 'Yeşil Hat Tüzüğü'nün Kıbrıs Türk tarafının izolasyonunun hafifletilmesi açısından olumlu yönde atılmış bir adım gibi görünse de uygulamada yaşanabilecek güçlükler nedeniyle bir rahatlama getirmeyeceği, aksine, Kıbrıs Türk Halkı'nı Rum Yönetimi'ne daha da bağımlı hale getireceği değerlendirilmektedir.'' 
     
     IRAK'TAKİ GELİŞMELER 
     Bültende, Irak'taki gelişmelerle ilgili olarak da ülkedeki güvenliğin öncelikli konu olmaya devam ettiği belirtilerek, şu görüşlere yer verildi 
     ''Egemenliğin Iraklılara devri güvenlik konusunda önemli bir gelişme sağlayamamıştır. Irak Geçici Hükümetinin, çoğunluğu yerel güvenlik güçlerinden oluşan unsurlarla ülkede istikrarı sağlama yönündeki çabalarına rağmen direniş örgütlerinin saldırı, sabotaj ve rehin alma olayları devam etmektedir. Irak'ta halen bir kaos hüküm sürmektedir. Direniş hareketleri ve rehin alma olaylarının amacı Amerikan askerleri, Çok Uluslu Koalisyon Güçleri ve Irak'taki yabancı şirketler üzerinde Irak'tan çekilme konusunda baskı uygulamak ve Irak yönetimini zayıflatmaktır.'' Bültende, Türkiye'nin Irak'taki Türk şirketlerinin personeline yönelik rehin alma ve öldürme eylemleri üzerine yeni bir sorun olarak ortaya çıkan Irak'ta ''güvenli ticaret'' için tedbirler geliştirmekte olduğunun altı çizildi. 
     Bültende, şu değerlendirmede bulunuldu 
     ''Irak Geçici Yönetim Yasası'nda Irak'ta federal, demokratik, çoğulcu ve birleşik bir yapı öngörülmüş Bağdat ve Kerkük'ün statüsü ile ilgili karar 2005 yılı kalıcı anayasa çalışmalarına bırakılmıştır. Kürtler Kerkük'teki demografik yapıyı lehlerine değiştirmeye çalışmaktadırlar. Bu durum, Türkiye ve Türkmenlerin Kerkük'ün olası bir Kürt federasyonunun dışında kalması durumunda bile, fiilen Kürtlerin yönetimine gireceği endişesini doğurmaktadır. Dışişleri Bakanlığı başkanlığındaki bir heyetin 6-11 Temmuz 2004 tarihlerinde Kerkük'te yaptığı yerinde incelemelerde, Kerkük'te demografik yapının sistemli olarak değiştirilmesi çabalarının endişe verici boyutlara ulaştığı tespit edilmiş ve tepki gösterilmiştir. Bu durumun devam etmesinin, önümüzdeki dönemde gerginlik ve çatışmaya sebep olabileceği düşünülmektedir'' Türkiye'nin ABD ve Irak Geçici Yönetimi'nden, Irak Kuzeyindeki PKK KONGRA-GEL terör örgütünün tasfiyesi konusunda bir an önce somut tedbirler almasını istemekte olduğu belirtilen bültende, ''Ancak Irak'taki iç güvenlik sorunu devam ettiği sürece ve Irak ordusu yeterli düzeye gelene kadar bu konuda beklenen adımların atılmasının güç olduğu ve Irak konusunun halen birçok gelişmeye açık olduğu düşünülmektedir'' denildi. 
     
     İRAN'IN NÜKLEER PROGRAMI 
     Bültende, İran'ın nükleer programıyla ilgili olarak da ABD'nin, son dönemde, İran'ın nükleer faaliyetlerine yönelik eleştiri ve uyarılarını sıklaştırdığının gözlendiği, ''İsrail'in, İran'ın nükleer silah sahibi olmasına izin vermeyeceğini ifade ettiğinin'' bilindiği belirtilerek, şöyle denildi 
     ''İran'ın 2-3 yıla kadar nükleer silah üretimini gerçekleştirebileceği öne sürülmektedir. İran'ın nükleer silah ve füze çalışmalarına ilişkin iddialarını sürekli gündemde tutan Bush Yönetimi'nin, özellikle Başkanlık seçimlerinden önce İran'a yönelik baskılarını daha da yoğunlaştırması, İran'ın ise bir yandan UAEA ile işbirliğine devam ederken diğer yandan da nükleer faaliyetlerini sürdürmesi beklenmektedir. Öte yandan İsrail ile İran arasında yaşanan gerginliğin önümüzdeki dönemde artarak devam edebileceği düşünülmektedir'' UAEA'ya başından beri üye olan İsrail'in de, UAEA müfettişlerinin sadece Nahal Sorek'teki araştırma reaktörünü incelemesine izin vermekte, Dimona reaktörünün denetimini ise sürekli engellemekte olduğu belirtildi. 
     Bültende, 11 Eylül terör olaylarının ardından değişen güvenlik ve tehdit anlayışının, NATO'nun içinde olduğu yeniden yapılanma sürecini de belirlediği ve örgütün giderek küreselleştiğinin izlendiği vurgulanarak, bu süreçte, siyasi ve ekonomik boyutu G-8 Zirvesi'nde belirlenen adıyla Genişletilmiş Ortadoğu ve Kuzey Afrika Girişimi'nin GOKAG , askeri ve güvenlik boyutunun da NATO'nun bu yeni görev tanımı ve İstanbul İşbirliği Girişimi ile oluşturulmaya çalışıldığının değerlendirilmekte olduğu kaydedildi. 
     Gürcistan'daki son gelişmelerle ilgili olarak da bültende, Türkiye'nin, Gürcistan için olduğu kadar tüm bölgedeki barış ve istikrarı da tehlikeye sokan bu ülkenin iç sorunlarının, Gürcistan'ın egemenliği, bağımsızlığı ve toprak bütünlüğü çerçevesinde barışçıl yollardan çözümlenmesini desteklediği belirtildi. Bültende, ''Gürcistan'da istikrarın sağlanmasının, başta Bakü-Tiflis-Ceyhan Projesinin hayata geçirilmesi olmak üzere, Türkiye'nin Kafkasya ve Orta Asya'daki menfaatleri ile örtüşmekte olduğu düşünülmektedir'' denildi. 
     
     AB'DEKİ GELİŞMELER 
     Bültenin, AB'yle ilgili bölümünde, AB'nin yapısında ve karar organlarında görev alan personelde çok büyük değişiklikler olduğuna dikkat çekilerek şu değerlendirmelerde bulunuldu 
     ''Yeni heyet 1 Kasım'da göreve başlayacağından, Türkiye İlerleme Raporu'nun, büyük ölçüde eski heyet tarafından hazırlanacağı ve bu nedenle de Türkiye ile ilgili kararda yeni heyetin etkisinin sınırlı kalacağı değerlendirilmektedir. 
     İlerleme Raporu ile ilgili olarak, AB'nin, çeşitli heyetler vasıtası ile çok detaylı olarak inceleme yapması, ortaya çıkan en ufak bir eksikliğin abartılmasına veya istismar edilmesine imkan vermektedir. Buna karşılık, Türkiye tarafından gerçekleştirilen tüm reformlara da yer vermek zorunda kalması nedeniyle, bu raporların, Türkiye'nin lehine de kullanılabileceği ve AB'nin hayır demesinin daha da zorlaştırılabileceği değerlendirilmektedir.'' Özbekistan'daki gelişmelerle ilgili olarak da bültende, şöyle denildi 
     ''Daha önce eleştirilerini sınırlı düzeyde tutan ve Özbekistan'da insan hakları alanında olumlu gelişmeler olduğunu da açıklayan ABD'nin, şimdi demokratik reformların yetersizliğini dile getirdiği, bu Cumhuriyeti Rusya'nın etkisinden çıkaracak bir liderin iktidara gelmesini istediği, bu amaca yönelik çalışan hükümet dışı örgütlerin faaliyetlerini desteklediği ve Özbekistan'a yaptığı mali yardımın 18 milyon dolarlık kısmını kestiği gözlenmektedir. Özbekistan'daki rejim değişikliğinin ülkede ve bölgede belli bir süre istikrarı olumsuz yönde etkileyebileceği ancak, ABD'nin ağırlığını koyması ile bölgedeki dengelerde önemli bir değişikliğin olmayacağı tahmin edilmektedir'' 
     
     İÇ GÜVENLİK 
     Bültende, PKK KONGRA-GEL'in yeni bir örgütlenme ve kadrolaşmaya girdiği örgüt içerisindeki gelenekçiler ve reformcular ayrımının arttığı, uzlaşma ortamının sağlanmaya çalışıldığı örgüt 10'uncu kongresinde çatışma ortamının derinleştiği, sonuçta reformcu grubun başını çektiği Osman Öcalan ve grubunun örgütten ayrıldığı anımsatıldı. 
     Örgüt üst yönetimi arasında yaşanan görüş ayrılıklarının alt seviyedeki terörist gruplara da yansıması sonucu örgüt yönetimindeki zafiyet ve terörist kaçışlarında artış yaşandığı ve örgütün silahlı eylemlere başlayarak toparlanmaya çalıştığı belirtilen bültende, 1 Haziran 2004 tarihinden itibaren misilleme eylemleri adı altında gerçekleştirilen şiddet eylemlerinde artış görüldüğü kaydedildi. 
     Bültende, ''Sertlik yanlısı bir tutum izleyen Cemil Bayık'ın yönlendirmesi ile başlatılan eylemlerde örgüt içi anlaşmazlıkları gideremeyen ve kamuoyundan tepkiler alan PKK KONGRA-GEL terör örgütünün başarılı olamadığı, yeniden toparlanmak ve barışçı bir örgüt görüntüsü verebilmek maksadıyla önümüzdeki dönemde bazı yeni arayışlara yönelebileceği değerlendirilmektedir'' denildi. 
     
     ''AB'NİN TÜRKİYE İLERLEME RAPORU'' 
     Bültenin, gelecek dönemle ilgili beklentiler bölümünde ise Güney Kıbrıs Rum yönetiminin Kıbrıslı Türklere yönelik izolasyonun kaldırılması çabalarına engel olmaya devam etmesinin ve Aralık 2004 yaklaşırken, Rum tarafının, veto tehdidi dahil AB'deki her türlü etkisini kullanarak mevcut kazanımlarını muhafaza ederken, Annan Planı'ndan daha ileri haklar elde etmeye çalışmasının öngörüldüğü dile getirildi. 
     AB ile ilgili olarak, 6 Ekim 2004'te yayımlanması beklenen ve Türkiye'nin üyelik müzakerelerinin başlatılıp başlatılmaması kararına esas teşkil edecek olan Türkiye İlerleme Raporu'nun mevcut verilere göre, ''genelde olumlu olacağı ve Türkiye ile üyelik müzakerelerinin başlatılmasına yeşil ışık yakabileceği yönünde'' olduğu belirtildi. 
     Raporda daha sonra şu görüşlere yer verildi 
     ''Ancak, raporun böyle bir tavsiyeyi içermemesi ve Aralık Zirvesi'nde üyelik müzakerelerinin başlatılması kararının alınmaması halinde, bunun Türkiye'de büyük bir hayal kırıklığı yaratması ve Türkiye-AB ilişkilerini olumsuz yönde ve ciddi bir biçimde etkilemesi beklenmektedir'' Bültende, PKK KONGRA-GEL terör örgütünün de kendi iç sorunlarını aşabilmek, siyasi alanda yeniden toparlanabilmek, dünya kamuoyuna barışçı bir görüntü verebilmek ve ihtiyaç duyduğu zamanı kazanmak amacıyla bazı arayışlara yönelebileceğinin değerlendirildiği kaydedildi. 
     
</TEXT>
</DOC>
