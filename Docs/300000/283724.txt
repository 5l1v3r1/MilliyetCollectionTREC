<DOC>
<DOCNO> 283724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun53.html </URL>
<DATE> 2004/10/27/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
KKTC'de hükümet kurma çalışmaları... DP, UBP'nin teklifini red etti 
</HEADLINE>
<TEXT>

     Demokrat Parti DP Genel Başkanı, Dışişleri Bakanı ve Başbakan Yardımcısı Serdar Denktaş, bu akşam toplanan parti meclisinin Ulusal Birlik Partisi'nin UBP hükümet kurma önerisini değerlendirerek, bu teklifi reddettiğini açıkladı. 
     Denktaş, parti meclisinin oybirliğiyle UBP'nin teklifine olumsuz yanıt verilmesi yönünde karar aldığını belirterek, bu kararın UBP'ye de bildirildiğini söyledi. 
     
     SERDAR DENKTAŞ ''PARTİ MECLİSİMİZ OY BİRLİĞİ İLE UBP'YE KARARIMIZIN OLUMSUZ OLDUĞUNUN BİLDİRİLMESİ YÖNÜNDE BİR KARAR ÜRETMİŞTİR'' 

     Demokrat Parti DP Parti Meclisi, Ulusal Birlik Partisi'nin UBP , birlikte hükümet kurulması yönündeki teklifini oybirliği ile reddetti. 
     DP Parti Meclisi, bu akşam yaptığı toplantıda UBP'nin teklifini değerlendirdi. DP Genel Başkanı, Dışişleri Bakanı ve Başbakan Yardımcısı Serdar Denktaş, toplantının ardından yaptığı açıklamada, UBP ile kurulacak koalisyon hükümetinin meclis çoğunluğunu, 26'yı geçmeyeceğine işaret ederek, Parti Meclisi'nin, ''böylesi bir hükümetin istikrarlı bir hükümet olamayacağını ve er geç kısa bir süre içerisinde yeniden seçime gitmek zorunda kalınacağı'' görüşünü ortaya koyduğunu kaydetti. 
     Serdar Denktaş, ''Parti meclisimizin tüm üyeleri, oy birliği ile ve yapılan tüm konuşmalarda da böyle bir hükümet değişikliğine bu anda gerek olmadığını, bunun DP tarafından kabul edilmemesi gerektiğini ortaya koymuştur. Yapılan tartışmalar sonrasında da parti meclisimiz oy birliği ile UBP'ye kararımızın olumsuz olduğunun bildirilmesi yönünde bir karar üretmiştir'' diye konuştu. 
     Alınan kararı, telefonla görüştüğü UBP yetkililerine ilettiğini ifade eden Denktaş, geniş tabanlı bir hükümetin mümkün görünmediğini kaydetti. Denktaş, ''Eğer 26'yı, 27'yi bulacak başka bir formül çıkmaz ise erken seçim artık gündemin ana maddesi durumuna ulaşmıştır'' dedi. 
     Seçim sürecinde DP'nin ''halkı kamplara bölmeme'' siyasetini bilinçli bir şekilde uygulamaya devam edeceğini kaydeden Serdar Denktaş, ''Şimdi ihtiyacımız olan kamplaşma değil, daha fazla asgari müştereklerde biraraya gelerek önümüzü aydınlatmaktır'' ifadesini kullandı. 
     Serdar Denktaş, bir soru üzerine, DP'nin kurulduğu andan itibaren başkanlık sistemine sıcak baktığını belirterek, şunları söyledi 
     ''Ancak başkanlık sistemi bugünden yarına olabilecek bir konu değildir. Mecliste bütün partilerin mutabakata varmasıyla ve 34 milletvekilinin onay vermesiyle önü açılabilecek bir konudur. Eğer mecliste 34 milletvekili başkanlık sistemine geçiş konusunda bir karar alabilirse, bunu halkın referandumuna sunmak gerekir.'' Hükümeti kurmakla görevlendirilen ve 50 üyeli mecliste 20 milletvekili bulunan UBP Genel Başkanı Derviş Eroğlu'nun, ''hükümet kurma'' teklifi, Cumhuriyetçi Türk Partisi ile Barış ve Demokrasi Hareketi'nden BDH sonra DP tarafından da reddedilmiş oldu. 
     
</TEXT>
</DOC>
