<DOC>
<DOCNO> 283551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur32.html </URL>
<DATE> 2004/10/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İnternetten vatandaşın borçlarını ödeyen kişi tutuklandı, halk isyan etti 
</HEADLINE>
<TEXT>

     Bursa'da bir mahallede kurduğu konteynırda, vatandaşların elektrik, su ve doğalgaz borçlarını internet yoluyla ödemelerine aracı olan kişi, dolandırıcılık iddiasıyla yakalandı. 
     Bursa Emniyet Müdürlüğü Kaçakçılık ve Organize Suçlar Şube Müdürlüğü Mali Büro Amirliği'nden yapılan açıklamaya göre, Ahmet K, ''vatandaşların TEDAŞ, Buski ve Bursagaz fatura bedellerini yatırmak için başka bölgelere gitmemesi amacıyla'' Hüdavendigar Mahallesi Dikkaldırım Caddesi Çalı Sokak'ta bir konteynırın içinde ofis kurdu. 
     Ofise 2 bilgisayar ve 2 yazıcı alan Ahmet K, ardından iki bankaya giderek hesap açtırdı. Daha sonra ofisin camlarına ''Fatura tahsilatı yapılır'' yazısını açarak işe başladı. 
     Bu kurumlara ait tahsilat bürosunun olmadığı Dikkaldırım semtindeki vatandaşların yoğun ilgi gösterdiği ofiste, fatura başı 500 bin lira karşılığında, vatandaşların, borçlarını iki bankadaki interaktif hesaplarından ödemelerini sağlayan Ahmet K, bu işi 4 ay boyunca yaptı. 
     Tahsilat sonrası verilen dekontların üzerinde damga ve resmi onay olmadığını gören bir vatandaş, Ahmet K'yı polis merkezine ihbar etti. 
     İhbar üzerine olay yerine giden güvenlik güçleri, Ahmet K'yı, bilgisayarda bir vatandaşın işlemini yaparken yakaladı. 
     Gözaltına alınan Ahmet K, sorgulamasının tamamlanmasının ardından ''Yetkisiz olarak TEDAŞ, Bursagaz ve Buski abonelerine ait faturaları tahsil etmek'' suçundan adliyeye sevk edildi. 
     
     MAHALLE HALKI KARŞI ÇIKTI 
     Olay yerine giden gazetecilere açıklama yapan Dikkaldırım Mahallesi sakinleri, Ahmet K'nın gözaltına alınmasına tepki göstererek, ''Bizim tüm faturalarımızı yatırıyordu. Kendisinden çok memnunuz, dolmuşa binerek gideceğimiz ve saatlerce bekleyeceğimiz banka kuyruklarından hepimizi kurtardı. Allah kendisinden razı olsun'' diye konuştular. 
     
</TEXT>
</DOC>
