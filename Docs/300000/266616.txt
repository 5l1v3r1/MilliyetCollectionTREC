<DOC>
<DOCNO> 266616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo13.html </URL>
<DATE> 2004/08/26/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Trabzonspor Kulübü Başkanı Ziya Doğan'dan çok memnunuz 
</HEADLINE>
<TEXT>

     Trabzonspor Kulübü Yönetim Kurulu Başkanı Atay Aktuğ, hem teknik kadronun hem de futbolcuların Dinamo Kiev yenilgisinin sorumlusu olarak gösterilmesine karşı olduğunu, sorumlu varsa bu sorumlunun yönetim ve yönetimin başkanı olarak kendisinin olduğunu söyledi. 
     Aktuğ, kulüp binasında düzenlediği basın toplantısında, Şampiyonlar Ligi 3. ön eleme turunda Dinamo Kiev'e sahalarında yenilmenin üzüntüsünü yaşadıklarını belirterek, ''Ama ben ve arkadaşlarım, artık bugün itibariyle üzülmenin bir yarar sağlamayacağını kararlaştırdık. Trabzonspor'un bundan sonraki hedeflerine ulaşması için ne gerekiyorsa yapacağımızı, bütün sorumluluğu üstümüze alarak söylemek istiyoruz'' dedi. 
     Futbolda her türlü sonucun olabileceğini kaydeden Aktuğ, şöyle devam etti 
     ''Hiç kimse, hiçbir Trabzonsporlu, takımlarının elenmesini istemez. Ama futbolun üç sonucu olduğunu bilen herkes bunun olabileceğini söyler. Biz aynı kadro ile Dinoma Kiev'i orada yendik, ama burada olmadı. Bu olmadı diye Trabzonspor'un hem yönetiminin, hem teknik kadronun hem futbolcuların sorumlu ilan edilmesine karşıyım. Bunun sorumlusu varsa yönetim kuruludur ve yönetim kurulunun başkanı olarak da benim.'' Trabzonspor'un elenmesiyle ilgili olarak konuşmak isteyenlerin bütün hedefleri kendisine çevirmesini isteyen Aktuğ, ''Teknik kadrodan, Ziya hocadan çok memnunuz, inşallah sonuna kadar Ziya hoca ile gideceğiz. Hatta belki de Ocak ayındaki sözleşmesini 2-3 veya 5 yıllık olarak yenileyeceğiz'' diye konuştu. 
     
     ''TEK SORUMLU BENİM'' 
     Taraftarın futbolculara sahip çıkması gerektiğini vurgulayan Aktuğ, şunları kaydetti 
     ''Trabzon'da futbol oynayan ve özbe öz Trabzonlu olan bir futbolcuya hakaretleri bir Trabzonlu yapıyorsa, ben ve yönetim kurulu bunun çaresine bakacağız. Futbolda her türlü sonuç var. Çok iyi futbol takımları kendi sahasında yenilerek eleniyor. Yenilmek önemli, ama geriye dönük olarak üzülmenin hiçbir yararı yok. Nerelerde hata yaptığımıza, yönetim kurulu olarak bakacağız. Ama bir hata varsa bizdedir ve onun başı olarak bendedir. Ne ziya hocadadır ne Gökdeniz'de, ne Fatih'dedir, ne de futbolculardadır.'' 
     
     ''TRABZONSPOR'UN ÖNÜNDE BAŞKA HEDEFLER VAR'' 
     Aktuğ, Trabzonspor'un önünde başka hedefler olduğunu da vurgulayarak, ''Lig şampiyonluğu, Türkiye kupası hedefimizdir. UEFA hedefimizdir, ama olur veya olmaz. Bu bir savaş değildir, futboldur. Tecrübe eksikliğimiz vardır. Oynaya oynaya tecrübe kazanacağız'' dedi. 
     Trabzon ve Trabzonsporluların bir bütün olduğunu ifade eden Aktuğ, hiç kimsenin heveslenmemesi gerektiğini, ne Ziya Doğan'ın ne de futbolculardan birinin hiçbir yere gitmeyeceğini söyledi. 
     Yardımlaşma ve dayanışmanın, böyle yenilgilerden sonra daha çok olması gerektiğini kaydeden Aktuğ, şöyle devam etti 
     ''Gökdeniz'e maçtan sonra yapılan saldırıyı yapanlar lanetlenmeli ve bu şehirde yaşatılmamalı. Şahsen ben bugünden itibaren ne gerekiyorsa yapacağım. Çok çirkin bir olay yaşanmış. Bunu yapanlar belki de Trabzon'da 10-15 kişidir. Kendini bilmez, Trabzonsporlu olduğunu sanan bu kişiler, Gökdeniz'e küfür etmiş. Bunu yapanları bütün Trabzon ve Trabzonspor kamuoyu mutlaka halletmelidir. Gökdeniz sadece Trabzon'da değil Avrupa'da da bir değerdir. Çok önemli bir futbolcudur. Onların aldığı paralar Türkiye'de alınan paraların yanında çok önemli paralar değildir. Gökdeniz'e yapılan bu sözlü saldırıyı kınıyorum. Bugün Gökdeniz'e olur yarın bir başkasına olur.'' Aktuğ, bu maçın sonucunun ligi yansıyabileceğini belirterek, şöyle konuştu 
     ''Futbolcularımız profesyonel, onun için bu üzüntüyü bir an önce üzerilerinden atmalı. Bu üzüntüyü futbolcular, teknik kadro ve yönetim çok çabuk atlatacaktır. Bu hafta Gençlerbirliği maçı çok önemli. Ayrıca eğer transfer yapabileceğimiz bir futbolcu varsa mutlaka yaparız, yapacağız da. Yabancı kontenjanımız dolu. Bu saatten sonra yabancı kontenjanımızı boşaltıp bir yabancı oyuncu almamız çok güç. Ama Ocak ayında bu yapılabilir. Yerli oyuncu bulmak da çok güç. Elimizdeki kadro bence yeterlidir. Ama sakatlıklar doğaldır, olacaktır. Para çok önemli değil çünkü bizim hedefimiz büyük. Yapabilirsek yeni transfer yapacağız, ama bu kadro ile de hedefimize gidebileceğimize inanıyorum.'' Aktuğ, Özgür'e Trabzonspor'un bütçesinin ve onun değerinin üzerinde para teklif ettiğini, ama daha yüksek paralar istendiği için bu transferin gerçekleşmediğini de kaydetti. 
     
</TEXT>
</DOC>
