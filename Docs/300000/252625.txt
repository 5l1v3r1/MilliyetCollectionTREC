<DOC>
<DOCNO> 252625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun03.html </URL>
<DATE> 2004/07/03/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Talat İzolasyonların kaldırılması, çözüm isteğimizi azaltmaz 
</HEADLINE>
<TEXT>

     KKTC Başbakanı Mehmet Ali Talat, izolasyonların kaldırılmasının Kıbrıslı Türklerin çözüm isteğini azaltacağı yolundaki görüşlerin doğru olmadığını bildirdi. 
     Londra'da faaliyet gösteren Turkish Forum adlı sivil toplum kuruluşunun dün onuruna verdiği akşam yemeğinde konuşan Talat, Kıbrıslı Türklerin sorununun sadece ekonomik gelişme olmadığını, aynı zamanda dünyada sabit, bilinen ve istikrarlı bir konuma gelmek istediklerini söyledi. 
     Hiçbir şeyin çözüm ve istikrarın yerini tutmayacağını vurgulayan Talat, ''İzolasyonların kaldırılması demek, çözümün unutulması demek değildir. Siyasi istikrarı, çözümden başka hiçbir şey sağlamaz'' diye konuştu. 
     Rumların ne istemediklerini bildiklerini, ancak ne istedikleri konusunda fikir sahibi olmadıklarını belirten Talat, ''Şimdi Rumların bir kez daha düşünüp ne istediklerine karar vermesi gerekiyor. Tabii uluslararası toplumun da... Dünyanın iyi niyetli yaklaşımının doğurduğu yeni koşullar, bizim yeni politikalar uygulamamızı da gerekli kılıyor'' dedi. 
     Bu politikalar arasında ''tanınma talebinin'' bulunmadığını da vurgulayan Talat, muhataplarının da kendisine, ''bunu bizden beklemeyin mesajı verdiklerine'' dikkati çekti. Hem ABD Dışişleri Bakanı Colin Powell, hem de İngiltere Dışişleri Bakanı Jack Straw'un bu talebin önüne peşinen set çektiklerini belirten Talat, bunun, Rumların yaptığı kampanyanın bir sonucu olduğunu ifade etti. 
     Kıbrıslı Türklerin tek isteğinin izolasyonların kaldırılması olduğunu, bunu çekinmeden dile getireceklerini belirten Talat, referandumda ortaya çıkan sonucun Rum yönetiminin gerçek niyetinin çözüm değil, Ada'nın bütünlüğüne egemenliğini yaymak olduğunu kanıtladığını bildirdi. 
     Dünyanın bu gerçeği gördüğünü belirten Talat, Rum kesimi lideri Tasos Papadapoulos'un dünyaya anlatacağı bir şey kalmadığını ifade etti. 
     Talat, bir dinleyicinin, ''Geçmişte Türkiye, askerini ve elini üzerimizden çeksin, biz başımızın çaresine bakarız demiştiniz, hala bu görüşte misiniz '' sorusu üzerine, ''böyle bir sözü asla söylemediğini'' bildirdi. 
     Başbakan Talat, bir başka soru üzerine de Türkiye Cumhuriyeti Hükümeti'ni oluşturan parti ile ideolojik olarak aynı görüşte olmadıklarını, ancak Kıbrıs meselesi ve çözüm konusunda aynı çizgide bulunduklarını ifade etti. Talat bunun da işbirliği için yeterli olduğunu vurguladı. 
     Talat, Kıbrıslı Türkler olarak Kıbrıs'ta eşit haklar istediklerini belirtirken, bunun yolunun da çözümden geçtiğini bildirdi. Kimsenin izolasyonun kalkmasını ''çözüm olarak'' görmemesi gerektiğini kaydeden Talat, ''Çözüm, her alanda Rumlarla eşit olmak demektir. İzolasyondan kurtulmakla yetinmeyiz. Kıbrıs'ta eşit ortaklık hakkımızı istemeye devam etmemiz şarttır'' dedi. 
     Londra'da bugünü özel temaslarına ayıran Talat, yarın sabah KKTC'ye dönecek. 
     
</TEXT>
</DOC>
