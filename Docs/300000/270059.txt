<DOC>
<DOCNO> 270059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko29.html </URL>
<DATE> 2004/09/08/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
YTL'nin tanıtımı, Başbakan Erdoğan'ın basın toplantısıyla başlayacak 
</HEADLINE>
<TEXT>

     Yeni Türk Lirası'nın YTL tanıtımının, önümüzdeki günlerde Başbakan Recep Tayyip Erdoğan tarafından bir basın toplantısıyla başlatılacağı bildirildi. 
     Yeni Türk Lirası YTL Hazırlık Toplantısı, dün Devlet Bakanı Ali Babacan'ın başkanlığında yapıldı. 
     Edinilen bilgiye göre, toplantıya katılan kurumlar, YTL'ye geçiş için planlandıkları işleri büyük oranda gerçekleştirdiklerini, hazırlık takviminin öngörülen şekilde ilerlediğini ifade ettiler. 
     Tanıtım kampanyasıyla yazılı ve görsel malzeme ile tüm vatandaşların bilgilendirilmesi ve bilinçlendirilmesi amaçlanırken, kampanyada devletin tüm kurumlarının yanı sıra sivil toplum örgütlerinin destekleri alınacak. 
     Merkez Bankası'nın 1, 5, 20 ve 50 YTL'lik kupürleri basarak şubelere sevkiyatı başlattığı, 10'luk ve 100'lük YTL kupürlerin basım ve dağıtım işleminin ise sürdüğü, gerekli güvenlik önlemlerine ilişkin koordinasyon çalışmalarını yaptığı, bankalararası işlemlere ilişkin test çalışmalarının devam ettiği, tedavülden çekilecek ve imha edilecek TL banknotlarının değerlendirilmesi amacıyla TÜBİTAK ile görüşmeler yaptığı ve ATM makinalarının YTL'ye uyumlu hale getirilmesi için test çalışmalarına başladığı bildirildi. 
     Hazine Müsteşarlığı'nın çalışmaları çerçevesinde de Darphane'nin, 1 ve 5 yeni kuruşun basım işlemlerini tamamlanma aşamasında olduğu, 31 Aralık 2004 tarihine kadar 1 milyar 200 milyon adet madeni para basımı ve dağıtımının tamamlanmış olacağı ifade edildi. 
     Bu çerçevede İçişleri Bakanlığı, belediyeler, il özel idareleri, köyler ile bunların kurdukları veya bunlara bağlı her türlü birlik ve işletmeler, 2005 mali yılı bütçelerini YTL ve yeni kuruşa göre hazırlamak için çalışmalar yapacak. 
     
     VALİLİKLERE TEBLİĞ 
     Etiket ve tarifelerde Türk Lirası ve YTL'nin birlikte gösterilmesinin denetlenmesi konusunda hazırlanan tebliğ valiliklere gönderilirken, valilikler 81 il özel idaresini, 850 kaymakamlığı, 3 bin 225 belediyeyi ve 35 bin köyü bilgilendirecek. 
     Maliye Bakanlığı ise Damga Vergisi, Harçlar Kanunu, Belediye Gelirleri Kanunu ve Vergi Usul Kanunu olmak üzere değişiklik ihtiyacı olan kanun tasarılarını hazırladı. Hazırlanan bu tasarılar, Ekim ayı içerisinde TBMM'ye sevk edilecek. 
     Maliye Bakanlığı, YTL'ye göre hazırlanacak beyanname ve formları, Kasım ayında Türkiye geneline dağıtacak. Bilgisayar yazılımlarının YTL'ye uygun hale getirme çalışmalarının da sürdüğü bildirildi. 
     Sanayi ve Ticaret Bakanlığı, 2005 yılınca kullanılacak çifte para birimini içeren yeni etiket örneklerini hazırlayarak, İl Müdürlükleri'ne gönderdi. 
     Sanayi Bakanlığı ayrıca Türk Ticaret Kanunu'nun 339. maddesinde yer alan ''Anonim şirket hisse senetlerinin itibari kıymeti en az 500 liradır'' ifadesini değiştirecek. Bununla ilgili hazırlanan taslak, TBMM'ye gönderildi. 
     Ziraat Bankası ise YTL'nin depolanması ve tedavüle sürülmesi konusunda Hazine Müsteşarlığı ve Merkez Bankası'na destek verirken, yazılımları YTL'ye dönüştürme çalışmalarını başlattı. 
     Ziraat Bankası ayrıca, madeni paraları sayma makinaları ve büyük para sayma makinelerini YTL'ye dönüştürme işlemlerini başlatacak ve 31 Aralık 2004 tarihinden önce bankanın tüm kayıtlarını YTL'ye dönüştürmüş olacak. 
     
     İMKB, 30-31 ARALIK 2004'TE İŞLEM YAPMAYACAK 
     SPK, İMKB, Takasbank ve diğer ilgili kuruluşların çalışmaları çerçevesinde İMKB, 30-31 Aralık 2004 tarihinde işlem yapmazken, tahvil ve bono borsası açık olacak. 
     Mevcut yapıda bin TL nominal değerli hisse senedi 1 adet için gösterilen piyasa fiyatı, yeni yapıda bir YTL nominal değerli hisse senedi için 1.000 adet gösterilecek. 
     Endeks değerinde ise şu andaki basamak sayısının korunması sağlanacak. 
     Takasbank sisteminde fiziken saklanan ve mevcut durumda TL cinsinden basılmış olan hisse senetleri YTL cinsinden yeniden basılmayacak ancak yeni sertifika basımı gerektiğinde senetler YTL ile basılacak. 
     SSK, Bağ-Kur ve Türkiye İş Kurumu'nun bilgisayar sistemleri, YTL'ye uyarlama çalışmaları sürdürülürken, yeni sistem için Ekim ayında test çalışmalarına başlanacak. 
     DİE ise zaman serilerinde 2005'ten itibaren YTL kullanacak, binlik ve ondalık ayraçlar konusunda bir standart oluşturulacak. 
     
</TEXT>
</DOC>
