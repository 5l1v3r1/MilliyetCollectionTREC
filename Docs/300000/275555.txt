<DOC>
<DOCNO> 275555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun23.html </URL>
<DATE> 2004/09/28/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İsrail'li subaylardan barış sesi Filistinlilere yapılanlar ahlaki değil 
</HEADLINE>
<TEXT>

     İsrailli subaylar, İsrail'in Filistinlilere yönelik operasyonlarını eleştirdi. 
     Haaretz gazetesinin haberine göre, İsrail Hava Kuvvetleri'nin seçkin birimlerinden Şaldag'a mensup 4 subay, İsrail Genelkurmay Başkanı Moşe Yalon başta olmak üzere ordunun üst düzey komutanlarına gönderdikleri mektupta, ''operasyonları gayri ahlaki bulduklarını ve kullanılan yöntemlerin masum insanlara zarar verdiğini'' belirttiler. 
     ''Verilen görevleri yerine getirmeyi reddetme niyetinde olmadıklarını'' vurgulayan subaylar, ordunun taktiklerine yönelik itirazlarını dile getirdiler. 
     Subaylar, ''özellikle Gazze'de evlerin yıkılmasının ahlaki olmadığını ve masum insanlara zarar verdiğini'' ifade ettiler. 
     Batı Şeria'nın güneyindeki Yatta kentinde, askerlerin Filistinlilerin evlerinde mevzilenmesini eleştiren subaylar, ''Bu operasyonun amacı, teröristleri yollardan uzak tutmak olmasına karşın, gerçekte operasyon Filistinlilerin sistematik şekilde taciz edilmesine dönüşmüştür'' ifadesini kullandı. 
     Refah kampında Mayıs'ta yapılan ''gökkuşağı'' operasyonlarındaki uygulamalardan rahatsız olduklarını da dile getiren subaylar, ''İsrail ordusunun operasyonları toplu cezalandırma uygulamalarına kadar götürdüğünü'' kaydetti. 
     
</TEXT>
</DOC>
