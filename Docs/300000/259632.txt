<DOC>
<DOCNO> 259632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/ekonomi/eko01.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bağımsızlık bürokrat olmaya engel değil' 
</HEADLINE>
<TEXT>


Bakan Şener, Merkez Bankası Başkanı'na eleştirisi hatırlatılınca 'Bir şey söylenirken tatlı sert olmak gerekiyorsa bunu yaparım' dedi 

ANKARA Milliyet 

Başbakan Yardımcısı ve Devlet Bakanı Abdüllatif Şener, Merkez Bankası Başkanı Süreyya Serdengeçti'nin hükümete yönelik uyarılarını eleştirmeye devam etti. 
Şener, Ekonomik Koordinasyon Kurulu toplantısında görüşülen konulara ilişkin olarak dün düzenlediği basın toplantısında, "Merkez Bankası Başkanı'nı bağımsız bir kurumun başkanı olarak mı, bürokrat olarak mı görüyorsunuz " sorusuna, "Bağımsız bir kurumun başkanı olması bürokrat olmasına engel değil" yanıtını verdi. Serdengeçti'nin benzer şeyleri daha önce de söylediği ve bu sefer neden sert tepki verildiği yönündeki soru üzerine Şener, "Kamuoyunda yumuşak yüzlü olarak görülüyorum. Ancak milletvekilliğimi bilenler sert olduğumu düşünür. Yumuşak ve karşılıklı işbirliğine dayalı üslubun faydalı olduğu görüşündeyim. Ancak, bir şey söylenmesi gerekiyorsa, bu da biraz tatlı sert olmayı gerektiriyorsa, bunu yaparım" dedi. Şener, yıllık izinde olduğu için, Merkez Bankası Başkanı ile olaydan sonra görüşmediğini kaydetti. 
Şener, daha önce de Serdengeçti'nin 'Gevşerken kriz gelir' uyarısını 'Sınırları aşmak' olarak yorumlamış ve hükümeti eleştirmeye yetkisi bulunmadığı imasında bulunmuştu. 


</TEXT>
</DOC>
