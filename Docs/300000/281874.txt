<DOC>
<DOCNO> 281874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonsiy09.html </URL>
<DATE> 2004/10/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bütçeye CHP eleştirisi ''Borç, vergi, zam üstüne zam yapma bütçesi'' 
</HEADLINE>
<TEXT>

     CHP Grup Başkanvekili Ali Topuz, 2005 Bütçesi'nin ''Borç, vergi, zam üstüne zam yapma bütçesi'' olduğunu savundu. 
     Topuz, Parlamento'da düzenlediği basın toplantısında, Başbakan Recep Tayyip Erdoğan'ın '''Makroekonomik göstergelerde hayal bile edilemeyecek düzeyler bizim dönemimizde yakalandı'' sözlerini yanıtladı ve 2005 Bütçesi'ni eleştirdi. 
     Başbakan Erdoğan'ın ekonomideki başarılardan söz ederken bu başarının önceki hükümetler döneminde uygulamaya konulan ekonomik program sayesinde yakalandığını da söylemesi gerektiğini ifade eden Topuz, ''Bunu söylemezseniz birileri çıkar yüzünüze vurur. Sizin başarınız sadece uygulamak zorunda kaldığınız bu programdan kaynaklanıyor'' dedi. ''Ekonomide hayal edilemeyecek bir noktada değiliz, hayallerimizin çok gerisindeyiz'' diyen Topuz, Başbakan Erdoğan'ın bu sözleri ile bütçeyi umut verebilecek bir bütçe olarak göstermeye çalıştığını savundu. 
     2005 Bütçesi'nin ''Borç, vergi, zam üstüne zam yapma bütçesi'' olduğunu kaydeden Topuz, şunları söyledi 
     ''Maliye Bakanı küçük bir işletmenin bütçesi gibi bir bütçe hazırlamış. Aktif, pasif hesabı var. Şu kadar harcama, bu kadar gelir, açığı da zamla kapatma anlayışı var. Bütçede Maliye Bakanı'nın zekasının bir pırıltısı, zekasının bir yansıması, kendine özgü bir siyaseti, politikası yok. Maliye Bakanı'nın politikasında vergi vermeyenleri, sahte belge verenleri affetmek, zor geçinen insanların sırtına her gün zam yüklemek var. Sayın Unakıtan bundan yıllar sonra maliye tarihinde Devletin ihtiyacı olduğu zaman en zayıfa en fazla yükü yükleyen adam olarak anılacak. Hükümet içinde ciddi ekonomistler var onlar susuyor, karışamıyor. Karışsalar bile Başbakan Karışmayın Kemal Abi iyisini yapar diyor. Kemal abisinin yaptığı da fakirin fukaranın sırtına yük yüklemek.'' 
     
     ZAMLAR 
     Topuz, toplumun yeni bir ''Zam kasırgası'' ile karşı karşıya kalacağını da ifade ettiği basın toplantısında, hükümet yetkililerinin yapılmayacağını söylediği tüm zamların peşpeşe yapıldığını bildirdi. Benzin zammından önce ''Bunu konuşmadık, böyle birşey yok'' açıklamaları yapıldığını kaydeden Topuz, ''Devlet içinde zam yapan başka bir merci mi var, devlet yapısına zam yapan yeni bir idare mi eklendi Zamları bildikleri halde korkup söylemiyorlar. Bunlar hem söylemeyecek kadar korkak, hem zam yapacak kadar cesur'' dedi. 
     Benzine bir yıl içinde altı kez zam yapıldığını belirten Topuz, bu zammın tüm mal ve hizmetlere yansımasının kaçınılmaz olduğunu bildirdi. 
     Topuz, kendisinin de vergi mağduru bir vatandaş olduğunu belirterek, ''Maaşıyla geçinenlerin üst kesiminde yer almamıza karşın biz bile kısıntı yapıyoruz. İşçinin, memurun vay haline'' dedi. 
     Basın toplantısında vergi uzlaşma komisyonları tarafından silinen vergi borç ve cezalarına da değinen Topuz, bunların miktarının trilyonlara ulaştığını bildirdi. Topuz, bundan yararlananların ve affedilen tutarların açıklanmasını istedi. 
     
</TEXT>
</DOC>
