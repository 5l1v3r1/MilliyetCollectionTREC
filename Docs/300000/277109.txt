<DOC>
<DOCNO> 277109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun24.html </URL>
<DATE> 2004/10/04/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İlk olumlu sonuç AKPM'den Kıbrıs Türklerinin temsiline onay 
</HEADLINE>
<TEXT>

     Avrupa Konseyi Parlamenterler Meclisi AKPM Başkanı Peter Schieder, KKTC parlamentosundan iki üyenin bundan böyle AKPM genel kurul toplantılarında temsil edilmelerine karar verildiğini açıkladı. 
     AKPM genel kurul toplantılarının başlaması dolayısıyla basın toplantısı düzenleyen Schieder, bu sabah yapılan Başkanlık Divanı toplantısında, KKTC'den iki parlamenterin genel kurul toplantılarına davet edilmesine karar verildiğini bildirdi. 
     Bu kararın KKTC'yi tanıma anlamına gelmediğini belirten Schieder, parlamenterlerin sadece genel kurul ve komisyon toplantılarına katılmalarına karar verildiğini söyledi. 
     BM Kıbrıs planının Rumlar tarafından reddedilmesinden sonra AKPM genel kurulu, nisan ayında aldığı kararda, KKTC'li parlamenterlerle daha yakın işbirliği olanaklarının araştırılmasını istemişti. 
     AKPM Başkanlık Divanı'nın aldığı kararla, KKTC'li iki parlamenter genel kurula katılıp konuşma yapabilecekler, ancak bu parlamenterlerin oy hakları bulunmayacak. 
     
     TÜRK PARLAMENTERİN TEPKİSİ 

     AKPM Başkanlık Divanı'nın aldığı karar, Türk parlamenterler arasında memnuniyetle karşılandı. 
     AK Parti milletvekili Mevlüt Çavuşoğlu, ''Kıbrıs'taki referandumdan sonra ilk kez uluslararası bir kuruluşta, KKTC lehine olumlu ve somut bir karar çıktığını'' söyledi. 
     AA muhabirinin sorularını yanıtlayan Çavuşoğlu, ''Bunun olumlu bir başlangıç olmasını ve devamının gelmesini bekliyoruz'' dedi. 
     CHP milletvekili Ali Rıza Gülçicek de, kararı, KKTC'ye yönelik izolasyonun kaldırılması yönünde önemli bir gelişme olarak niteledi. 
     Bu arada, Avrupa Konseyi Genel Sekreteri Tery Davis, basın toplantısında bir soruyu yanıtlarken, Kıbrıslı Türk ve Rum parlamenterleri AKPM'de birlikte görmekten mutluluk duyduğunu belirtti ve ''Umarım, iki taraf da uzlaşı içinde AKPM'de aynı büroyu paylaşırlar'' dedi. 
     
</TEXT>
</DOC>
