<DOC>
<DOCNO> 264510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur38.html </URL>
<DATE> 2004/08/18/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Eşini arayıp, ''Taze ekmek aldım. Çayı demle'' dedi ama... 
</HEADLINE>
<TEXT>

     Kırklareli'nin Babaeski İlçesi'nden Tekirdağ'ın Çerkezköy İlçesi'ne bağlı Kapaklı Beldesi'ndeki evine dönmek üzere otomobili ile yola çıkan işadamı, eşini cep telefonu ile arayıp ''Taze ekmek aldım, çayı demle, az sonra evdeyim'' diye konuşmasından 15 dakika sonra trafik kazasında öldü. 
     AA muhabirinin aldığı bilgiye göre, bir iş için gittiği Babaeski'den Kapaklı Beldesi'ndeki evine dönmek üzere yola çıkan Kamber Keskin 40 , idaresindeki 06 LUG 71 plakalı otomobille, şerit ihlali sonucu, karşı yönden gelen Özkan Çelikler 55 yönetimindeki 22 LS 923 plakalı otobüsle çarpıştı. 
     Olay yerinde hayatını kaybeden Keskin'in, kazadan kısa süre önce eşi Asiye Keskin'i cep telefonu ile arayarak, ''Taze ekmek aldım, çayı demle, az sonra evde olacağım'' dediği ortaya çıktı. 
     Asiye Keskin, telefonla görüştüğü kocasının eve dönmesini beklerken, trafik kazasında öldüğü haberi ile şoka girdi. Asiye Keskin, AA muhabirine, eşinin trafik kazası yapmadan 10-15 dakika önce kendisini telefonla arayarak, ''Taze ekmek aldım, çayı demle, birlikte kahvaltı yaparız, az sonra evde olacağım'' dediğini söyledi. 
     Mobilyacılık yapan kocasının ölüm haberi ile yıkıldığını belirten Asiye Keskin, 4 çocuğu ile birlikte eşinin bıraktığı işi sürdüreceklerini belirtti. 

     
</TEXT>
</DOC>
