<DOC>
<DOCNO> 252626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun04.html </URL>
<DATE> 2004/07/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Basayev Türkiye'deki şiddet olaylarıyla ilgimiz yok... 
</HEADLINE>
<TEXT>

     Çeçen komutan Şamil Basayev, kendisine bağlı Çeçen savaşçıların Rusya dışında operasyon düzenlemediklerini söyledi. 
     Basayev, Katar'ın El Cezire televizyonuna yaptığı açıklamada, ''Mücahitlerimizin Fransa, Türkiye ve İspanya'da son zamanlarda meydana gelen şiddet olaylarına karıştıklarına dair Rusya'nın yaydığı iddialar var. Bunlar, Moskova yönetiminin yaydığı söylentilerden başka bir şey değil'' dedi. 
     Moskova yönetimini, ''bu tür söylentiler yayarak Çeçen halkının onurlu mücadelesine gölge düşürmeye çalışmakla'' suçlayan Basayev, ''İmkanımız olsa da Rusya dışında saldırı planlamıyoruz. Çeçen halkı, cihadı Rus topraklarında sürdürecek'' dedi. 
     Basayev, ''Rus istihbarat servisinin Katar'da düzenlediği saldırıda eski devlet başkanımız Selimhan Yandarbayev'i öldürmesine rağmen, yurtdışındaki Rus yetkilileri bile hedef almıyoruz'' diye konuştu. 
     Yandarbayev'e düzenlenen saldırıyı ''gerçek terörizm'' olarak nitelendiren Basayev, ''Çeçen savaşçıların Türkiye'de son zamanlarda meydana gelen şiddet olaylarıyla ilgisi olmadığını'' yineleyerek, ''Aksine Türk halkına, Çeçen çocuk, yaralı ve mültecilere yardım ettiği için teşekkür ederiz'' dedi. 
     
</TEXT>
</DOC>
