<DOC>
<DOCNO> 291422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko14.html </URL>
<DATE> 2004/11/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
TEB - BNP Paribas ortaklığına doğru... 
</HEADLINE>
<TEXT>

     Türkiye Ekonomi Bankası'nın TEB ana hissedarı TEB Mali Yatırımlar A.Ş.'nin yüzde 50 hissesinin BNP Paribas'a devri konusunda bir anlaşma imzalandığı bildirildi. 
     TEB'den Borsa'ya gönderilen TEB Mali Yatırımlar A.Ş.'nin konuyla ilgili açıklamasında, şirket hissedarlarından Hasan Tevfik Çolakoğlu, Ali Nuri Çolakoğlu ve Çolakoğlu Metalurji A.Ş. ile BNP Paribas arasında dün bir hisse alım sözleşmesi imzalandığı kaydedildi. 
     Açıklamaya göre, sözleşme uyarınca Hasan Tevfik Çolakoğlu 4 milyar 522 milyon 500 bin adet, Ali Nuri Çolakoğlu 4 milyar 522 milyon 500 bin adet ve Çolakoğlu Metalurji A.Ş. 5 milyon adet olmak üzere hisse devir tarihinde şirketin sermayesinin yüzde 50'sini temsil edecek TEB Mali Yatırımlar A.Ş. hissesini BNP Paribas'a devretmeyi kabul ediyor. 
     
     HİSSE ALIM BEDELİ 

     Türkiye Ekonomi Bankası'nın TEB ana hissedarı TEB Mali Yatırımlar A.Ş.'nin yüzde 50 hissesinin BNP Paribas'a devrinde hisse alım bedelinin, 30 Haziran 2004 tarihli bilanço değerleri ile hisse devir tarihindeki bilanço değerleri arasındaki farkı yansıtacak şekilde ayarlanmak kaydıyla 216 milyon 800 bin ABD Doları olarak belirlendi. 
     Borsa'ya gönderilen açıklamada hisse devrinin gerçekleşmesinin çeşitli ön koşulların tamamlanması ve gerekli izinlerin alınmasına bağlı olduğu kaydedilerek, hisse alım bedelinin, 30 Haziran 2004 tarihli bilanço değerleri ile hisse devir tarihindeki bilanço değerleri arasındaki farkı yansıtacak şekilde ayarlanmak kaydıyla 216 milyon 800 bin ABD Doları olarak belirlenmiş olup, TEB Mali Yatırımlar A.Ş.'nin önümüzdeki üç yıllık performansına ve sair muhtemel gelişmelere göre hesaplanacak ek ödemelerin de sözkonusu olabileceği ifade edildi. 
     Açıklamada, şöyle denildi 
     ''Söz konusu işlem ile ilgili olarak BNP Paribas tarafından Sermaye Piyasası Kurulu'nun Seri IV, No 8 Halka Açık Anonim Ortaklıklar Genel Kurullarında Vekaleten Oy Kullanılmasına ve Çağrı Yoluyla Vekalet veya Hisse Senedi Toplanmasına İlişkin Esaslar Tebliği uyarınca Türk Ekonomi Bankası A.Ş ve Varlık Yatırım Ortaklığı A.Ş. hisseleri ile ilgili olarak halka çağrı yapma yükümlülüğünden muafiyet alınması için Sermaye Piyasası Kurulu'na başvurulacaktır. Konunun Sermaye Piyasası Kurulu ve İMKB'na bildirilmek üzere hisseleri halka açık olan iştirakimiz Türk Ekonomi Bankası A.Ş.'ye bildirilmesine karar verilmiştir.'' Bu açıklamanın ardından TEB'in İMKB'de işlem gören hisse senetleri, yüzde 10.94 artışla 6 bin 400 liradan 7 bin 100 liraya ulaştı ve tavan fiyatından işlem görmeye devam ediyor. 
     
</TEXT>
</DOC>
