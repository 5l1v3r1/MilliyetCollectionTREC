<DOC>
<DOCNO> 275530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/yazar/sazak.html </URL>
<DATE> 2004/09/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Çevre ödünü 
</HEADLINE>
<TEXT>


Yeni TCK, Meclis'ten 'zina'sız geçerken, AKP'nin önergeleriyle 'çevre ve imar kirliliği' konularında ödün verildi. 
Ruhsatsız yapılara hizmet götürenlere iki yıla kadar ceza düzenlemesi, belediye başkanlarının baskısı üzerine kaldırıldı. Gecekonduları 'oy deposu' olarak gören AKP'nin kaçak yapılaşmaya arka çıkması hiç de şaşırtıcı değil. Hükümet, Anayasa'ya rağmen 2 B diye anılan orman arazilerini satışa çıkarma girişimiyle, İstanbul başta, kent varoşlarının istilasına onay vermeye çalışmıştı. Neyse ki yasa Çankaya'dan döndü ve yeşil alanları ranta dönüştürme siyaseti engellenmiş oldu. 
Ancak, AKP bu konuda engel tanımıyor. 
'Çevreyi kasten kirletenlere iki yıla kadar hapis cezası' getiren TCK maddesinin yürürlüğünün iki yıl ertelenmesi bir başka duyarsızlık örneği. Bu süre çevreyi kirleten sanayi kuruluşlarına arıtma tesisi konusunda zaman tanımak için konulmuş. 
Görünüşte masum sayılabilecek gerekçeye Yatağan'da kendisi bile uymayan ve santral bacasına desülfürizasyon filtresi takmayarak insanların zehir solumasını yıllardır seyreden devlet, sanayiciler üzerinde 'arıtma' baskısı kurabilecek mi 
Bu denetimi, İskenderun'daki zehir yüklü geminin batışını seyreden Çevre Bakanlığı'ndan beklemek olanaksız. 
AKP'nin AB sürecinde demokratik hak ve özgürlükleri genişletirken en zayıf kaldığı alanların başında 'çevre sorunları' geliyor. 
TCK görüşülürken suskun kalan Çevre ve Orman Bakanı Osman Pepe'nin birkaç gün önceki demeci gazetelerde yer alıyordu 
'Türkiye'de çevre sorunları çok ağır. Kanserde artışı tartışıyoruz. Bu kadar çok çevre kirliliğiyle sulanmış arazilerde yetişen sebze, meyve her gün mutfağımıza giriyor. İşte Ergene Ovası. Buğday ambarı. Sanayi kuruluşları ve onların atık yatağı olmuş durumda.' 
Çevre Bakanı'nın 'acil önlem' isteğinin altında cezaları iki yıl erteleyerek sanayi kuruluşlarına arıtma tesisi kurmak üzere zaman tanıma politikası yatıyormuş 
AKP'nin bu denetimi nasıl yapacağını göreceğiz. 
'MV Ulla' gemisi İskenderun Körfezi'ne zehir akıtırken, Yatağan'da insanlar kanser olma pahasına kirli havayı solumaya devam ederken TCK'da tanınan iki yıllık 'cezasız' döneme ilişkin umutlu olmak kolay değil. 
Zina tartışması TCK'nın başka pek çok maddesi gibi çevre sorunlarını da gölgeledi. 
Greenpeace de olmasa İskenderun'daki gemi skandalı tümüyle unutulacak. 
İngiltere'de birkaç hafta önce 'tilki avı yasağı' nedeniyle göstericiler Avam Kamarası'nı basmışlardı. Gerçi oradaki eylemin hayvanlara eziyet nedeniyle eski bir geleneğin bu çağdaki insancıl değerlere ters düşen bir boyutu var ama parlamentoda yasa görüşülürken dışarıda 'kıyamet kopabiliyor.' 
İskenderunlu balıkçıların eylemi kimin umurunda 



</TEXT>
</DOC>
