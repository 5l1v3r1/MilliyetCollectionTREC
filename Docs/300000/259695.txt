<DOC>
<DOCNO> 259695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/ykocaomer.html </URL>
<DATE> 2004/08/01/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Ödül Yönetmenliği 1 
</HEADLINE>
<TEXT>



Mart ayı ortalarında Gençlik ve Spor Genel Müdürlüğü'nü telefonla arayarak yeni Ödül Yönetmeliği'nin hazırlanmakta olduğunu duyduğumuzu, engelliler sporu ile ilgili bir yanlışlık yapılmaması açısından uygun görülürse taslağı incelemek istediğimiz belirttik. Kendileri de taslak hazır olunca göndereceklerini bildirdiler. 
Bugün geldiğimiz noktada Ödül Yönetmeliği Resmi Gazete'de yayınlanarak yürürlüğe girdi. Keşke GSGM bu yönetmeliğin taslağını bize gönderseydi de bu yazıyı yazmak zorunda kalmasaydık. 
Yayınlanan yönetmelik, engelliler sporu açısından önemli bir yanlışlık içeriyor. Olimpik ve Paralimpik spor dallarında yapılan uluslararası müsabakalarda verilecek ödüller eşit tutulmuş ve deaflimpik sağır ve dilsiz olimpiyatları ayrı bir bölümde toplanmış. 
Buna göre işitme engelliler, bedensel ve görme engelli sporcuların alacağı ödülün üçte birini alacak. Ayrıca tam bir kavram kargaşası da var. "Deaflimpik 4 yılda bir yapılan Dünya Yaz ve Kış Oyunlarını kapsar" deniyor. Bir başka yerde işitme engelliler Avrupa Şampiyonaları'nı tarif ediyor. Ancak işitme engellilerin Dünya ve Avrupa Şampiyonaları'ndaki ödülleri ise inanılır gibi değil. İşitme engelliler, bedensel veya görme engellilerin alacağı ödülün ancak üçte birini alacak. Daha neler, neler... Anlayacağınız tam bir "çorba". 
Oysa CISS, yani Dünya Sağırlar Spor Federasyonu tarafından 1925 yılından beri organize edilen Dünya Şampiyonaları ve Sağırlar Olimpiyatı ki 2005 de Melbourne'de yapılacaktır aynen bedensel ve görme engellilerde olduğu gibi müsabaka sporudur, performans sporudur, kıran kırana yapılan yarışmalar sonunda şampiyonlar belli olmaktadır. Sportif açıdan bedensel ve görme engelliler sporu ile hiçbir farkı yoktur. 
Ayrıca Deaflimpik ve Paralimpik arasında hiçbir fark yoktur. Uluslararası Paralimpik Komitesi'nin organize ettiği oyunları olimpiyatlara eş tutan GSGM yetkilileri, CISS'in Uluslararası İşitme Engelliler Spor Federasyonu organize ettiği Deaflimpik'leri neden ayırdıklarını izah edemezler. Acaba bu yönetmeliği hazırlayanlar CISS'in ne olduğunu, niçin bugüne kadar ayrı olimpiyatlar düzenlediklerini, statüleri gereği konuşan ve duyan delegeleri niçin genel kurullarına bile almadıklarını biliyorlar mı 
Şimdi 5-12 Ekim'de Sofya'da Dünya İşitme Engelliler Güreş Şampiyonası var. Bu yönetmeliğe göre dereceye girecek güreşçilerimiz mağdur olacak. Bunun önüne geçebilmek için bu yönetmeliğin acilen değiştirilmesi gerekir. Gençlik ve Spor Genel Müdürlüğü'nde hiç kimse bu vebalin altına girmemelidir. 
Yönetmelikteki bir başka eksikliğe ise önümüzdeki hafta değineceğiz. Her zaman söylediğimiz gibi bu yasalar ve yönetmelikler hazırlanırken geniş katılımlı hazırlıklar yapılırsa, çıkarılan yönetmelik ve yasalar da yaz boz tahtasına dönmez. Bir şeyi bilmemek hiç ayıp değil. Ama artık öğrenmek istememek biraz ayıp oluyor galiba... 



</TEXT>
</DOC>
