<DOC>
<DOCNO> 250989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/guncel/gun02.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'le havalimanında 'silahlı güvenlik' krizi 
</HEADLINE>
<TEXT>


Havalimanlarında silahlı ekip bulundurma talebi reddedilen İsrail, havayolu şirketi El - Al'ın Türkiye seferlerini durdurdu 

TOLGA ŞARDAN Ankara 

Uçaklarında silahlı güvenlik görevlisi bulunduran İsrail'in, Türkiye'deki dört havalimanında da silahlı ekip bulundurma talebi krize neden oldu. Türkiye "hükümranlık hakkına" aykırı olduğu gerekçesiyle teklifi kabul etmeyince, İsrail'in milli havayolu şirketi El - Al, Türkiye'ye uçuşlarını askıya aldığını açıkladı. 

'Güvenlik zedelenir' 
Uçuşlarda güvenlik riskinin arttığını öne süren İsrail güvenlik makamları, 150 kişilik ekibin, havalimanlarında pasaport kontrolünden sonraki uçağa giriş alanlarında check - in noktaları silahlı gruplar halinde görev yapmasını istedi. Uygulamanın İstanbul Atatürk Havalimanı'nda başlatılmasını isteyen İsrail, daha sonra bu ülkeden charter yolcu taşınan İzmir, Antalya ve Dalaman havalimanlarıyla devam etmesini önerdi. Ancak Türkiye, "hükümranlık hakkı" ve "havalimanı güvenliğinin zedelenmesi" olasılığı nedeniyle İsrail'e olumsuz yanıt verdi. Bu gelişme üzerine El - Al, Türkiye uçuşlarını askıya aldığını açıkladı. 


</TEXT>
</DOC>
