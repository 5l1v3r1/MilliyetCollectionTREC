<DOC>
<DOCNO> 250264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy16.html </URL>
<DATE> 2004/06/23/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Şevket Kazan Gül'ün RP zamanında yaptığı konuşmaları okuması lazım 
</HEADLINE>
<TEXT>

     Saadet Partisi Genel Başkan Yardımcısı Şevket Kazan, ''Abdullah Gül'ün RP zamanında yaptığı konuşmaları Meclis zabıtlarından açıp okuması lazım. Üç beş gün Dışişleri Bakanlığı koltuğunda oturacağım diye Türkiye'nin başına bu büyük dertler açılamaz'' dedi. 
     Kazan, parti genel merkezinde düzenlediği basın toplantısında, hükümetin tarım politikasını eleştirdi. 
     ''Türkiye, hem iklim koşulları, hem de iktidarın beceriksiz tarım politikaları yüzünden bu yıl, tarım üretimi bakımından üzüntü verici bir tablo arzediyor'' diyen Kazan, Türk çiftçisinin yokolma tehlikesi altında bulunduğunu söyledi. 
     Şevket Kazan, ''Çiftçinin çilesi, bu AKP iktidarını hiç mi hiç ırgalamıyor. Neymiş, her köye bir ziraat mühendisi göndererek tarımı geliştireceklermiş, elin oğlu yani ABD ile Avrupa Birliği, Türkiye'nin fındık üretimindeki tekelini kırmak için bugün Azerbaycan'da, Gürcistan'da, Ermenistan'da fındık ve badem yetiştirmeye çalışırken, hükümet kendi üreticisini ne hallere koyuyor'' diye konuştu. 
     
     ASGARİ ÜCRET 

     Kazan, basın toplantısı yeni belirlenen asgari ücreti de değerlendirerek, bu ücretin açlık sınırında bulunduğunu kaydetti. Kazan, ''Türkiye'nin imkanları 700 bin rantiyeciye giderken, hükümetin sadaka niyetine yüzde 3-5 zam yapması acınacak bir durum. Hükümet, bir an önce AB'ye girmek istiyor. Aralık'ta tarih verileceğini düşünüyor. Bu zamlarla AB kapısında çok beklerler'' dedi. 
     Kazan, İsrail'in Kuzey Irak'ta çeşitli faaliyetlerde bulunduğunu da savunarak, İsrail'in, Kürtler'in Yahudi kökeninden geldiğini iddia ettiğini belirtti. Kazan, sözlerini şöyle sürdürdü 
     ''Bu millete bu devlete yazıktır, günahtır. Türkiye üzerine büyük bir oyun oynanmaktadır. Abdullah Gül'ün RP zamanında yaptığı konuşmaları TBMM zabıtlarından açıp okuması lazım. Üç beş gün Dışişleri Bakanlığı koltuğunda oturacağım diye Türkiye'nin başına bu büyük dertler açılamaz. 
     Türkiye, Irak'ın toprak bütünlüğünü her zaman savunmuştur. TBMM zabıtları, bu taahhütlerle doludur. Bütün siyasi partilerin çizgileri budur. Bu, Türkiye'nin milli politikasıdır. Şimdi Dışişleri Bakanı'nın çıkıp da bu milli politikanın dışında mesajlar vermeye çalışması elbette kendisini bir gün çok tehlikeli bir noktaya götürür. Bugün bu parlamentodan geçirilen Yüce Divan kararlarının benzerleri, bir gün gelir onlar hakkında bu parlamentodan geçer.'' 
     
</TEXT>
</DOC>
