<DOC>
<DOCNO> 252839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonsiy01.html </URL>
<DATE> 2004/07/04/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
TBMM'de bu hafta... Reform paketi için mesai yapılacak... 
</HEADLINE>
<TEXT>

     TBMM, bu hafta yerel yönetim reform paketi içinde yer alan yasa tasarıları için mesai yapacak. 
     Genel Kurul'da, 6 Temmuz Salı günü, geçen hafta 14 maddesi kabul edilen Belediyeler Kanunu Tasarısı'nın görüşmeleri sürdürülecek. Geçici hükümleriyle birlikte 97 maddeden oluşan yasa tasarısı, belediye ve organlarının kuruluşunu, işleyişini, görev ve yetkilerini yeniden düzenliyor. 
     Büyükşehir Belediyeleri Yasa Tasarısı'nın da bu hafta ele alınması bekleniyor. Belediyeler Kanunu Tasarısı'nın bitirilmesinin ardından Genel Kurul, Büyükşehir Belediyeleri Kanunu Tasarısı'nı ele alacak. 
     Tasarı'nın yasalaşması halinde, İstanbul ve Kocaeli il sınırının tümü büyükşehir belediye sınırı olacak. Büyükşehir belediyesi kurulabilmesi için 750 bin nüfus ve en az 3 ilçe veya ilk kademe belediyesi içerme koşulu getiriliyor. Büyükşehir belediyeleri arsa üretebilecek, toplu konut ve kamulaştırma yapabilecek. Belediye başkanları siyasi partilere ve profesyonel spor kulüplerine başkan olamayacak. 
     Ayrıca, adli tatili kısaltan yasa tasarısı ile ölüm cezalarının yasalardan kaldırılmasını düzenleyen 9. Uyum Paketi'nin de bu hafta TBMM Genel Kurulu'nda görüşülmesi planlanıyor. 
     
     TCK TASARISI 
     TBMM'deki ihtisas komisyonları da gündemlerindeki yasa tasarı ve tekliflerini görüşecek. 
     Plan ve Bütçe Komisyonu, 6 Temmuz Salı günü çeşitli vergi kanunlarında değişiklik yapan tasarıyı ele alacak. Komisyon aynı gün, Terör ve Terörle Mücadeleden Doğan Zararların Karşılanması Hakkındaki Tasarı ile Sosyal Yardımlaşma ve Dayanışma Kurumu Başkanlığı Teşkilat ve Görevleri Hakkındaki Tasarı'yı görüşecek. 
     Adalet Komisyonu, 5 Temmuz Pazartesi gününden itibaren her gün Türk Ceza Kanunu TCK Tasarısı üzerindeki çalışmalarını sürdürecek. 
     Sanayi, Ticaret, Enerji, Tabii Kaynaklar ve Bilgi Teknolojisi Komisyonu, 7 Temmuz Çarşamba günü, Yenilenebilir Enerji Kaynaklarının Elektrik Enerjisi Üretimi Amaçlı Kullanımına İlişkin Yasa Tasarısı'nı ele alacak. 
     İçişleri Komisyonu ise aynı gün Polis Vazife ve Selahiyet Kanunu ile bazı kanunlarda değişiklik yapılmasına ilişkin tasarıyı görüşerek karara bağlayacak. 
     Tarım, Orman ve Köyişleri Komisyonu, 8 Temmuz Perşembe günü Tohumculuk Kanunu Tasarısı'nı ele alacak. 
     TBMM'de bu hafta araştırma ve soruşturma komisyonları da çalışmalarını sürdürecek. 
     AK Parti ve CHP grup toplantılarının da 6 Temmuz Salı günü yapılması bekleniyor. 
     
</TEXT>
</DOC>
