<DOC>
<DOCNO> 295825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun42.html </URL>
<DATE> 2004/12/08/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Rumlardan Türkiye'ye 'veto' uyarısı 
</HEADLINE>
<TEXT>

     Rum Yönetimi lideri Tasos Papadopulos'un başkanı olduğu Demokratik Parti DİKO Başkan Vekili Nikos Kleantus, Türkiye'nin tavrını değiştirmemesi durumunda AB zirvesinde 'Kıbrıs Cumhuriyeti'nin Türkiye'nin AB ile müzakerelere başlamasını veto etmesi gerektiğini iddia etti. 
     Kleantus, dün düzenlediği basın toplantısında, Türkiye'nin uzlaşmaz ve kışkırtıcı tavrını, özellikle de 'Kıbrıs Cumhuriyeti'ni tanımama tavrını sürdürmesi durumunda veto hakkının kullanılması gerektiğini savundu. 
     Kleantus, 'Kıbrıs Cumhuriyeti'nin tanınmasından bahsederken diplomatik ilişkilerin kurulacağı ve Türkiye'nin Ankara'da 'Kıbrıs' elçiliği açılmasına izin vereceği gerçek tanınmadan söz ettiklerini' belirtti. 
     
     "Rum gemileri Türk limanlarına girebilmeli" 
     DİKO Başkan Vekili, Rum gemilerinin Türkiye limanlarına girişine ve Rum uçaklarının Türkiye havaalanlarına inişine izin verilmesi gerektiğini vurguladı. 
     Kleantus, Güney Kıbrıs'a karşı veto kullanılmaktan vazgeçilmesi gerektiğini de sözlerine ekledi. 
     Öte yandan geçtiğimiz hafta içinde AB dönem başkanı Hollanda 17 aralıkta yapılacak zirvedeki Türkiye metnine ilişkin bir taslak hazırlamış ve taslakta Türkiye'nin müzakerelere başlamak için 'Kıbrıs Cumhuriyeti'ni tanıması gerektiği vurgulanmıştı. 
     
</TEXT>
</DOC>
