<DOC>
<DOCNO> 297518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun48.html </URL>
<DATE> 2004/12/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Almanlar Marklarını geri istiyor... 
</HEADLINE>
<TEXT>

     Almanya'da yapılan bir araştırma, vatandaşların çoğunun eski para birimi Alman Markı'na dönülmesini istediğini ortaya koydu. 
     Dresdner Bank tarafından yapılan araştırmaya göre, Almanların yüzde 54'ü, markın yeniden kullanılmasından memnun olacaklarını söyledi. 
     Özellikle kadınların markı yeniden istedikleri, yıllardır euro ile alışveriş yapıldığı halde, vatandaşların yüzde 75'inin hala alışverişte mark üzerinden hesap yaptığı belirlendi. 
     Gençlerde euroyu kabullenme oranının yaşlılara göre daha fazla olduğu, Almanya'nın doğusundaki eyaletlerde marka duyulan özlemin yüzde 59 oranla ülke ortalamasının üzerinde olduğu kaydedildi. 
     Öte yandan, Alman Merkez Bankası Bundesbank tarafından yapılan açıklamada, piyasada hala euroya çevrilmemiş yaklaşık 15 milyar mark bulunduğu bildirildi. 
     
</TEXT>
</DOC>
