<DOC>
<DOCNO> 260009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonspo24.html </URL>
<DATE> 2004/08/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Gökşen Saidou ve Petre'ye teklifler var ama hocanın kararı önemli... 
</HEADLINE>
<TEXT>

     Galatasaray Kulübü Futbol Şubesi Sorumlularından Fatih Gökşen, bu sezon transfer ettikleri Saidou ile Petre'ye transfer önerileri geldiğini, ancak bu konudaki kararı yalnızca teknik direktör Gheorghe Hagi'nin verebileceğini söyledi. 
     Fatih Gökşen, A.A muhabirine yaptığı açıklamada, Gheorghe Hagi'nin, ''Bu takımdan gidecek de olabilir, gelecek de'' biçimindeki sözlerini değerlendirerek, ''Saidou'yu da Petre'yi de istiyorlar. Ancak bütün oyuncular hakkındaki kararı hocamız verir. Hagi talep etsin, biz çözümü buluruz'' dedi. 
     Transfer yapabilmek için ortada Galatasaray'a uyacak boşta futbolcunun bulunması gerektiğini dile getiren Gökşen, şöyle devam etti 
     ''Ortada bize uyacak futbolcu yok. Herkes 10 numara alın diye tutturdu. Kimi alalım Nerede İsim versinler. Şu anda alabileceğim, bize uygun bir futbolcu göremiyorum.'' 
     
     ARALIK-OCAK AYLARINDA GÜNEY AMERİKA SEFERİ 
     Gökşen, çok konuşulan ''10 numara'' transferi için aralık ayında Güney Amerika'ye gitme niyetlerinin bulunduğunu açıkladı. 
     Bu aylarda Brezilya ve Arjantin'e gitmeyi düşündüklerini anlatan Fatih Gökşen, ikinci yarıda yararlanmak üzere bir oyuncu alabileceklerini söyledi. 
     
     ''ESKİ HIRS GELDİ'' 
     Gökşen, Galatasaray'ın geçen sezonun Avrupa Şampiyonlar Ligi şampiyonu FC Porto karşısında aldığı galibiyetten de memnunluk duyduğunu söyledi. 
     Takıma eski hırsın geldiğini kaydeden Gökşen, ''Yedekler bile süper oynadı. Lige hazırız. Yaptığımız transferlerin de isabetli olduğu Song'un ortaya koyduğu futbolla sanırım ortaya çıktı'' dedi. 
     
</TEXT>
</DOC>
