<DOC>
<DOCNO> 263060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun07.html </URL>
<DATE> 2004/08/13/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
ABD'de kasırga alarmı... Binlerce kişi evlerini terketti... 
</HEADLINE>
<TEXT>

     Bülent Keneş AA 

ABD'nin Florida eyaletinde art arda beklenen iki büyük kasırga yüzünden büyük panik yaşanıyor. 
     Bonnie Fırtınası'ndan sonra hızını artırması beklenen Çarli Kasırgası yüzünden 800 bin kişi yaşadıkları bölgeyi terk ediyor. 
     Çarli Kasırgası'nın bu sabah saatteki hızının 180 kilometreye kadar çıkması beklenirken, kasırgaya şiddetli yağışın da eşlik edeceği kaydedildi. Bonnie ve Çarli kasırgaları 1906'dan beri ilk kez art arda Florida'yı vuruyor. Florida sakinlerinin marketlere akın ettiği ve evlerine su, konserve ve pil gibi malzemeler aldıkları bildirildi. 
     Çarli Kasırgası'nın Florida'nın batı kısımlarını 150 ila 180 kilometre hızla vurmasından önce günün erken saatlerinde Keys bölgesinden geçmesi bekleniyor. Tahliyelerin daha çok sel tehlikesi olan Tampa'nın St. Petersburg bölgesinde ve MacDill Hava Kuvvetleri Üssü'nün bulunduğu Tampa Körfezi boyunca olduğu, Hava Üssü'nde sadece bulunması zorunlu personelin bırakıldığı ifade ediliyor. 
     Bu arada, Florida Valisi Jeb Bush, eyalette olağanüstü hal ilan etti. Kızıl Haç personelinin de felaket için tüm hazırlıklarını tamamladığı kaydedildi. 
     Bonnie ve Çarli 1 Haziran'dan 30 Kasım'a kadar süren Atlantik merkezli kasırga sezonundaki ikinci ve üçüncü kasırgaları oluşturuyor. 
     
     KALİFORNİYA'DA BATI NİL VİRÜSÜNÜN KURBAN SAYISI 5'E ÇIKTI 

     Öte yandan Kaliforniya eyaletinde Batı Nil virüsünden ölenlerin sayısının 5'e yükseldiği, yetkililerin virüsün yayılmasında temel rol oynayan sivrisineklerle mücadeleye hız verdiği bildirildi. 
     Batı Nil virüsünün son kurbanının San Bernardino'da yaşayan 81 yaşındaki Richard Shaddox olduğu belirtildi. 
     Kaliforniya Sağlık Hizmetleri Bakanlığı eyalette 116 Batı Nil virüsü vakası tespit ettiklerini açıkladı. 
     Long Beach'de 2 gün önce 88 yaşında bir kadın virüs nedeniyle hayatını kaybetti. San Bernardino, Orange ve Panorama City şehirlerinde de Batı Nil virüsü yüzünden 3 kişi ölmüştü. 
     İlk olarak 1999 yılında New York'ta görülen Batı Nil virüsü ülkenin batısına doğru yayılarak, son 5 yılda 560 kişinin ölümüne yol açtı. 
     
     KALİFORNİYA'DA ALEVLER 64 EVİ YUTTU 

     Shasta Lake şehri yakınlarında çıkan orman yangınında 64 ev tamamen yandı, 5 kişi hafif yaralandı, yangın nedeniyle yüzlerce kişi evlerini terk etti. 
     Yangının yüzde 40'lık kesiminin kontrol altına alındığı belirtildi. 
     Aynı bölgede 1999 yılında çıkan yangında 174 ev kül olmuştu. 
     Bu arada Washington eyaletinin kuzey kesimlerindeki Alpine Lakes çalılıklarında çıkan yangına müdahale eden yangın söndürme helikopterinin düşmesi sonucu bir pilotun hayatını kaybettiği bildirildi. 
     
</TEXT>
</DOC>
