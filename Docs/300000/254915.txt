<DOC>
<DOCNO> 254915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonyas13.html </URL>
<DATE> 2004/07/12/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kömür ararken antik kent ortaya çıkarıldı 
</HEADLINE>
<TEXT>

     Muğla'nın Yatağan İlçesi'ne bağlı Yeşilbağcılar Beldesi yakınındaki Börükçü mevkiinde kömür arama faaliyetleri sırasında ortaya çıkarılan antik kentte, M.Ö. 4 yüzyıla ait mezarlar ve dokuma atölyeleri bulundu. 
     Pamukkale Üniversitesi Fen Edebiyat Fakültesi Arkeoloji Bölümü öğretim üyesi Yrd. Doç. Dr. Bilal Söğüt, gazetecilere yaptığı açıklamada Türkiye Kömür İşletmeleri'ne TKİ bağlı Yatağan Güney Ege Linyitleri İşletmesi Müdürlüğü ekibinin, Börükçü mevkiinde kömür ararken tesadüfen ortaya çıkardığı antik kentte başlatılan kazı çalışmalarının sürdüğünü belirtti. 
     Söğüt, TKİ ile Kültür Varlıkları ve Müzeler Genel Müdürlüğü arasında yapılan protokol kapsamında Prof. Dr. Ahmet Tırpan başkanlığında Pamukkale ile Selçuk üniversitelerindeki öğretim üyelerinin kontrolünde 7 ayrı üniversitedeki uzman ve öğrencilerin oluşturduğu 60 kişilik ekibin bölgede kazı çalışmaları yaptığını söyledi. 
     Yatağan'ın Turgut Beldesi'ndeki Lagina Hekate Kutsal Alanı ve çevresindeki çalışmaları yürüten ekibin tamamının Börükçü'ye kaydırıldığını dile getiren Söğüt, kazı çalışmalarıyla ortaya çıkarılan mezar ve kalıntılar hakkında bilgi vererek, şöyle konuştu 
     ''Antik kentte iki tane dokuma atölyesi bulundu. Bu yıl iki atölye kazısının tamamlanması ve yeni atölyelerin ortaya çıkarılması hedeflenmektedir. M.Ö 4. yüzyıla ait olan bu dokuma atölyelerinde günümüzden 2 bin 400 yıl önce Börükçü'de yaşayan insanlar ihtiyaçlarından fazla dokuma yapıyor ve bunun büyük bir kısmını da limanlar vasıtasıyla başka yerlere satıyorlardı. İki dokuma atölyesinin yanı sıra 5 ayrı zeytinyağı işliği kalıntısı da tespit edildi. Bu kalıntılar burada yaşayan insanların ihtiyaçlarından fazla zeytinyağı ürettiklerini ve bunun ticaretini yaptıklarını göstermektedir.'' Börükçü'nün yerli halkını Karyalıların oluşturduğunu kaydeden Söğüt, ''Şimdilik bölgenin antik ismi bilinmemektedir. Gelecek yıllardaki kazılarda buranın isminin bulunacağını umuyoruz''dedi. 
     
</TEXT>
</DOC>
