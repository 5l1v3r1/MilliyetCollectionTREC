<DOC>
<DOCNO> 274250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko07.html </URL>
<DATE> 2004/09/23/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Babacan'dan AB ve ABD'ye mesaj ''Mali destek istemiyoruz'' 
</HEADLINE>
<TEXT>

     ANKARA Milliyet 

Devlet Bakanı Ali Babacan üç yıllık yeni ekonomik programın, "Bir defada gelecek ve sınırları belli fonlara bağlı olmayacağını" açıkladı. Babacan'ın "sınırları belli fonlar" vurgusu 8.5 milyar dolarlık ABD kredisinin 2005'te talep edilmeyeceği şeklinde değerlendirildi. "Dökme suyla değirmen dönmez" diyen Babacan, "Yeni ekonomik program Avrupa Birliği'den AB gelecek herhangi bir maddi kaynağa odaklı olmayacak" sözleriyle de AB'ye açık mesaj verdi. 
     Babacan, Hollanda Büyükelçiliği ve Türkiye Genç İşadamları tarafından ortaklaşa düzenlenen, "Fırsatlar ülkesi Türkiye" konulu seminerde yeni ekonomik programın temel prensiplerini anlattı. 
     AB'nin Türkiye'nin aday üyeliği ilgili karar tarihi olan 17 Aralık'tan önce yeni programı açıklayacaklarını belirten Babacan, "Bu program AB'ye katılım öncesi programımız olacak" dedi. Babacan program metninin de 1 Ekim - 1 Aralık tarihleri arasında AB yetkililerine teslim edeceklerini söyledi. Yeni programın "tek haneli enflasyon, sürdürülebilir büyüme, düşük borç stoku ve reel faiz" üzerine tasarlandığını anlatan Babacan sözlerine şöyle devam etti 
     "Petroldeki fiyat artışı ve olası faiz artışı gibi kötü senaryo durumunda bile borç stokunu düşürmeye devam edeceğiz. 1-2 yıllık yüksek büyümeyi değil 5, 10, 15 yıllık 'sürdürülebilir büyümeyi' amaçlıyoruz. Programın temel unsurları yapısal reform odaklı olacak. Bu yapısal reformlar vergi, kayıt dışılıkla mücadele sosyal güvenlik reformları olacaktır." Sosyal güvenlikte ve tarım desteklerinde "AB'nin yaptığı hataya" düşmeyeceklerini belirten Babacan, artan cari açıkla ilgili soruları, "Sıkıntı yok" diye yanıtladı. Babacan serbest kur rejimine devam edileceğini ifade ederken, sırtını devlete dayamayanların "daha hızlı" büyüyeceğini söyledi. Babacan, zina tartışmalarıyla ilgili soruları yanıtlamaktan kaçındı. 

     
</TEXT>
</DOC>
