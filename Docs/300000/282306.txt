<DOC>
<DOCNO> 282306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas28.html </URL>
<DATE> 2004/10/21/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Cezaevindeki kültür gecesine striptizci çağrılınca... 
</HEADLINE>
<TEXT>

     Norveç'te, bir cezaevindeki mahkumlar, her ay düzenlemelerine izin verilen kültür gecesine striptizci çağırdı. 
     Ülkenin güneyindeki Hof yarı açık cezaevinde bir mahkum, dün düzenlenen kültür gecesi için diğer mahkum arkadaşlarına sürpriz yapmak amacıyla yetkililerin izin verdiği kadın dansçı yerine bir striptizci kiraladı. 
     Mahkumların aşırı tezahüratı üzerine olayı fark eden gardiyanlar, striptizciyi cezaevinden çıkardılar. 
     Cezaevi yetkililerinin, P4 radyosuna yaptıkları açıklamaya göre, kültür gecesi için her şey önceden organize edildi ve mahkumlara bir kadın dansçı davet etmelerine izin verildi. 
     Yetkililer, kadın dansçının, danstan başka şeyler de yapabildiğini daha sonra anladıklarını belirttiler. 
     Striptizciyi kiralayan mahkumun cezalandırılıp cezalandırılmadığı konusunda bilgi verilmedi. 
     
</TEXT>
</DOC>
