<DOC>
<DOCNO> 263219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur32.html </URL>
<DATE> 2004/08/13/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Kazadan ölen makinist toprağa verildi... 
</HEADLINE>
<TEXT>

     Kocaeli'nin Gebze İlçesi Tavşancıl Beldesi'ndeki tren kazasında ölen Başkent Ekspresi'nin makinisti Soner Gürkan, Antalya'da toprağa verildi. 
     Sabah saatlerinde Antalya'ya getirilen makinist Soner Gürkan'ın cenazesi, aile tarafından teslim alınarak, özel bir defin merkezinin morguna kaldırıldı. Soner Gürkan'ın ailesinin oturduğu Sütçüler Mahallesi 6479 Sokak'taki evinde ise yas vardı. Oğlunun Antalya'ya küçük kardeşinin düğününe gelmeye hazırlandığını belirten anne Gülseren Gürkan, ''Soner'in tren kazasında öldüğünü televizyondan öğrendim. Daha sonra haberleri izleyenler bir bir aramaya başlamış, ben ise bayılmışım'' dedi. 
     Soner Gürkan'ın, en küçük kardeşi Caner'in 6 Eylül'de yapılacak düğününe katılmaya hazırlandığını bildiren anne Gürkan, ''En son bir hafta önce telefonla görüştüğümüzde, işlerinin yoğun olduğunu ve iyi gittiğini söyledi. Düğün için izin almaya hazırlandığını ve sabırsızlıkla Antalya'ya gelmeyi beklediğini söyledi'' diye konuştu. 
     Gülseren Gürkan, Pamukova'daki tren kazasından sonra da oğlunun telefonla arayarak, kendisini merak etmemelerini söylediğini belirtti. 
     Soner Gürkan'ın 14 yıldır makinistlik yaptığını ve görevini başarıyla sürdürdüğünü ifade eden baba Oğuz Gürkan ise oğlunun ölüm haberini aldığında büyük bir şok yaşadığını söyledi. Tren kazasından sonra, kazayı Soner'in yaptığı şeklinde televizyon ve radyolarda haberler izlediğini kaydeden baba Gürkan, ''Daha sonra Devlet Demir Yolları Genel Müdürlüğü'nden arayan bir yetkili, kazanın makinist Hasan Yücedağ'ın kontrolünde meydana geldiğini söyledi'' dedi. Oğlunun meslek hayatında şimdiye kadar hiçbir olumsuzlukla karşılaşmadığını vurgulayan baba Oğuz Gürkan, şöyle konuştu 
     ''Kazanın oluş şekli ile ilgili çeşitli iddialar ortaya atıldı. Bana verilen bilgide de, kazanın, bir arıza için oğlum trenin arka kısmına geçtiği sırada görevi devralan Hasan Yücedağ'ın kırmızı ışığı görmesine rağmen fren yapmamasından kaynaklandığı söylendi.'' Baba Gürkan sözlerini, ''Bu vakitten sonra kim suçluydu, kim değildi diye sorgulamak istemiyorum. Bir evladımı tren kazasında kaybettim. Takdir Allah'tan... Biz başımıza geleni çekeceğiz. Sorumlu aramıyoruz. Umarım bundan sonra başka canlar yanmaz'' diye sürdürdü. 
     Baba Oğuz Gürkan, oğlu için devlet töreni yapılacağının kendilerine bildirilmesine karşın tören istemediklerini yetkililere ilettiklerini ve sade bir törenle oğullarını toprağa vereceklerini söyledi. 
     Soner Gürkan'ın eşi Kezban Gürkan hiçbir açıklama yapmazken, çocukları Buğra 3 ve Buse 10 taziye için eve gelenlere merakla bakıyor. 
     
     CENAZE TOPRAĞA VERİLDİ 
     Taziyelerin kabul edilmesinin ardından Soner Gürkan'ın cenazesi Uncalı Kent Mezarlığı'nda toprağa verildi. Cenaze törenine, Demiryolları ve Makinist Revizörler Derneği Başkan Vekili Hüseyin Curaoğlu ve yönetim kurulu üyeleri ile TCDD Genel Müdürlüğü işletme ve birim müdürleri katıldı. 
     
</TEXT>
</DOC>
