<DOC>
<DOCNO> 254688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/siyaset/axsiy01.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP yönetimi, Sarıgül'e aba altından sopa gösterdi 
</HEADLINE>
<TEXT>


Genel Merkez, Sarıgül'ün Sivas mitingini eleştirerek, "Herkes boyuna göre işe kalkışmalı. Niteliğine bakmadan, parası çok olan her şeyi yapar" yorumu yaptı 

EZELHAN ÜSTÜNKAYA Ankara 


Şişli Belediye Başkanı Mustafa Sarıgül'ün Sivas'taki mitingi ve genel başkanlığa adaylık yönündeki mesajları, CHP Genel Merkezi'nce ciddiye alınmadı. Ancak parti yöneticileri, Sarıgül'e "CHP'nin disiplinine aykırı hareketlere girmemesi" uyarısında da bulundu. 
Parti yönetiminin Mustafa Sarıgül'ün mitingine gösterdiği tepkiler şöyle 
Genel Başkan Yardımcısı Eşref Erdem "Telefon geldi, 'İstanbul'dan 29 otobüs götürdüler' dediler. Biz kişilerle ilgili değiliz. Herkesin gönlünde bir aslan yatar ama Sarıgül'ün yaptığı yersiz, zamansız çıkış. Herkes boyuna göre işe kalkmalı. Kendinde bu iş için yeterli bilgi görüyorsa biz de başarılar dileriz. Ama CHP'nin ahlakına, disiplinine aykırı hareketlere girmesin."Genel Başkan Yardımcısı Cevdet Selvi "Demek ki Sarıgül ve destekçilerinin uygun gördüğü bir zaman. Herkesin elindeki işi bırakıp başka işlerle uğraşması Türkiye'yi bu hale getirdi. Parası çok olan, çok rahat şov yapabilir. Niteliğine, niceliğine bakmadan parası çok olan Türkiye'de her şeyi yapar." 

Kurultayda aday olsun 
Genel Başkan Yardımcısı Onur Öymen "Siyaset kurallar ve kurullar sistemidir. Siyasi partilerde yetkili kurullar karar alır. Siyasi partilerde aday olmanın yolu açık. Partinin şu anda seçilmiş genel başkanı var, açık farkla da güvenoyu aldı. Şu sırada parti içinde liderlik tartışması CHP'ye kuvvet kazandırmaz. Kurultay yapıldığında herkes adaylığını koyabilir. Bütün partililer kurultay kararı doğultusunda güçbirliğine girmeli. Aksi takdirde yaratılan isimler parti gücünü azaltır."Kadın Kolları Başkanı Güldal Okuducu "CHP ülkenin çıkarlarını kararlılıkla savunuyor. Hiç kimse bu politikayı değiştiremez. Nehirler yatağında akıyor. CHP nehri, kendi yatağında akmaya devam edecek." 


</TEXT>
</DOC>
