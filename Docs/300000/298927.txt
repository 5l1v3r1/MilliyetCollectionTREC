<DOC>
<DOCNO> 298927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo16.html </URL>
<DATE> 2004/12/19/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Adnan Demir Kıvanç Oktay, her işi kendi yapmak istiyor... 
</HEADLINE>
<TEXT>

     Beşiktaş Kulübü Yönetim Kurulu üyeliğinden istifa eden Adnan Demir, asbaşkan ve futbol şubesi sorumlusu Kıvanç Oktay'ı eleştirdi. 
     Adnan Demir, A.A muhabirine yaptığı açıklamada, Kıvanç Oktay'ın kulüpte tek başına hareket ettiğini ve herşeyi kendisinin yapmak istediğini vurgulayarak, ''Burada yönetim yok, 1-2 kişi var. Kıvanç Oktay var. Oktay, kulüpte aralarında Erdil Arpacı'nın da bulunduğu birkaç elemanıyla her işi kendi yapıyor'' dedi. 
     Bu yönetimin sembolik olduğunu savunan Demir, ''Bunun düzeleceğini de sanmıyorum. Bize hiçbir bilgi gelmiyor. Yönetim ne işe yarar. Burada konu mankeni gibi durmanın hiçbir anlamı yok. Biz bu konuyu defalarca gündeme getirdik. Lütfen dikkat edin, daha şeffaf olalım dedik. Ama bir türlü olmadı. Sadece futbolu değil, aklınıza ne gelirse herşeyi Kıvanç Oktay yönetiyor'' diye konuştu. 
     
     ''BAŞKANI SEVİYORUZ'' 

     Başkan Yıldırım Demirören'i sevdiklerini belirten Demir, ''O hep iyiniyetli. Başkanla hiçbir sorunumuz olmadı. O da çok üzülüyor'' dedi. 
     Başkan Demirören'in istifa eden ve istifası gündemde olan bazı yöneticilerle görüşeceğini, kendisine de böyle bir talepte bulunulup bulunmadığının sorulması üzerine Demir, ''Hayır bana bir talepte bulunulmadı. Başkanla görüşmeyeceğim. Kararımdan dönmeyeceğim. Orada kalacak arkadaşların işi çok zor. Allah yardımcımız olsun. Keşke bunları konuşuyor olmasaydık'' diye konuştu. 
     Demir, istifasının asıl nedeninin takımın kötü gidişi veya Del Bosque olmadığını kaydederek, ''Bunlar sadece sonuç. İstifamızın asıl nedeni, takımın kötü gidişi değil. Burada konu mankeni gibi durmanın hiçbir anlamı yok'' dedi. 

     
</TEXT>
</DOC>
