<DOC>
<DOCNO> 256144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonspo08.html </URL>
<DATE> 2004/07/17/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Gençlerbirliği Avusturya kampında ilk çalışmasını yaptı... 
</HEADLINE>
<TEXT>

     Sezon hazırlıklarının 3. etabı için Avusturya'ya giden Gençlerbirliği, ilk çalışmasını bu sabah yaptı. 
     Avusturya'nın Kapfenberg kentinde kamp yapan kırmızı-siyahlı ekip, günde çift idmanla sezon hazırlıklarını sürdürecek. Başkent temsilcisi Avusturya kampındaki ilk hazırlık maçını da yarın bölge karmasıyla yapacak. 
     Kaleci antrenörü Salih Sayar, sezona zirve iddiası ile hazırlanan Gençlerbirliği'nde kaleciler Ömer, Gökhan ve Emrah'ın yeni sezonda formayı kapabilmek için yoğun şekilde çalıştıklarını belirterek, ''Antrenmanlarda birbiriyle kıyasıya rekabet ediyorlar. Hazırlık maçlarında da görev verdiğimiz kalecimizin gösterdiği performans ise bizleri mutlu ediyor. Bu da gösteriyor ki yeni sezonda Gençlerbirliği kalesinde büyük rekabet yaşanacak'' dedi. 
     Kaleciler Ömer, Gökhan ve Emrah ise Gençlerbirliği'nin bu sezon büyük hedefleri olduğunu belirterek, ''Önemli olan kimin oynayacağı değil kaleye geçen kişinin başarılı olması. Bunun için de yoğun biçimde çalışıyoruz. Bu sezon mutlaka istediğimiz hedefe ulaşacağız'' diye konuştular. 
     
     TAKIM KAPTANI ÜMİT NAZARA GELDİ 
     Öte yandan, Gençlerbirliği Takım Kaptanı Ümit Bozkurt, Avusturya kampının ilk gününde midesinden rahatsızlandı. 
     Dorukaya kampında da aşil tendonundan problem yaşayan kaptan Ümit'e, Avusturya'da yaşadığı mide rahasızlığı nedeniyle 2 şişe serum verildi. Ancak bitkin halde olan Ümit sabah yapılan çalışmaya katılamadı. 
     
</TEXT>
</DOC>
