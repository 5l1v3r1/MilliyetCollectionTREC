<DOC>
<DOCNO> 297027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonsiy02.html </URL>
<DATE> 2004/12/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Yasanın yürürlüğe girmesiyle yabancılar 2 bin dönüm arazi aldı 
</HEADLINE>
<TEXT>

     Tarım ve Köyişleri Bakanı Sami Güçlü, yabancıların, 2 bin 11 dönüm tarım arazisi satın aldıklarını bildirdi. 
     CHP Kars Milletvekili Selami Yiğit'in soru önergesini yanıtlayan Güçlü, yabancılara tarım arazisi satışı konusunda bilgi verdi. 
     Sami Güçlü, yabancılara gayrimenkul satışına izin veren yasal düzenlemenin yürürlüğe girdiği 19 Temmuz 2003 tarihinden bugüne kadar yabancı gerçek kişilere 2 bin 8 dönüm, yabancı bir ticaret şirketince 3 dönüm tarım arazisi satıldığını belirtti. 
     Yabancı uyruklu gerçek kişilerin Türkiye'de edindikleri taşınmaz malların tapuda beyan edilen satış değeri toplamının 279 trilyon 291 milyar 307 milyon 459 bin 828 lira olduğunu ifade eden Güçlü, yabancı bir ticaret şirketinin edindiği tarım arazisinin tapuda beyan edilen değerinin ise 275 milyar lira olduğunu kaydetti. 
     
     Norfolk Adaları'ndan ev almaya geldiler 

     Geçtiğimiz ay basında yer alan haberlerde yabancıların mülk alımındaki artışa dikkat çekilmişti. 
     Tapu Kadastro Genel Müdürlüğü'nün verilerine göre, yabancıların Türkiye'de mülk edinmelerini kolaylaştıran ve Temmuz 2003'te çıkan yasadan sonra yabancıların sahip olduğu taşınmazların sayısı, 7 bin 140 yeni alımla, toplam 44 bin 215'e ulaştı. Bu taşınmazların yüzde 31.4'le en çoğu Yunan uyruklulara ait. Taşınmazların yüzde 28.5'i Almanya, yüzde 12.8'i İngiltere, yüzde 11.5'i de Suriye uyrukluların sahipliğinde bulunuyor. Son dönemde Türkiye'den en fazla gayrimenkul alımını İngilizler yaptı. 
     Türkiye'den arsa ve ev alanların içinde El Salvadorlular ve Norfolk Adaları'ndan gelenlerin bile olduğu ortaya çıktı. 
     
     Hatay'ın yüzde 2.2'si 

     Yabancı taşınmazlarının yoğunlaştığı iller arasında İstanbul, Antalya, Bursa ve İzmir göze çarpıyor. 
     Taşınmazların yüzde 25.1'i İstanbul'da bulunuyor. Yabancı taşınmazlarının en fazla alanı kapladığı il ise Hatay olarak belirlendi. Hatay'daki yabancı taşınmazları 116 bin 789 dönümü kaplıyor. Hatay'ın yüzölçümünün 5 milyon 403 bin dönüm olduğu dikkate alındığında, bu ilin yüzde 2.2'sinin yabancılara ait olduğu hesaplanıyor. 
     
</TEXT>
</DOC>
