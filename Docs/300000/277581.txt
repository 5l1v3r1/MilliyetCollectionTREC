<DOC>
<DOCNO> 277581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonyas19.html </URL>
<DATE> 2004/10/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Canlı yayında şok eden soru Aşk ateşini söndürebilir misin itfaiyeci 
</HEADLINE>
<TEXT>

     Tekirdağ'ın Çorlu ilçesinde yerel Çorlu FM Radyosu'nun canlı yayınına katılan Belediye İtfaiye Müdürü Faruk Yücel bir kadın dinleyiciden gelen, ''Aşk ateşini söndürebilir misiniz '' sorusuyla zor durumda kaldı. 
     Çorlu'da yayın yapan Çorlu FM'de Zaim Erken'in haftada bir sunduğu 'Bir Konu Bir Konuk' programının canlı yayın konuğu İtfaiye Müdürü Faruk Yücel oldu. 
     İtfaiye Müdürü Yücel, dinleyicilere itfaiyenin çalışmalarını ve baca yangınları için alınabilecek önlemleri uzun anlattı. Programın son bölümüne doğru adını açıklamayan bir kadın dinleyici Müdür Yücel'e soru yöneltmek üzere telefona bağlandı. 
     
     'İtfaiye yetersiz kalır' 

     Kadın dinleyici iyi yayınlar diledikten sonra, "Aşk ateşini söndürebilir misiniz " diye bir soru yöneltti. Soru karşısında Yücel kısa bir şaşkınlık geçirdi. Bu sırada DJ Zaim Erken devreye girerek isterse bu soruyu yanıtlamayabileceğini söyledi. 
     Ancak İtfaiye Müdürü Yücel buna rağmen kendini toparladıktan sonra dinleyicinin sorusuna, "Aşk iki kişi arasında yaşanır ve küllenir. Bu ateşi söndürmek için itfaiye yetersiz kalır. O ateşi ancak yaşayanlar söndürür" sözleriyle yanıt verdi. 
     
     Halk bilgisiz kalıyor 

     İtfaiye Müdürü Yücel programda ayrıca, "Yangın günlük yaşantımızda çeşitli nedenler ve şekillerde karşımıza çıkabiliyor. İlk müdahale ve sonrası ile ilgili olarak yapılması gerekenler çok basit... 
     "Ancak halkımız bu konuda yeteri kadar bilgi değil. Kendilerine yardıma her zaman hazırız. Bizden bilgi istemeleri halinde gereken ilgi ve alakayı kendilerine göstereceğiz. Yeter ki bu konuda halkımız duyarlı olsun" dedi. 
     
</TEXT>
</DOC>
