<DOC>
<DOCNO> 281038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur16.html </URL>
<DATE> 2004/10/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Kocasıyla birlikte halasını soyan kadın yakalandı... 
</HEADLINE>
<TEXT>

     Bursa'da misafir olarak kaldıkları halasının 10 milyar lira tutarındaki altınlarını ve 2 milyar 600 milyon lirasını çalarak İstanbul'a kaçan çift, yakalandı. 
     Bursa Emniyet Müdürlüğü Yankesicilik ve Dolandırıcılık Büro Amirliği'nden yapılan açıklamaya göre, Kayseri'de ailelerinin rızası olmadan evlenen Özlem A. ve Volkan A, akrabalarının kendilerini kabul etmemesi nedeniyle Özlem A'nın Bursa'da öğretmen olan halası Beril Atay'ın yanına geldiler. 
     Kükürtlü Mahallesi Kükürtlü Caddesi'ndeki evinde konuk oldukları Atay'ın, sahibi olduğu çocuk kreşine gitmesini fırsat bilen çift, evde 10 milyar değerinde ziynet eşyası ile 2 milyar 600 milyon lira para bulunan çelik kasayı alarak kaçtı. 
     Çirişhane Mahallesi'nde bir çilingirciye çocuklarının anahtarı kaybettiğini söyleyerek, 40 milyon lira karşılığında kasayı açtıran çift, bir taksi tutarak İstanbul'a gitti. 
     Güvenlik güçlerinin sıkı takibi sonucu İstanbul Halkalı'da gözaltına alınan Özlem A. ve Volkan A, Bursa'ya getirildi. Emniyet Müdürlüğü'ndeki sorgulamalarının tamamlanmasının ardından adliyeye sevk edilen çiftin, beraberinde 3 aylık bebekleri de bulunuyor. 
     
</TEXT>
</DOC>
