<DOC>
<DOCNO> 289572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo12.html </URL>
<DATE> 2004/11/17/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
İtalya basını Abbiati ile Emre'yi takas düşüncesi halen gündemde 
</HEADLINE>
<TEXT>

     İtalya Birinci Futbol Ligi Serie A kulüplerinin ocak ayındaki ara transfer dönemine ilişkin temas ve hazırlıkları sürüyor. 
     FC İnter'in, ara transfer döneminde bir kaleci almayı planladığı, AC Milan'ın ise Emre Belözoğlu'nu renklerine bağlama arzusunda olduğu ileri sürüldü. 
     Corriere dello Sport gazetesi, AC Milan ile FC İnter'in kaleci Abbiati ile Emre'yi takas yoluna başvurmalarının gündeme gelebileceğini yazdı. 
     Haberde, kaleci arayışındaki FC İnter'in Frey, Abbiati ve Sereni ile ilgilendiği belirtildi. Emre'yi de ilgilendiren Abbiati seçeneği konusundaki olası gelişmeler ise şöyle özetlendi 
     ''Milan'la takas düşüncesi İnter'de halen gündemde. İki kulüp arasında teknik görüşmeler yapılmış durumda. Kırmızı-siyahlı kulüp yetkilileri, Ancelotti'nin beğendiği Türk oyuncu Emre'ye ilişkin bilgi aldılar. İnter yetkilileri ise geçtiğimiz yazdan bu yana ilgilendikleri Abbiati hakkında. Ortada sadece iki engel var. Birincisi, gereklilik durumunda sezon başında da görüldüğü gibi her an Dida'nın yerini alabilecek durumdaki Abbiati gibi bir savunma elemanını bırakma konusunda Milan yetkililerinin tereddütlü olmalarından kaynaklanan direnme. İkincisi ise Pirlo ve Seedorf'un Milanello'ya gitmeleriyle sonuçlanmış transfer operasyonları sonrasında, Moratti'nin Milan'la takas yapma hususunda son derece kararsız davranması. Abbiati, Şampiyonlar Ligi'nde şu ana dek Ancelotti tarafından hiç kullanılmadı. Ocak ayında siyah-mavili formayla Avrupa maçlarında boy gösterebilmesi mümkün.'' Bu arada, Emre'yle AC Milan'ın yanı sıra İngiltere'den Manchester United ve Arsenal'in de ilgilendikleri belirtiliyor. Emre'nin menajeri Ahmet Bulut, geçen pazar günü İtalyan basınında yer alan açıklamalarında, ''Emre, İngiltere'de top koşturmak istiyor. Mümkün olan en kısa sürede, büyük olasılıkla önümüzdeki yaz bu türden bir gelişme yaşanabilir. Manchester'ın ilgilendiğini duydum ama henüz benimle bir görüşme yapılmadı. Arsenal, Emre'yle öteden beri ilgileniyor. İnter'in Emre'yi Milan'a bırakacağını sanmıyorum. Zaten Emre de İngiltere'ye gitme eğiliminde'' demişti. 

     
</TEXT>
</DOC>
