<DOC>
<DOCNO> 288320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sondun37.html </URL>
<DATE> 2004/11/12/ </DATE>
<TIME> 19.14 </TIME>
<AUTHOR>  </AUTHOR>
<HEADLINE>
Hollanda'da PKK üyesi olduğu bildirilen 38 kişiyi gözaltına aldı 
</HEADLINE>
<TEXT>

     Hollanda'da güvenlik birimlerinin terör örgütü PKK'ya karşı bugün çeşitli merkezlere düzenlediği baskınlarda, toplam 38 terör örgütü üyesi gözaltına alındı. 
     Gözaltına alınanların, terör örgütü PKK'nın Türkiye'de yürüttüğü terör eylemlerine katılmak amacıyla eğitim gördüğü bildirildi. 
     Savcılıktan yapılan açıklamaya göre, operasyon çerçevesinde Eindhoven yakınlarındaki bir eğitim kampı ortaya çıkarıldı ve burada yaşları 15 ile 23 arasında değişen 5'i kadın 29 kişi gözaltına alındı. Operasyonlar çerçevesinde 10 eve düzenlenen baskınlarda Lahey ve Rotterdam'da ikişer, Eindhoven'da üç ve Capellaan den İjssel'da bir kişi gözaltına alındı. 
     Eğitim kampı ve evlerde yapılan aramada, gece görüş dürbünü, yurtdışına gönderilmek üzere çok miktarda elbise, sahte kimlik yapımında kullanılan araç-gereçle, bazı belgeler ve bir ateşli silaha el konuldu. 
     Savcılığın verdiği bilgiye göre, Eindhoven kenti yakınlarındaki Liempde köyünde bulunan eğitim kampında gözaltına alınanlardan 20 kişi, doğrudan Türkiye'de terör eylemi için hazırlık yapıyordu. 
     El konulan belge ve bilgilere göre, bu kişiler Hollanda'daki eğitimlerini tamamladıktan sonra, askeri bilgilerini geliştirmek ve özel savaş eğitimi almak üzere Ermenistan'a geçecek ve oradan da Türkiye'deki silahlı eylemlere katılacaklardı. 
     Savcılığın verdiği bilgiye göre iki hafta önce de Schiphol Havaalanı'nda, terör örgütü PKK üyesi olduğu öğrenilen biri kadın dört kişi yakalanarak gözaltına alındı. 
     Bu kişilerden en az birinin Liempde kampında eğitimini tamamladıktan sonra yurtdışına çıkmak üzere olduğunun belirlendiği kaydedildi. 
     
</TEXT>
</DOC>
