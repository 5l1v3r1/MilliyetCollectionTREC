<DOC>
<DOCNO> 268236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur23.html </URL>
<DATE> 2004/09/01/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Rus turist AKP'li milletvekil dahil 6 kişiye hayat verdi... 
</HEADLINE>
<TEXT>

     Antalya'da geçirdiği trafik kazası sonucu beyin ölümü gerçekleşen 16 yaşındaki Rus turist Anton Linnik organlarıyla 6 kişiye hayat verdi. 
     Başkent Üniversitesi Rektörü Prof. Dr. Mehmet Haberal başkanlığındaki ekip, 30 Ağustos günü, saat 22.00'den 31 Ağustos günü sabah saatlerine kadar süren operasyonlarda, AK Parti Mardin Milletvekili Beşir Hamidi'ye böbrek nakli, Cafer Atlı'ya karaciğer nakli, Fahriye Arslan'a kornea nakli, 18 yaşındaki Umut Kartunoğlu'na kalp nakli, Dilek Alpay'a böbrek nakli, Makbule Kandilli'ye kornea nakli gerçekleştirdi. 
     AK Parti Mardin Milletvekili Hamidi, ameliyat sonrasında yaptığı açıklamada şunları kaydetti 
     ''1.5 senedir çekiyordum. Başkent Hastanesi tarafından izleniyordum. Canıma can kattılar. 30 Ağustos günü 2 bayram kutladım. Çaresiz olmak zor. Diyaliz safhası kötü oluyor. Yoğunluğumuz fazla, Meclis çalışmaları aksıyordu. Bundan sonra daha iyi mesai vereceğim. 
     Bütün vatandaşları organ nakli konusunda duyarlı olmaya çağırıyorum. Diyanet'in de fetvası var toprak olacağına can kurtar.'' Cafer Atlı ise kendisini yorgun hissettiğini, ancak düzeleceğini söyledi. 
     
     ''SAĞ GÖZÜM ERKEK, SOL GÖZÜM KADIN'' 
     Fahriye Arslan ise yaşadığı olayları esprili bir dille şöyle anlattı 
     ''Sağ gözüm erkek olarak, sol gözüm kadın olarak görüyor. Kadınlar güzel görünüyor dedim, ben de erkek oldum.'' 18 yaşındaki Umut Kartunoğlu ise çektiği sıkıntıların geride kaldığını belirterek, ''Şu an kendimi çok iyi hissediyorum. Ameliyata girerken korku, heyecan duymadım. Çünkü 7-8 ay hastanede kaldım. Çok mutluyum. Ancak insanlarımız organ bağışı konusunda duyarlı değil, bağış yapmıyorlar. Duyarlı olunsaydı bugüne kadar ameliyat olmuştum'' diye konuştu. 
     Dilek Alpay ve Makbule Kandilli'nin de hızla iyileştikleri kaydedildi. 
     Ameliyatı gerçekleştiren ekipte yer alan Doç Dr. Atilla Sezgin, yaşamın güzel olduğunu vurgulayarak, organlarıyla başkalarına hayat veren insanların yakınlarının, bağışlanan organlarla başkalarının yaşatılması dolayısıyla mutluluk duyduklarını anlattı. 
     Genel Cerrahi Uzmanı Gökhan Moray da birkaç aşamalı bir duygu yaşadıklarını belirterek, ''Birini kaybetmenin, ona bir şey yapamamanın üzüntüsünü yaşıyoruz. Organ bağışlanmasının sevincini yaşıyoruz. Ameliyatlarda endişe yaşıyoruz. Ameliyat ettiğimiz kişileri, özellikle çocukları aylar yıllar sonra gördüğümüzde çok mutlu oluyoruz.'' Ailesiyle birlikte Alanya'nın Konaklı Beldesi'nde tatil yapan 16 yaşındaki Rus turist Anton Linnik, 26 Ağustos'ta geçirdiği trafik kazasında ağır yaralanarak Alanya Başkent Hastanesi'ne kaldırılmıştı. Linnik'in beyin ölümünün gerçekleşmesi ve ailesinin oğullarının organlarını vermeyi kabul etmesi üzerine, Prof. Dr. Haberal başkanlığındaki ekibin gerçekleştirildiği operasyonla, 30 Ağustos günü, Linnik'in böbrekleri, kalbi, karaciğeri ve korneaları alınarak, Ankara Başkent Üniversitesi Hastanesi'ne getirilmişti. 
     
</TEXT>
</DOC>
