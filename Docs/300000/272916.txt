<DOC>
<DOCNO> 272916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonsiy05.html </URL>
<DATE> 2004/09/18/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Meclis yeniden tatile girdi... 
</HEADLINE>
<TEXT>

     TBMM, 1 Ekim'e kadar yeniden tatile girdi. 
     TBMM Genel Kurulu, Başkanvekili Nevzat Pakdil başkanlığında saat 11.00'de toplandı. Pakdil, gündeme geçmeden önce yoklama yaptı. Yapılan yoklamada toplantı yeter sayısına ulaşılmadığı için birleşime 5 dakika ara verildi. 
     Verilen aranın ardından yapılan ikinci yoklamada da toplantı yeter sayısına ulaşılamadı. Pakdil, her iki yoklamada da toplantı yeter sayısına ulaşılamadığını belirterek, ''Bu durumda, olağanüstü çağrı önerisinde yer alan kanunun görüşülme imkanı kalmamıştır ve çağrı önerisi düşmüştür'' dedi. 
     Pakdil, Anayasa ve İçtüzük gereği 1 Ekim Cuma günü saat 15.00'de toplanmak üzere Genel Kurul'u kapattı. 
     Genel Kurul'a, CHP'den 22, AK Parti'den 14 ve DYP'den 1 milletvekili katıldı. Genel Kurul'un kapanmasının ardından CHP Grup başkanvekilleri Kemal Anadol, Ali Topuz ve Haluk Koç ile AK Parti Grup Başkanvekili Eyüp Fatsa, birbirleri ve milletvekilleri ile bir süre sohbet ettikten sonra salondan ayrıldı. 
     TBMM, AK Parti'nin başvurusu üzerine 14 Eylül'de toplanmış, TCK Tasarısı'nın yürütme ve yürürlük dışındaki maddeleri ile Cumhurbaşkanı Ahmet Necdet Sezer'in bir kez daha görüşülmek üzere iade ettiği ''Bakanlar Kurulu ve Yasama Organı üyeliğinde geçen sürenin akademik unvan kazanılmasında geçen sürelerden sayılmasına'' ilişkin hükmü içeren Bazı Kanun ve Kanun Hükmünde Kararnamelerde Değişiklik Yapılmasına Dair Kanun'u görüşmüştü. 
     
</TEXT>
</DOC>
