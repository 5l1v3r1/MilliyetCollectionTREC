<DOC>
<DOCNO> 252728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur22.html </URL>
<DATE> 2004/07/03/ </DATE>
<TIME> 21.00 </TIME>
<AUTHOR>  </AUTHOR>
<HEADLINE>
Türkiye'nin en güzel sesli hafızı seçildi. 
</HEADLINE>
<TEXT>

     Diyanet İşleri Başkanlığı'nca ''Türkiye'nin en güzel sesli hafızını'' belirlemek amacıyla düzenlenen yarışmayı, Mustafa Kızılcaoğlu kazandı. 
     Türkiye'nin dört bir yanından il ve bölgelerde yapılan elemeler sonucunda finale yükselen hafızlar, Kocatepe Camii'nde yapılan finalde ter döktü. 
     Bölgelerinde birinciliği elde eden 11 finalist, Kuranıkerim'i en iyi şekilde okumak için birbiriyle yarıştı. 
     Hafızlar, Kuranıkerim'den jüri tarafından belirlenen bölümleri okudular. 
     Değerlendirme sonucunda, İstanbul Bölgesi'nden yarışmaya katılan Mustafa Kızılcaoğlu 99 puanla birinciliği, Trabzon Bölgesi'nden Mustafa Türüt 92 puanla ikinciliği, Erzurum Bölgesi'nden Ahmet Özyurt da 90 puanla üçüncülüğü elde etti. 
     Dereceye girenlerin ödülleri, 1 Ekim'de Camiler ve Din Görevlileri Haftası'nın açılış töreninde verilecek. 
     
</TEXT>
</DOC>
