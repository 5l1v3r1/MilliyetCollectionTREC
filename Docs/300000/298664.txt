<DOC>
<DOCNO> 298664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/yasam/ayas.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkleri katlettiler 
</HEADLINE>
<TEXT>


Bağdat Büyükelçiliği'ne gitmek için Türkiye'den yola çıkan özel harek t timlerine, Musul'da silahlı saldırı düzenlendi. Saldırıda, 4 özel harek tçı önce kurşuna dizildi, sonra da cesetleri ateşe verildi 

ANKARA Milliyet 

Türkiye'nin Bağdat Büyükelçiliği'nde koruma görevi için Bağdat'a giden özel harekat timlerine Musul çıkışında silahlı saldırı düzenlendi. Saldırıda 4 özel harekatçı şehit oldu. 
3 ay için Bağdat'a giden 8 kişilik özel harekatçı polis grubu, dün sabah Habur'dan çıkış yaptı. Ancak başkomiser Nihat Akbaş, komiser Bilal Ülgen ile polis memurları Adem Çiçek, Celalettin Almaz, Bülent Kıranşan, Süleyman Karahasanoğlu, Mustafa Aktaş, Engin Gürvel, bir diplomat ve Iraklı şoförlerin bulunduğu 4 araçlık konvoy sınıra 225 kilometre uzaklıkta silahlı saldırıya uğradı. 
Araçlar, birbirlerinden uzak seyrederken, Aktaş'ın bulunduğu araç çatışma bölgesinden uzaklaştı ve Habur'a döndü. İkinci araç da, içinde Ülgen ve bir polis olduğu halde Bağdat'a ulaşmayı başardı. 

Teçhizatı da aldılar 
Ağır silahlarla saldırıya uğrayan araçta bulunan 6 polisten Komiser Bilal Ülgen ile 3 polis memuru şehit oldu. Başkomiser Nihat Akbaş ve bir polis memuru da ağır yaralanarak ABD hastanesine kaldırıldı. Saldırganlar 2 aracı da ateşe verdi. Saldırganlar, Türk polislerin kimlikleriyle Bağdat'a götürdükleri teçhizatı da alarak kaçtı. Çıkan çatışmada iki saldırganın öldüğü de öne sürüldü. 
Emniyet Genel Müdürlüğü açıklama yapmazken, Dışişleri saldırıyı doğruladı. Polislerin zırhlı araç yerine kiralık araç kullandığı belirlendi. Reuters Ajansı, Musul'da militanların bir otomobile saldırı düzenlediğini, foto muhabirinin "Ölenlerden üçü yabancı görünümlü. Biri Türk'e, diğerleri Avrupalı'ya benziyor. Kurbanlardan birinin başı kesilmiş" dediğini duyurdu. 
ABD askeri sözcüsü ise, Musul'un batısında Ortadoğu kökenli olduğu sanılan 3 erkek cesedi bulduklarını, ancak ortada dördüncü bir ceset olmadığını bildirdi. Sözcü, cesetlerden hiçbirinin kafasının kesik olmadığını kaydetti. 

İlk kez Türk güvenlikçiler öldü 

Mart 2003'te başlayan Irak Operasyonu'ndan bu yana ilk kez Türk güvenlik güçleri kayıp verdi. Bugüne kadar kamyon şoförlüğü yapan 65 üstünde Türk'ün yaşamını yitirdiği bölgede, özel harekatçı polislerin yaşamını yitirmesi dikkat çekici bulundu. Türkiye'nin TBMM'de kabul ettiği Irak'a asker gönderme tezkeresi sonrasında da büyük bir saldırı olmuş, ancak can kaybı yaşanmamıştı. 

'Birinin başı kesilmişti' 

Amerikan haber ajansı Associated Press AP olayı tüm dünyaya bu fotoğraflarla duyurdu. Musul Türkmen Cephesi Başkanı Muhammet Tahir de, konu ile ilgili bir açıklama yaptı. Tahir, "Silahlı kişiler araçlardan indirdikleri kişileri yere yatırıp kurşuna dizmiş. Olay yerine gitmek istedik, ancak ABD güçleri tarafından sarılmış. Yerde 4 ceset gördük. Birinin başı kesilmişti. Yaptığımız araştırmada 4 kişinin de Türk olduğunu öğrendik" diye konuştu. 


</TEXT>
</DOC>
