<DOC>
<DOCNO> 268873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonyas04.html </URL>
<DATE> 2004/09/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İzmir'e en çok Almanlar geliyor... 
</HEADLINE>
<TEXT>

     İzmir'e yılın ilk 7 ayında hava ve denizyolu ulaşım araçlarıyla 411 bin 324 turistin geldiği bildirildi. 
     AA muhabirinin İzmir Kültür ve Turizm Müdürlüğü'nden aldığı istatistiki bilgilere göre, bu yıl hava ve denizyoluyla İzmir'e gelen turist sayısı geçen yılın ilk yedi ayına göre yüzde 55 oranında arttı. 
     İzmir'e gelen turistlerin yüzde 82'si havayolunu, yüzde 18'iyse deniz yolunu tercih ederken, en fazla giriş 350 bin 89 turistle Adnan Menderes Havalimanı'ndan yapıldı. Burayı 33 bin 688 turist ile Alsancak Limanı, 22 bin 617 ile Çeşme Limanı takip etti. Dikili Limanı'ndan ise günübirlikçi turistler de dahil 4 bin 950 kişi giriş yaptı. 
     2004 yılının ilk 7 ayında havayoluyla İzmir'e gelişte geçen yılın aynı dönemine göre yüzde 47.5'lik, denizyolu girişlerinde yüzde 126.6'lık, toplamdaysa yüzde 55.6'lık artış meydana geldi. 
     Bu yılın Temmuz ayında, geçen yılın aynı ayına göre havayolu girişlerinde yüzde 30.8'lik, deniz yolunda yüzde 106'lık, toplamdaysa yüzde 40'lık artış olduğu ifade edildi. 
     
     ALMANLAR BİRİNCİ 
     İzmir'e gelen turist sayısında geçen yıllarda da birinci sırada bulunan Almanlar, yine ilk sırayı korudu. İzmir'e yılın ilk 7 ayında gelen Alman turist sayısı 116 bin 635 olarak gerçekleşti. Almanya'yı bin 112 ile Fransa, 44 bin 226 ile Hollanda, 27 bin 46 ile İngiliz turistler takip etti. 
     Turizm İşletme Belgeli konaklama tesisi sayısı 131 olan İzmir'de 51 adet Turizm Yatırım Belgeli konaklama tesisi bulunuyor. 17 bin 874 odaya sahip olan bu işletmelerin toplam yatak kapasitesiyse 35 bin 696. İzmir Kültür ve Turizm Müdürlüğü'ne bağlı bin 907 profesyonel turist rehberi bulunurken, toplam 282 turizm seyahat acentası faaliyet gösteriyor. 
     
</TEXT>
</DOC>
