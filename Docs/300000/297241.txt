<DOC>
<DOCNO> 297241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/soneko21.html </URL>
<DATE> 2004/12/13/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Tüketici Hakları Derneği Piyasadaki enerji içecekleri toplatılmalı 
</HEADLINE>
<TEXT>

     Tüketici Hakları Derneği THD Başkanı Turhan Çakar, Gıda Kanunu'na göre pazardaki enerji içeceklerinin toplatılması gerektiğini savundu. 
     Çakar, düzenlediği basın toplantısında, THD'nin açtığı dava sonucunda Danıştay'ın, Tarım ve Köyişleri Bakanlığı ile Sağlık Bakanlığı tarafından 09 Mart 2004 tarihinde yayımlanan ''Türk Gıda Kodeksi Enerji İçecekleri Tebliği''nin 5. maddesinin c ve d bentlerinin 'yürürlüğünün durdurulması' kararını verdiğini hatırlatırken, Gıda Kanunu uyarınca enerji içeceklerinin toplatılması gerektiğini söyledi. 
     Bu kararla, enerji içeceklerinde bulunan kafein, inositol, glukoronolakton, taurin gibi maddelerin 'halk sağlığı açısından riskli olabileceğinden' dolayı, ilgili tebliğdeki yüksek kullanım miktarlarının durdurulduğunu ifade eden Çakar, bu ürünlerin kullanımından sonra İsveç ve İrlanda'da, kalp krizine bağlı olarak ölümle sonuçlanan 4 olay saptandığını bildirdi. 
     Danıştay tarafından durdurulan tebliğde, daha önceki tebliğe göre bu maddelerin miktarının 2 ila 125 kat artırıldığına işaret eden Çakar, ''Halk sağlığının korunması açısından, Yüksek Mahkeme tarafından haklılığının tescil edilmiş olduğu bir konuda, bakanlığın bir öncekinin tam tersi bir tebliğ çıkartması, güvensizlik yaratacak diğer bir unsurdur'' diye konuştu. 
     Çakar, enerji içeceklerinin, içerisindeki yüksek miktarda kafein ve diğer maddeler nedeniyle hipertansiyona, aşırı fiziksel egzersiz sırasında kullanıldığında sıvı kaybına bağlı dehidratasyona vücudun sıvısız kalması ve alkol ile alındığı zaman daha fazla alkol alımı sağlaması nedeniyle alkolün vücuda verdiği zararın artırmasına yol açtığına dikkati çekti. 
     Bu ürünlerin satılmasına Fransa, Danimarka, Japonya, kanada, Norveç, Malezya gibi ülkelerde gıda güvenliği otoritelerince izin verilmediğini anlatan Çakar, şunları kaydetti 
     ''Bu nedenle tüketicilerin ve özellikle de gençlerin sağlık güvenliği yönünden, Tarım ve sağlık Bakanlıkları tarafından acilen önlem alınmalıdır. 
     Bu tür içeceklerin pazarlanmasının durdurulması, pazarda satılanların toplatılması için, Tarım ve Köyişleri bakanlığı ile Sağlık Bakanlığı'nı acilen görev çağırıyoruz. Tüketici ve özellikle de genç kardeşlerimize şu çağrıda bulunuyoruz sağlığınız ve güvenliğiniz için lütfen bu ürünleri kullanmayınız.'' 

     
</TEXT>
</DOC>
