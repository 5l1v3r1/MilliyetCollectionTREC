<DOC>
<DOCNO> 293279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/spor/spo04.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon beklemede 
</HEADLINE>
<TEXT>


Bordo - Mavili yönetim, hoca arayışlarını kongreye kadar durdurdu. Asbaşkan Nevzat Şakar, "Bizim seçimimiz göreve gelecek yeni arkadaşları zor durumda bırakabilir, güven sorunu yaşanabilir" dedi 


Ortak karar alındı 
KONYASPOR maçı sonrası Ziya Doğan'ın görevi bırakmasıyla sarsılan Trabzonspor Yönetimi, kongreye kadar yeni hoca arayışlarını durdurdu. Başkan Atay Aktuğ arkadaşlarıyla yaptığı toplantıda, "Olağan kongreye 21 gün var. Yeni gelecek yönetimin önünü kapamayalım. Geçen dönemlerdeki yanlışa biz düşmeyelim. İhsan Derelioğlu ile şimdilik devam edelim" görüşünde birleşti. 

Güneş noktayı koydu 
ASBAŞKAN Nevzat Şakar da "Yeni bir antrenörle anlaşmamız gelecek yönetimi zor durumda bırakabilir, kendisine güvensizlik duyulabilir. Bunun önüne geçmek için geçici çözümü tercih ettik" dedi. Bu arada teknik direktörlük için camiada adı dolaşan Şenol Güneş dün yaptığı açıklamada, "Kesinlikle teklif almadım. Zaten takım çalıştırmayı şimdilik düşünmüyorum" dedi. 

İlk idman 

Trabzonspor, Çaykur Rizespor maçının hazırlıklarına başlarken, istifa eden Ziya Doğan'ın yerine yönetim tarafından teknik sorumlu olarak göreve getirilen İhsan Derelioğlu dün akşam takımla birlikte ilk idmanına çıktı. İdmana izinli olan Fatih Tekke, Hasan Üçüncü ve Petkoviç'in dışında bütün oyuncular katıldı. 

Doğan Anlayışı değiştirdim 

'Anlık karar değil' 
TRABZONSPOR'UN eski hocası Ziya Doğan, istifasının anlık alınmış bir karar olmadığını söyledi. Doğan, "Bu kararın mutlaka bir alt yapısı bulunuyordu. Zamanla her şey ortaya çıkar. Yönetimle oturduk, konuştuk ve dostça, medeni bir şekilde ayrıldık. Türkiye'de bir alışkanlık var. Teknik direktör kovulur, istifa etmez, gibi bir anlayış egemen. Ben bu anlayışı değiştirdim" dedi. 

Basın toplantısı 
TEKNİK direktörlerin de kendi isteğiyle ayrılabileceklerini gösterdiğini kaydeden Ziya Doğan, "Bu olayın altında başka nedenler aranmasın. Özellikle bir başka kulüple anlaşmak gibi bir durum da kesinlikle yok" ifadelerini kullandı. Bu arada tecrübeli hocanın bugün saat 11.00'de TSYD Genel Merkezi'nde bir basın toplantısı düzenleyeceği belirtildi. 


</TEXT>
</DOC>
