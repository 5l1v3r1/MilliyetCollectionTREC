<DOC>
<DOCNO> 289264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sonspo08.html </URL>
<DATE> 2004/11/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Okan tek golle yetinmiyor 
</HEADLINE>
<TEXT>

     Bursaspor'un 2 kez gol kralı olan tecrübeli futbolcusu Okan Yılmaz, bu sezon İkinci Futbol Ligi A Kategorisi'nde attığı toplam 8 golü 4 maçta kaydetti. 
     Okan Yılmaz, taraftarların bir bölümü tarafından ''istenmeyen adam'' ilan edilmesine karşın attığı gollerle takımına hayat vermeye devam ediyor. 
     Okan, 6 maçta suskun kalırken, 4 maçta rakip filelere attığı 2'şer golle takımına puanlar kazandırdı. 
     Bu sezon sadece Kocaelispor maçında, sarı kart cezalısı olduğu için forma giyemeyen Okan, 11 maçta görev aldı. Tecrübeli golcü, ilk hafta Çanakkale'de oynanan ve yeşil-beyazlı takımın 2-1 kaybettiği Vestel Manisaspor maçının 83. dakikasında, Çanakkale Dardanelspor maçının da 66. dakikasında oyundan alınırken, diğer karşılaşmalarda 90 dakika forma giydi. 
     Toplam 8 golü olan Okan, Antalyaspor, Sarıyer, Çanakkale Dardanelspor ve Karşıyaka maçlarında rakip fileleri 2'şer kez havalandırdı. Bursaspor, Okan'ın gol attığı bu maçların 3'ünden galibiyet, birinden beraberlikle ayrıldı. 
     
</TEXT>
</DOC>
