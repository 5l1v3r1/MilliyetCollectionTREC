<DOC>
<DOCNO> 285126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy20.html </URL>
<DATE> 2004/11/01/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Rapor krizi... KESK, Kamu-Sen'i özür dilemeye çağırdı 
</HEADLINE>
<TEXT>

     Toplumsal Düşünce Derneği Genel Başkanı ve İnsan Hakları Danışma Kurulu İHDK üyesi Fethi Bolayır ile Hukukun Egemenliği Derneği Genel Başkanı ve İHDK üyesi Erdem Akyüz, Azınlık Hakları ve Kültürel Haklar Çalışma Grubu'nun hazırladığı raporun, yeniden gündeme gelmesini eleştirdiler. 
     Başbakanlık İnsan Hakları Danışma Kurulu Başkanı İbrahim Kaboğlu'nun, ''Azınlık Hakları ve Kültürel Haklar Çalışma Grubu''nca hazırlanan raporun son şeklini açıklamak üzere düzenlediği basın toplantısından önce, Bolayır'ın İnsan Hakları Başkanlığı'na yazdığı metin ve Akyüz'ün yazılı açıklaması gazetecilere dağıtıldı. 
     Fethi Bolayır, söz konusu raporun, 78 kurul üyesinin görüşü alınmadan, üzerinde yapılan düzeltmeler ve raporun bütünü tartışılmadan, oylamaya sunulmadan basına açıklanmak istendiğini savundu. 
     ''Toplumu yaralayan, üzen, huzursuz eden, kamuoyunda nefret uyandıran bu raporu, tekrar gündeme getirmedeki amaç nedir '' diye soran Bolayır, İHDK Başkanlık Divanı'ndan, kurul üyesi olan 78 kişiye saygılı olmasını istedi. Bolayır, ''İHDK Başkanlık Divanı, onları bilgilendirmeden, kurul üyelerinin görüş ve düşünceleri alınmadan, bu anasız, babasız raporu, gündeme tekrar getirmemeliydi'' dedi. 
     İlgili bakanlığın, neden bu olaya ''dur'' demediğini soran Bolayır, ''Başbakanlık'ın sahiplenmediği bir raporun, Başbakanlık binasında her türlü idari ve hukuki prosedür bir kenara atılarak, birkaç kişinin arzuları doğrultusunda kamuoyuna açıklanması konusunda gerekli işlemlerin yapılmasını'' istedi. 
     Akyüz de yaptığı yazılı açıklamada, İHDK Başkanı ve Azınlık ve Kültürel Haklar Komisyonu Başkanı'nın, Danışma Kurulu'nda kabul edilmeyen iki raporu, genel kurulda kabul edilen metin gibi sunmaya çalıştığını ileri sürdü. 
     Rapora son şeklinin, yalnızca iki kişi tarafından verildiğini, kurulun 76 üyesinin raporun son şeklinden haberi olmadığını savunan Akyüz, ''Genel Kurul'dan geçmeyen, üyelerin bilmediği bir metin, İHDK raporu olarak kabul edilemez. Hukuki her platformda mücadelemizi sürdürecek ve maskelerini düşüreceğiz'' dedi. 
     
     KESK, TÜRKİYE KAMU-SEN'İ ÖZÜR DİLEMEYE ÇAĞIRDI 
     Bu arada KESK Genel Başkanı Sami Evren de yaptığı yazılı açıklamada, Türkiye Kamu-Sen Genel Sekreteri ve İHDK üyesi Fahrettin Yokuş'un, Kaboğlu'na yönelik ''fiili şiddetini'' ve azınlık raporunu yırtmasını kınadı. 
     Evren, İHDK'nın raporu bahane edilerek, gerilim ve şiddet üzerinden prim yapmaya çalışanların, demokrasi kültüründen bihaber olanların maskelerinin düştüğünü kaydetti. 
     Raporun altında KESK'in de imzasının bulunduğuna işaret eden Evren, raporu, Türkiye'deki demokratikleşme tartışmalarına katkı sağlayacak bir rapor olarak değerlendirdiklerini belirtti. 
     Evren, Kaboğlu'na yönelik saldırıyı, konfederasyonlarına yönelik bir saldırı olarak kabul ettiklerini bildirerek, Yokuş'un tutumunu, ''çağdışı, ilkel bir zihniyetin ürünü, insan haklarının ihlali'' olarak nitelendirdi. Evren, Türkiye Kamu-Sen'i, başta Kaboğlu olmak üzere, tüm kurul üyelerinden özür dilemeye çağırdı. 
     
</TEXT>
</DOC>
