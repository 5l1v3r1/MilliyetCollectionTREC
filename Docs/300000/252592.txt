<DOC>
<DOCNO> 252592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/siyaset/siy01.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer İnsanları aptal sanmayın 
</HEADLINE>
<TEXT>


Alman Dışişleri Bakanı, Türkiye'nin AB üyeliğini eleştiren muhalif lidere "Türkiye aleyhtarı ideolojiniz var" dedi 

GÜRSEL KÖKSAL Frankfurt 


Almanya Dışişleri Bakanı Joschka Fischer, Federal Meclis'te övgüler yağdırdığı Türkiye'nin AB üyeliğine karşı çıkan muhalefet partilerinin sözcülerini "İnsanlar aptal değil" sözleriyle susturdu. AB Anayasası'nın görüşüldüğü dünkü oturumda, Türkiye'nin üyeliği de gündeme geldi. Fischer, Türkiye'nin üyeliğine karşı çıkarak, hükümetin tavrını eleştiren, ana muhalefetteki CSU'nun Hıristiyan Sosyal Birlik grup başkanı Michael Glos'a, "Partiniz, Bavyera eyaletinde Avrupa Parlamentosu için yaptığı seçim kampanyasında Türkiye'nin AB üyeliğini öne çıkardı. Bu yüzden de oylarınızı artırmayı hedeflerken, tam tersine oy kaybına uğradınız. İnsanlar aptal değil" yanıtını verdi. 
Türkiye'nin üyeliğini savunan Yeşillerin ise oylarını artırdığını anımsatan Fischer, şöyle konuştu 
"Hükümet, Kopenhag kriterlerini yerine getirmenin yanı sıra Kıbrıs konusunda da benim mümkün görmediğim şekilde olumlu tavır takındı. AKP yönetiminde sağlanan gelişmeleri nasıl görmüyorsunuz, anlamıyorum. İdam cezası kaldırıldı, Türkiye Cumhuriyeti'nin kurulduğu günden bu yana ilk kez azınlık dillerinde yayın yapılmasına izin verildi. Uzun yıllar hapis cezasına çarptırılan politikacılar serbest bırakıldı." 
Fischer, oturduğu yerden müdahale eden Glos'u, "Siz ciddi bir tartışma istemiyorsunuz. Türkiye aleyhtarı ideolojinizi burada yaymak istiyorsunuz. Ancak bunu başaramayacaksınız, insanlar aptal değil" diyerek susturdu. 


</TEXT>
</DOC>
