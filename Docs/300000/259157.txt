<DOC>
<DOCNO> 259157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/guncel/agun.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bariyer yapacağıma tazminatımı öderim' 
</HEADLINE>
<TEXT>


Karayolları ve TCDD arasında yetki karmaşası yaşandığı için 4 bin 431 hemzemin geçidin 3 bin 850'sinde bariyer yok. TCDD, her yıl milyarlarca lira tazminat ödüyor 

Şükran Özçakmak İstanbul 

Türkiye'de, 4 bin 431 hemzemin geçidin 3 bin 850'sinde bariyer ve sinyalizasyon sistemi bulunmuyor. TCDD Genel Müdürlüğü, önlem alınmadığı için, kazalarda hayatını kaybedenlerin yakınlarına her yıl milyarlarca lira tazminat ödüyor. Davalarda bilirkişi, genellikle Karayolları ve TCDD'yi yüzde 10 oranında kusurlu buluyor. Yüzde 10 kusurlu olsalar da, iki kurum tazminata mahkum oluyor. Yetki karmaşasası nedeniyle de, ne Karayolları ne de Demiryolları bariyer yapımını üstlenmek istiyor. 
Uzmanlar, demiryollarına konulacak en pahalı bariyer sisteminin 150 milyar lirayı bulacağını söylüyor. Oysa mahkeme TCDD'yi, yalnızca 2000 yılında Alpu - Beylikova Karayolu'nun 18. kilometresindeki hemzemin geçitte, kamyonla çarpışan trende ölen yolcu Cemil Arı'nın eşi ve çocuklarına 65 milyar 288 milyon lira tazminat ödemeye mahk m etti. Bu kazada da TCDD yüzde 10 kusurlu bulunmuştu. 

Bilirkişi uyarmıştı 
4 Haziran 2001 günü Balıkesir'in Gönen ilçesi yakınlarındaki Kırıkçayır Hemzemin Geçidi'nde, Isparta - İzmir seferini yapmakta olan Göller Ekspresi ile çarpışan minibüste ölen 7 kişiyle ilgili davada, bilirkişiler tehlikenin altını çizerek, her iki kuruluşu da uyarmıştı. 
Kazanın oluşumu, Ankara - Polatlı'da 7 öğrencinin, Aydın'da da 15 kişinin ölümüyle sonuçlanan hemzemin faciasından çok farklı değildi. Tren, gece yarısı halı saha maçından dönen yolcuları taşıyan minibüsle çarpışmıştı. Minibüsün 65 metre sürüklendiği kazada 7 kişi ölmüş, 7 kişi de yaralanmıştı. Bariyer yoktu. Sürücü, "karanlıkta treni göremediğini", makinist ise "fark ettiğinde duramadığını" söylüyordu. 
Prof. Dr. Oral Tümay, Prof. Dr. Ferhat Küçük, Yrd. Doç. Dr. Nevzat Erselcan tarafından 5 Mart 2003'te hazırlanan bilirkişi raporuna göre dalgın olduğu gerekçesiyle sürücü Sümer Onur yüzde 80, bariyer koymaması nedeniyle de TCDD ve karayolları yüzde 10'ar oranında kusurluydu. 

'Her iki kurum da sorumlu' 
Davacıların itirazı üzerine, 19 Eylül 2003'te Prof. Dr. Adnan Dikicioğlu, Prof. Dr. Turgut Özaktaş, Doç. Dr. Selman Bayoğlu'ndan oluşan bilirkişiler dosyayı yeniden inceledi. Ancak bilirkişi raporu, kusurlardan daha çok, hemzemin geçitlerde yaşanacak olası kazalara da dikkat çeken öneri niteliğindeydi 
"Olayın meydana geldiği yerdeki hemzemin geçidinin trafik levhalı, bariyersiz ve ışık kontrolsüz olduğu görüldü. Heyet olarak hemzemin geçidinde, karayolu ve demiryolu kesişmesi söz konusu olduğuna göre, karayolu ve demiryolu üzerinde güvenlik önlemi alınmasında her iki kurum sorumlularının işbirliği içerisinde çalışması ve tedbir alması gerektiği kanaatindeyiz." 
KARDEMİR Genel Müdürü Osman Kılavuz, hızlandırılmış tren kazasının meydana geldiği yerdeki rayların kendilerine ait olmadığını söyledi. "Fabrikamızın TCDD için ürettiği raylar, uluslararası standartlara uygun ve kalitelidir" diyen Kılavuz, Türkiye'nin tek ray üreticisi konumundaki şirketlerinin üretimleri aleyhine başlatılan kampanyaının kimseye yarar sağlamayacağını vurguladı. 

Demiryolları, alternatif hat arıyor 

Fotoğraf MUSTAFA BAĞDİKEN - Sakarya DHA 
Hızlandırılmış tren faciasının ardından yaşanan tespit kargaşası nedeniyle Ankara - İstanbul hattı h l ulaşıma açılamadı. TCDD'nin, delillerin ortadan kaldırıldığı iddiaları nedeniyle kaza bölgesini olduğu gibi muhafaza edip aynı bölgenin hemen altından birkaç güne kadar hat döşemeyi ve demiryolunu ulaşıma açmayı planladığı öğrenildi. 


</TEXT>
</DOC>
