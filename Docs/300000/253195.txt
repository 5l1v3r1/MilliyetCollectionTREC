<DOC>
<DOCNO> 253195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/spor/aspo.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesaplar değişti 
</HEADLINE>
<TEXT>


Avrupa'nın sürpriz şampiyonu ile aynı grupta mücadele edecek olan Ay-Yıldızlı ekibimizin son durumunu analiz eden otoriteler, Teknik Direktör Yanal'ın, yeni oyun planları geliştirmesi gerektiği görüşünde birleştiler 


300 bin kişi karşıladı 
Yunanlılar, Avrupa şampiyonu olan milli takımlarını krallar gibi karşıladı. Akşam saatlerinde Atina havaalanına inen Yunanistan Milli Takımı binlerce aracın eşliğinde büyük bir törenin düzenlendiği Kalimarmaro Stadı'na hareket etti. Yaklaşık 300 bin kişi tarafından karşılanan Yunan Milli Takımı 2.5 saatte stada varabildi. 2008 yılına kadar anlaşma yapılan Teknik Direktör Otto Rehhagel'in "şampiyonlar" yazılı bir tişört giymesi dikkat çekti. Başbakan Kostas Karamanlis ve ana muhalef lideri Yorgos Papandreu da kutlamalara katıldı. 

Geriye düştük 
ATTİLA GÖKÇE 

Yunanistan bugünkü takımın temellerini 1998 Avrupa Ümitler Futbol Şampiyonası'nda attı. Geldikleri nokta asla tesadüfi değildir. Yunanistan kesinlikle burada durmayacak, yarattığı başarının altında kalmayacaktır. Rehhagel yakaladığı özgüvenle sistemine başka yenilikler de ekleyecektir. 2006 Dünya Kupası elemeleri öncesi kuraya seribaşı girdik ama dürüstçe söylemeliyim ki, bu grupta artık Yunanistan, Danimarka ve Ukrayna'dan sonra dördüncü durumdayız. Ersun Yanal'ın bu gerçeği gözönüne alarak sadece bozan değil, aynı zamanda oyun kurabilen ve hücum etkinliği sağlayabilen bir takım oluşturması gerekiyor. Şenol Güneş ocak ayında istifa etmemekle bu takıma çok zaman kaybettirdi. Ne yazık ki gerekli, gelecek için yeterli çalışmalar yapılamadı. Eğer Avrupa Şampiyonası'na katılabilseydik, Dünya Kupası elemelerine daha hazır olabilirdik. 

Kolay iş değil 
ERDOĞAN ŞENAY 

Almanya'da Beckenbauer cuntasının milli takımdan dışladığı Teknik Direktör OTTO REHHAGEL'in, futbol hocalığı konusunda ortaya koyduğu belgesel ise tüm dünya arşivlerine girecek kadar disiplin, sevgi, tempo ve fedak rlık senaryoları ile geleceğin futbolunu tarif etmektedir. Portekiz'de ev sahibini birkaç gün arayla iki kez yenmek öyle kolay değildir, bu konuda ucuz kalem oynatanlarca biline... Portekiz, şampiyonadan erken uçup giden Fransa, Almanya, İspanya, İtalya İsveç ve Danimarka gibi Avrupa'nın ünlü markalarından daha kolay isim mi zannedilmektedir .. Uzun lafa gerek yok, artık top cambazlığına da prim yok. Kulübedeki takipçilerle aynı düşünce ve yarışma mantığında kenetlenildiği zaman kaybetmek adeta imkan dışına düşmektedir... İşte bunu ispat etmiştir dünyaya Komşu'nun büyük zaferi. 

Formül bulunmalı 
ERCAN GÜVEN 

"Kütle" mi, "kompakt" mı her neyse, Yunanistan'ın özgün bir şekilde ısıtıp Avrupa piyasasına sürdüğü bu savunma modeli sadece Euro 2004'deki rakiplerinin başına bela olmakla kalmayacaktır. Daha da vahim olanı denenmiş ve sonuç alınmış bu modelin, futbolda gücünün üstünde kariyer sahibi olmak isteyen sıradan takımlar tarafından kopyalanma ihtimalidir. Çünkü Aikido gibi rakipler arasındaki güç ve cüsse farklarını ortadan kaldıran bir taktiktir bu. Şu sıralarda bilumum elit antrenör ve teknik direktör Otto Rehhagel'in "kuyuya attığı taşı" çıkarmak için oturup kafa patlatıyor olmalı. Formülü Ersun Yanal bulursa ne l . Bulamazsa sadece Avrupa Şampiyonu'na yenilmekle kalmayız, onu taklit eden her takım karşısında çok hüzünlü dakikalar geçirmemiz kaçınılmaz olur. Yunanistan'ın şampiyonluğu ile "Futbol Borsası" görsel ve sebep sonuç ilişkileri açısından global bir krizin eşiğindedir. Herkes gibi biz de yatırımlarımızı gözden geçirmeliyiz. 

Bizim için avantaj 
MUSTAFA DENİZLİ 

Yunanistan'ın turnuvada Avrupa Şampiyonu olması Dünya Kupası grup elemelerinde mücadele edecek olan A Milli Takımımız için asla handikap değil, tam tersi büyük avantajdır. Birincisi, böylesi bir rakibe karşı daha iyi hazırlanacağız, ikincisi bu tip büyük turnuvalarda başarılara imza atan takımlar uzun süre boşlukta kalırlar, sıkıntı yaşarlar. Örneğin Yunanistan. Bir süre kendilerine gelemezler. Bu dönemler büyük başarıya imza atan takımlar için sıkıntılı dönemlerdir. Örneğin Türkiye. Dünya üçüncüsü oldu, ancak Avrupa Şampiyonası finallerini kılpayı kaçırdı. Kaldı ki, A Milli Takımımız, Dünya Kupası grup elemelerinde başarılı olacaktır ve gruptan çıkacaktır. Türkiye şampiyonları yenmeye alışkın bir ekiptir. Grupta bana göre birinci derecedeki rakibimiz Danimarka, ikinci derece de ise Ukranya ve Yunanistan'dır. 



</TEXT>
</DOC>
