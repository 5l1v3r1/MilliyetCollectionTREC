<DOC>
<DOCNO> 253547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun43.html </URL>
<DATE> 2004/07/07/ </DATE>
<TIME> 20.45 </TIME>
<AUTHOR>  </AUTHOR>
<HEADLINE>
KKTC bakanlar kurulu AB paketini görüştü 
</HEADLINE>
<TEXT>

     KKTC Bakanlar Kurulu, Avrupa Birliği'nin AB bugün açıkladığı Kıbrıslı Türklere yönelik yardım paketini ve KKTC ile Güney Kıbrıs arasında yeni sınır kapısı açılması konusunu görüştü. 
     KKTC Bakanlar Kurulu'nun, Başbakan Vekili, Dışişleri Bakanı ve Başbakan Yardımcısı Serdar Denktaş başkanlığındaki toplantısı yaklaşık üç saat sürdü. 
     Toplantıdan sonra açıklama yapan Bakanlar Kurulu sözcüsü Sağlık ve Sosyal Yardım Bakanı Hüseyin Celal, rutin konuları ele aldıklarını ve AB paketiyle sınır kapısı konusunu görüştüklerini belirtti. 
     Celal, ekonomik durumun da değerlendirildiğini söyledi. 
     Gerek AB paketi, gerekse sınır kapısı konusunda herhangi bir karar almadıklarını belirten Celal, Başbakan Mehmet Ali Talat'ın KKTC'ye dönmesiyle her iki konunun yeniden değerlendirileceğini ifade etti. 
     Celal, bir soru üzerine, KKTC ile Güney Kıbrıs arasında yeni sınır kapısı açılması konusunda İçişleri Bakanlığı'nın Güzelyurt bölgesindeki Bostancı kapısının açılmasıyla ilgili bir önergesi olduğunu, ancak bunun henüz karara bağlanmadığını söyledi. 
     
</TEXT>
</DOC>
