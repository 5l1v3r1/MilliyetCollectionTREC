<DOC>
<DOCNO> 250246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko41.html </URL>
<DATE> 2004/06/23/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
EPDK Yaz aylarında 20 şehirde doğalgaz dağıtım temeli atılacak... 
</HEADLINE>
<TEXT>

     Enerji Piyasası Düzenleme Kurumu EPDK Başkanı Yusuf Günay, doğalgaz getirilmesi yönünde çok sayıda kentten talep bulunduğunu belirterek, yaz aylarında 20 şehirde birden doğalgaz dağıtım temeli atılacağını açıkladı. 
     Doğalgaz Cihazları Sanayicileri ve İşadamları Derneği DOSİDER tarafından Ankara'da düzenlenen ''Neden Bireysel Kullanımda Doğalgaz '' başlıklı toplantıda sektörün sorunları tartışıldı. 
     Toplantıda konuşan EPDK Başkanı Günay, dağıtım ihalelerinde şirketlerin hiçbir garanti verilmeden bu işe talip olduklarını belirterek, bütün kurum ve kuruluşların bu şirketlere yardımcı olmalarını istedi. 
     Doğalgaz piyasasının serbestleştirilmesinin önünde BOTAŞ'ın hakim durumunun bulunduğunu ve yeni doğalgaz tedarik şirketlerinin devreye girmesinin serbestleşmeyi sağlayacak bir unsur olduğunu anlatan Günay, aksi takdirde serbestleşmenin dağıtım faaliyetleriyle sınırlı kalabileceğini kaydetti. 
     Günay, ''Ulusal programda da AB'ye giriş sürecinde de yerine getirilmesi gereken yükümlülüklerden bir tanesi doğalgazda serbest piyasa kurulması. Bu konuda halen yasa değişikliği gündemde. Bu yasa değişikliği dilerim Türkiye'de serbest piyasanın kolaylıkla oluşturulmasını içeren hükümlerle çıkar'' dedi. 
     Dış Ticarette Standardizasyon Genel Müdürü Hayrettin Cevher de standardizasyonda AB'ye uyum süreci yaşandığını ve bu süreçte bazı sıkıntılar yaşandığını anlattı. 
     Özellikle CE işareti uygulamalarında yaşanan sıkıntıların aşılması için bazı önlemler alındığını, bu konuda yaşanan en büyük sıkıntılardan birinin de Türkiye'de yerli onaylanmış kuruluş bulunmamasından kaynaklandığını belirtti. 
     Botaş Genel Müdür Yardımcısı Kerim Taşkıran ise ulusal politika gereği halen yüzde 65'i elektrik üretiminde kullanılan doğalgazın konutlarda kullanımının yaygınlaştırılarak, elektrikte kullanılan gaz oranının sabit tutulup, konutlarda kullanılan gaz oranının artırılmasının planlandığını bildirdi. 
     Çevre Yönetimi Genel Müdür Yardımcısı Sedat Kadıoğlu konuşmasında, doğalgazın çevreci yönüne dikkat çekerek, kullanımının yaygınlaşmasından yana olduklarını, ancak enerji verimliliğine çok dikkat edilmesi gerektiğini vurguladı. 
     TBMM Sanayi ve Enerji Komisyonu Başkanı Soner Aksoy ise 2030 yılına kadar dünyanın enerji alanında 16 trilyon dolarlık yatırım yapacağını, Rusya'nın 10 yılda doğalgaz geliştirme yatırımları için 10 milyar dolar harcamayı planladığını anlattı. 
     Enerjide arz güvenliğinin önemine işaret eden Aksoy, AB'nin bu çerçevede yenilenebilir enerji kaynaklarına büyük önem verdiğini dile getirdi. 
     DOSİDER Başkanı Önder Kıratlılar da sektördeki haksız rekabetten yakınarak, dağıtım şirketlerinin yalnızca altyapı ve hizmet alanlarında faaliyet göstermeleri, tesisat veya cihaz satışı gibi haksız rekabet yaratacak durumlardan sakınmaları gerektiğini ifade etti. 
     
</TEXT>
</DOC>
