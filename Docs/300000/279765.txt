<DOC>
<DOCNO> 279765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonsiy20.html </URL>
<DATE> 2004/10/13/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Baykal Ekonomide "pembe tablo" görünümü dağılmaya başladı 
</HEADLINE>
<TEXT>

     CHP Genel Başkanı Deniz Baykal, ekonomide ''pembe tablo'' görünümünün dağılmaya başladığını ve giderek daha gerçekçi değerlendirmeler yapıldığını belirttiği öğrenildi. 
     CHP Merkez Yönetim Kurulu MYK , Genel Başkan Deniz Baykal başkanlığında parti genel merkezinde toplandı. 
     Basına kapalı gerçekleştirilen toplantıda, Baykal'ın, Türkiye'nin Avrupa Birliği AB üyeliğiyle ilgili süreç ve ekonomik durum hakkında değerlendirmelerde bulunduğu öğrenildi. 
     Alınan bilgiye göre, cari açığın milli gelire oranının yüzde 4'ü geçtiğini ve bunun risk olduğunu anlatan Baykal, bu oranın düşük gösterilmesi için turizm gelirleriyle ilgili maniplasyon yapıldığını savundu. Bunun devletin rakamlarına karşı güvensizlik oluşturduğunu ifade eden Deniz Baykal, ''Ekonomide pembe tablo görünümü dağılmaya başladı. Giderek daha gerçekçi değerlendirmeler yapılıyor'' değerlendirmesi yaptı. 
     AB Komisyonu İlerleme Raporu ve ardından yaşanan gelişmelere de değinen Baykal, ortak bir zeminde buluşulması koşuluyla hükümetle birlikte çalışma yürütülebileceğine yönelik görüşünü yineledi. Baykal, kasım ayında yapılacak Sosyalist Enternasyonel toplantısında bazı temaslarda bulunacağını belirtti. 
     Bu arada toplantıda, yapımı devam eden Söğütözü'ndeki yeni genel merkez binası da gündeme geldi. Kaba inşaatı bitmek üzere olan binanın diğer işlerinin yapımı için bazı firmalardan teklif alınması benimsendi. 
     
</TEXT>
</DOC>
