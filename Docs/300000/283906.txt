<DOC>
<DOCNO> 283906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonyas07.html </URL>
<DATE> 2004/10/27/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Madonna da Eminem'e küsmüş .. 
</HEADLINE>
<TEXT>

     Ünlü şarkıcı Madonna, son klibi ''Just Lose It'' yüzünden rap müziğin çılgın çocuğu Eminem'e küstü. Madonna'nın son albümünde Eminem ile düet yapmak istediği, ancak olaylı klipte kendisini hicvettiği için bu kararından vazgeçtiği ortaya çıktı. 
     Internetteki ''starmagazine'' sitesinin haberine göre, Eminem'in müziğini beğenen ve çılgınlıklarını kendi çizgisine yakın bulan Madonna, yeni albümünde düet yapmak üzere genç şarkıcının kapısını çalmaya karar verdi. 
     Tam bu sırada ortaya çıkan ''Just Lose It'' adlı klip, Madonna'nın başından kaynar sular dökülmesine neden oldu. Klipte kendisinin kılığına girerek sutyenini başına geçiren, garip garip danslar yapan Eminem'in bu davranışından dolayı alınan Madonna, projesini anında rafa kaldırdı. 
     Eminem'in klibinde arkasında yatağın üzerinde zıplayan çocuklarla, burnu düşerken ve saçları yanarken hicvedilen Michael Jackson, bunun üzerine harekete geçerek müzik kanallarına başvuruda bulunmuş, klibin yasaklanmasını istemişti. Jackson'ın başvurusu üzerine BET adlı kanalda klibin yayını durdurulmuş, MTV ise yayına devam etme kararı almıştı. 
     
     EMINEM HOLLYWOOD'DA... 
     Klibine konu olan ünlü sanatçılar ayaklana dursun Eminem, yeni hedefini Hollywood olarak belirledi. 
     Albümleri tüm dünyada milyonlarca satan Eminem, ''8 Mil-8 Miles'' filmiyle başladığı sinema kariyerini sürdürmek istiyor. Bu amaçla Hollywood'a nazır 4 milyon dolarlık bir malikane satın alan Eminem'in özellikle casus filmlerinde rol almak istediği belirtildi. 
     James Bond filmlerine düşkünlüğü bilinen oyuncunun, tıpkı onun gibi çevik, eğlenceli, atletik ve mizah gücüne sahip bir ajanı beyazperdede canlandırmak için yanıp tutuştuğu ifade edildi. 
     Eminem'in başrolünü üstlendiği ilk filmi ''8 Mil'', büyük gişe başarısına ulaşmıştı. 
     
</TEXT>
</DOC>
