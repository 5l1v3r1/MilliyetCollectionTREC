<DOC>
<DOCNO> 261673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/axspo01.html </URL>
<DATE> 2004/08/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'nin iki yüzü 
</HEADLINE>
<TEXT>


Beşiktaş'ın teknik patronu, babacan tavırlarına rağmen, takımın en büyük kozlarından Sergen Yalçın'ı bir anda kadro dışı bırakarak, on bir seçiminde babasını bile tanımayacağını kanıtladı, ilginç mesajlar verdi 

HABER YORUM BİLAL MEŞE 


Beşiktaş'ın İspanyol patronu Del Bosque'nin Sergen'i, Malatya maçı kadrosuna almaması kimine göre "sürpriz" olarak nitelendirilirken, bu tavrın altında "hocanın" babacan görüntüsüne karşın, disiplinden taviz vermemesi yatıyor. 
Del Bosque'nin kamplarda ve idmanlardaki yüzü, ilk on bir formasını sırtına geçirmek isteyenlere, çalışma "performansı"nın ne kadar ön plana çıkması gerektiğini de kanıtlıyor. Yani İspanyol hoca, asla Lucescu değil... Aslında iki hoca arasındaki farkları şöyle sıralayabiliriz 
"Lucescu hislerine fazla fren vuramamış, bazı seçimlerinde duygularına yenilmişti. Del Bosque ise dışarıya çizdiği portre dışında, isme ve yıldızlığa bakıp, karar vermeyen bir kişiliğe sahip. Babacan ama, bu konuda babasını tanımıyor. Antrenmanlarda inanılmaz bir gözlemci, gözünden hiçbir şey kaçmıyor. Gülerken, ısıran bir tip. Duygularıyla işini hiç karıştırmıyor. Çok dakik... Oyuncuların yemek saatlerine gelişlerine bile dikkat ediyor". 
Sergen Yalçın, Malatya kafilesine alınmamasını, "Sakat değilim. Nedenini bilmiyorum. Hocaya sorun" kaçamak yanıtıyla geçiştirirken, bu kararın perde arkasını Ümraniye'de mesai yapanlar çok iyi biliyor. 

Kamplara uzanıyor 
Sergen'in idmanlardaki performans fotoğrafı, aslında Avusturya ve Almanya kamplarına kadar uzanıyor. Del Bosque'nin, bu kamplarda çevresine, "Yeteneğine ve yıldızlığına diyeceğimiz bir şey yok. Ama 'Ayağım ağrıyor' diye benden izin alıyor. On dakika sonra ağrıyan ayağıyla şut atıyor. Lider ve yıldızların herkese örnek olması gerekir. Tavizin başladığı yerde başarı beklemek zordur" diye dertlendiği biliniyor. 
Del Bosque'nin, geçtiğimiz hafta Ümraniye'de gazetecilerle yaptığı toplantıda, "Yıldızlar asla tanrı değildir... Hepsi sokaktan geliyor" sözlerinin, mesaj adresinin de Sergen Yalçın olduğu biliniyor. 
Yöneticiler, Del Bosque'nin Sergen ile ilgili aldığı karara saygı duyuyor. Birçok isim, "Sergen'in yıldızlığı tartışılmaz. Ama o da dahil herkes dikkatli olmalı. Bu sezon kadroya giren, forma giyen para alacak. Biz de, hoca gibi Sergen'i sahada görmek istiyoruz. Zorlu yarışta ona ihtiyacımız var. Ama yeri kulübe değil, saha olmalı" sözleriyle İspanyol hocaya tam destek veriyorlar. 

'Hastalık bitecek' 

Del Bosque, oyuncularına geçen sezondan devam eden zaafların son bulması için çalışmaları gerektiğini söyledi 

Derslere başladı 
BEŞİKTAŞ Teknik Direktörü Vicente del Bosque, oyuncuları ile yaptığı değerlendirme toplantısında tek tek takım içindeki zaafları anlattı. Ünlü çalıştırıcı, "Malatya maçı boyunca, son 20 dakika dışında çok kopuk oynadık. Önce bunu düzelteceğiz. Yani sahadaki 11 kişi tek kişi gibi oynamalı. Bireysel özellikle değil, takım oyunu ile sonuca gideriz. Bunun ışığını gördüm. Hafta boyunca çok sıkı çalışacağız" dedi. 

'Rakibe yaklaşın' 
ÖZELLİKLE orta alanda organize olamadıklarını belirten Del Bosque, şöyle devam etti "Yediğimiz golde geçen yıldan kalma hastalığın sürdüğünü gördüm. Bunun en büyük kanıtı buydu. Bunu gidereceğiz. Bizim için yan ve duran top tehlikeli olmamalı. Rakipten çok uzak oynuyoruz. Avrupa'da savunma oyuncuları rakibin burnunun bile öne geçmemesine dikkat eder. Carew'e çok az top attık, oysa hep sıcak kalmak zorunda". 

'Ahmed dinlemedi' 

Carew'den eleştiri 
NORVEÇLİ yıldız Carew, Malatyaspor maçında Ahmed Hassan ile uyum problemi yaşadıklarını söyledi. Çarpıcı açıklamalar yapan Carew, "Del Bosque'nin görev verdiği her yerde oynarım. Ancak ben golcü değil, daha çok pasörüm. Malatya maçında birçok pozisyon yaratmama rağmen yanımda görev yapan Ahmed Hassan ile anlaşamadık ve gol de çıkmadı" diye konuştu. 

'Pancu daha iyi' 
MAÇTAN önce Ahmed'e topu indireceği yerleri söylediğini belirten Beşiktaşlı futbolcu, "Bunu maçta da yaptım, ancak o söylediğim yerlerin tam aksine koştu. Bu bölgede Pancu ile çok daha iyi anlaşıyoruz. Liglerin zor geçeceğini ilk maçta anladım. Ama ben zoru severim" dedi. Carew, kaçırdığı kafa golü için de, "Bana yakışmadı. Onu atmalıydım" yorumunu yaptı. 

Norveç'ten övgü aldı 

JOHN Carew'in, ilk maçındaki futbolu Norveç basınından tam not aldı. Gayrı meşru çocuk iddiası ile karşı karşıya kalmasına rağmen ülkede en sevilen yıldızlar arasında yer alan Carew için "Mükemmel başlangıç", "Carew'e beraberlik", "90 dakika dayandı" gibi başlıklar kullanıldı. Muhabirini Türkiye'ye gönderen "VG" gazetesi, Del Bosque'nin "Carew'e zaman vermeliyiz" sözlerine yer verdi. 

Demirören memnun 

'Doğru yoldayız' 
BEŞİKTAŞ'IN Malatyaspor deplasmanında yenilgiden uzatma dakikalarında kurtulmasına karşın, futbolcuların hırslı futbolu yönetim kanadında sevinç yarattı. Başkan Yıldırım Demirören, "İyi bir takım olma yolundayız. Bunun ilk sinyallerini de ikinci yarıdaki futbolla aldık" dedi. Oyuncuların mücadelesinden memnun kalan Demirören, "Kazanma hırsının üst düzeyde olması zorlu yarışın en büyük favorisinin Beşiktaş olduğunun göstergesi. Bu bizim en büyük güvencemiz" diye konuştu. 

Juanfran'dan Tayfun'a tebrik 

Bugün imzalıyor 
BEŞİKTAŞ'IN anlaşma sağladığı Tayfun Korkut, dün akşam İstanbul'a geldi. Geçen sezon İspanya'nın Espanyol takımında forma giyen Tayfun'u, Celta Vigo'dan transfer edilen yeni takım arkadaşı Juanfran tebrik etti. Milli oyuncu, çok mutlu olduğunu belirtip, "Yeni takımımın hedeflerine ulaşması için elimden geleni yapacağım. Del Bosque gibi kariyeri olan bir antrenörle çalışmak benim için onur" açıklamasını yaptı. Tayfun, sağlık kontrolünün ardından bugün iki yıllık sözleşme imzalayacak. 

İspanya'dan kırık not 

İSPANYOL basını, Real Madrid'in eski hocası Del Bosque'ye, Beşiktaş'ın başında çıktığı ilk lig sınavında olumsuz not verdi. Marca, "Del Bosque ilk maçında ipten alındı" başlığını kullandı. El Mundo Deportivo, "Bosque'ye uzatmalarda gelen mucize" başlığını kullanarak, Beşiktaş'ın hocasına ilk ciddi uyarının ligin favorisi olmayan bir takımdan geldiğini yazdı. Diarioas de, "Mucize gol, Del Bosque'ye hayat verdi" başlığını attı. Gazete, İspanyol hocanın kurduğu takımda işinin kolay olmayacağı sinyallerini verdiğini ifade etti. 

Real Madrid gündemde 

EYLÜL'ÜN ilk haftasındaki milli maç nedeniyle lige verilecek arayı değerlendirmek isteyen Beşiktaş, İspanya'da iki hazırlık maçı oynamayı planlıyor. Bosque'nin, eski takımı Real Madrid ile temasa geçtiği belirtildi. Lucescu'nun daveti üzerine Beşiktaş, 18 Ağustos'ta Ukrayna'da Shakhtar Donetks ile özel maç yapacak. Bosque, bu maçta Ahmet Dursun'u görme imkanı bulacak. 


</TEXT>
</DOC>
