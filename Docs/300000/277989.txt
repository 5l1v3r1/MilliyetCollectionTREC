<DOC>
<DOCNO> 277989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/yilmaz.html </URL>
<DATE> 2004/10/07/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Avrupa gündemini içselleştirmek 
</HEADLINE>
<TEXT>


Türkiye AB ile 40 yıllık müzakere tarihinde bir zafer elde etti, devamını getirebilmek ise Brüksel gündemini iyi okuyup içselleştirmekle mümkün olacak 
Türk Sanayici ve İşadamları Derneği TÜSİAD Brüksel ofisinin, 27 Eylül - 4 Ekim tarihli AB gündem raporundan başlayalım... 
Geçtiğimiz hafta, Türkiye'nin AB'ye üyeliğinin etkilerini incelemek üzere AB Komisyonu tarafından hazırlanan "Etki Değerlendirme Raporu" tartışıldı. Türkiye'nin üyeliğinin başlangıcında AB'ye ekonomik açıdan yük oluşturacağı, ancak uzun dönemde her iki taraf için de faydalı olacağı ve Türkiye'nin demografik yapısının AB için fırsat yaratacağı belirtilmişti. Aynı raporda Orta Asya'daki enerji ve su kaynaklarına da dikkat çekilmişti. 
Fırsatlarla birlikte olası olumsuzluklara da yer verilen raporda, Türkiye'nin AB'ye 2025 yılında üye olması durumunda yıllık 16 - 28 milyar euroluk bir yük getireceği öngörülüyor. 
Tarihe dikkat çekerim. Daha önce iç ve dış basında yer alan 2013 veya 2019 değil Maliyet hesapları da çeşitli kaynaklardan ifade ediliyor. Türkiye tarih ve maliyet hesabında hangi verileri ortaya koyacak 

AB nükleeri kapatıyor 
Brüksel'de son hafta bizi ilgilendiren iki önemli karar daha alındı. Bunlardan biri nükleer santrallar, diğeri de ulaşım sektörüyle ilgiliydi. 
AB Komisyonu 2007 - 2013 mali perspektifinde Litvanya ve Slovakya'da bulunan 4 adet nükleer reaktörün kapatılması için 1 milyar euroluk kaynak ayrılmasını önerdi. 
AKP hükümeti üç bölgede nükleer santral yapımı iddiasını koruyor. AB'nin tutumu ortada. Yenilenen bir nükleer teknoloji olmadığına göre, AB'ye kendimizi nasıl anlatacağız 
Dün de Tayyip Erdoğan'a Avrupa basını aynı konuda sorular yöneltti. 

Limanlarda kara liste 
AB Komisyonu, Erika ve Prestige felaketleri sonrasında deniz güvenliğini iyileştirmek için benimsediği, limanlarda devlet kontrolünü düzenleyen yönerge çerçevesinde, 1 Kasım 2003 - 31 Ağustos 2004 tarihleri arasında AB limanlarına girişine izin verilmeyen gemilerin listesini açıkladı. 
Altı ayda bir kara liste açıklanacak. AB limanlarına girişlerine izin verilmeyen gemiler önceden alıkonulmuş ve Paris Mutabakat Anlaşması tarafından kara listeye alınmış olan ülkelerin bayraklarını taşıyor. Açıklanan 19 gemilik listede Türk bayrağı taşıyan üç gemi bulunuyor. 
Kara listeye alınan gemilerin isimleri henüz Deniz Ticaret Odası'na DTO gelmedi ancak bilgimiz dahilindeki en son gelişme Ulaştırma Bakanı Binali Yıldırım'ın oğlu Erkan Yıldırım'ın "Derin Deniz" gemisinin İtalya'ya girişinin yasaklandığı. Yıldırım da rotayı Karadeniz'e kırmıştı. 
Türkiye 57. hükümetten bu yana AB ile istikrarlı bir biçimde büyük yol aldı bundan sonra sıra ince ayarlara geldi. 
Bu ince ayarlar Türkiye'nin kalın çizgilerine denk gelebilecek, kimi zaman moral bozuklukları yaşanacak, kimi zaman umutsuzluk pompalanacak. 
Batı medeniyeti ile egemenlik haklarını paylaşacağımız uzun bir maratona çıkıyoruz. 



</TEXT>
</DOC>
