<DOC>
<DOCNO> 252146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko10.html </URL>
<DATE> 2004/07/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Hazine ve havayolu şirketleri arasında terör sigortası pazarlığı... 
</HEADLINE>
<TEXT>

     Terör olayları için havayolu şirketlerine verilen devlet garantisinin primini yüksek bularak ödemeyen bazı şirketler ile Hazine Müsteşarlığı arasında görüş ayrılığı yaşanıyor. 
     Hazine, garanti bedelinin kamu borcu olduğunu ve tahsilini isterken, şirketler bedelde ''en azından'' indirim yapılmasını talep ediyor. 
     Türkiye Özel Sektör Havacılık İşletmeleri Derneği TÖSHİD Başkanı Şehabettin Bolukçu, 11 Eylül'de yaşanan terör olayları sonrası sigorta şirketlerinin havayolu şirketlerine ''üçüncü şahıs mali mesuliyet sigortası'' yapmaktan kaçındığını belirtti. 
     Bunun üzerine havayolu şirketlerine devletlerin garanti sağladığını kaydeden Bolukçu, 57. Hükümet döneminde Türkiye'nin de havayolu şirketlerine ''devlet garantisi'' getirdiğini kaydetti. 
     Konuyla ilgili uygulama başladıktan 2 yıl sonra, bir kanun ve yönetmelik çıkarıldığını ifade eden Bolukçu, ''çıkarılan, Sivil Hava Araçları Üçüncü Şahıs Mali Mesuliyet Sigortasının Ticari Olarak Temin Edilemeyen Kısmının Devlet Garantisi ile Karşılanması Hakkında Kanun ve yönetmeliğinde garanti karşılığında bedel alınacağı belirtildi. 
     Yasa hazırlanırken Ulaştırma Bakanlığı Sivil Havacılık Genel Müdürlüğü, turizm hareketinin sağlanması amacıyla kış aylarında bedel alınmaması, yaz aylarında da yolcu başına 0.3 centlik fiyat önerdi. Ancak Hazine Müsteşarlığı, 0.6 centte karar kıldı'' dedi. 
     
     İTİRAZLAR 
     Havayolu şirketlerinin itirazına rağmen bu bedelde ısrar edildiğini, bunun üzerine şirketlerin de devlet garantisinden çıkarak uluslararası sigorta kuruluşlarıyla anlaştığını söyleyen Bolukçu, hükümetin geçen hafta aldığı kararla bu garantiyi durdurduğunu hatırlattı. 
     Bolukçu, bu bedel getirilmeden önce tur operatörleriyle ileriye yönelik anlaşmalar yaptıklarını ifade ederek, ''11 Eylül olaylarından sonra bir çok devlet, havayolu şirketlerini bedelsiz garanti ve kredilerle teşvik ederken bizden yolcu başına 0.6 cent isteniyor. Bu bedeli, yolculara yansıtamayız. Akaryakıt fiyatlarının yüksekliği ile mücadele ettiğimiz bu ortamda yolcudan tahsil edemediğimiz bir parayı, bütçelerimizden çıkaramayız. Bu konuda en azından Sivil Havacılık Genel Müdürlüğü'nün belirlediği tarife uygulanmalı'' diye konuştu. 
     Bolukçu, devletin geçen dönem içinde verdiği garantiyle hiçbir mali yükümlülük altına girmediğini de kaydederek, Hazine Müsteşarlığı'na konuyla ilgili yazdıkları mektuba cevap alamadıklarını söyledi. 
     
     ''THY VE KTHY DIŞINDAKİLER'' 
     Ulaştırma Bakanlığı Sivil Havacılık Genel Müdürü Bilgetin Tokur ise şirketlerin Hazine tarafından belirlenen fiyatı ''yüksek'' bulduğunu belirtti. 
     Yolcu başına 0.6 centlik prime itiraz ettiklerini, ancak sonuç alınamadığını kaydeden Tokur, ''THY ve KTHY dışındaki havayolu şirketleri bu bedeli ödemiyor. Şirketler haklı ama bunu mecburen ödeyecekler. Şu anda Hazine ile görüşme aşamasındalar. Hazine'nin yolcu sayılarını öğrenmek için şirketleri tek tek denetleyip bu parayı tahsil etmeye çalışması sektörde sıkıntı yaratabilir'' dedi. 
     Hazine Müsteşarlığı Sigortacılık Genel Müdürlüğü'nden bir yetkili ise 'Devlet garantisinin bir bedelinin olacağının kanunla belirtildiğini ve prim ücretinin dünya çapında uygulanan fiyatlar gözönünde bulundurularak, Bakanlık tarafından belirlendiğini'' söyledi. 
     Yolcu başına 0.6 centlik primle 600 milyon dolarlık riskin sigorta ettirildiğine dikkati çeken yetkili, primin çok yüksek olmadığını, bir kamu borcu olduğunu ve mutlaka tahsil edileceğini kaydetti. 
     Bu arada havayolu şirketlerinin verdiği yolcu beyanlarının kontrol edilmesinin de doğal olduğu ifade edildi. 
     
</TEXT>
</DOC>
