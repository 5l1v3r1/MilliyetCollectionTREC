<DOC>
<DOCNO> 257715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sontur40.html </URL>
<DATE> 2004/07/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Tren kazasında ölen Yalova Vali Yardımcısı için tören düzenlendi 
</HEADLINE>
<TEXT>

     Sakarya'nın Pamukova İlçesi yakınında meydana gelen tren kazasında hayatını kaybeden Yalova Vali Yardımcısı Coşkun Ertürk için Yalova Valiliği'nde tören düzenlendi. 
     Coşkun Ertürk'ün eşi Benen Ertürk, Yalova Valisi Yusuf Erbay, İçişleri Bakanı Abdülkadir Aksu'yu temsilen İstanbul Valisi Muammer Güler ile çalışma arkadaşları ve çok sayıda vatandaşın katıldığı törende, Ertürk'ün Türk Bayrağı'na sarılı naşı, cenaze aracıyla Yalı Caddesi'ne oradan da tören kıtasının omuzlarında Valilik binası önüne getirildi. 
     Yalova Vali Yardımcısı Mustafa Farsakoğlu, törende, ''En çok sevdiğin Antalya'ya seni böyle uğurlamak ikimizin de aklına gelmezdi'' dedi. 
     Hayatının en zor konuşmasını yaptığını belirten Farsakoğlu, Türkiye'nin çeşitli yerlerinde başarıyla görev yapan Ertürk'ün ölümünün, Yalova için olduğu kadar İçişleri Bakanlığı için de büyük kayıp olduğunu söyledi. 
     Yalova Valisi Yusuf Erbay ise ''Çok üzgünüm. Değerli bir dostumuzu kaybettik. Hepimizin başı sağolsun'' diye konuştu. 
     İstanbul Valisi Güler, Coşkun Ertürk ile okuldan dönem arkadaşı olduklarını, birlikte görev yaptıklarını bir süre de aynı apartmanda oturduklarını ifade etti. 
     Tren kazasında hayatını kaybeden vatandaşlara rahmet, yaralılara acil şifa dileyen Güler, ''Aynı kazada hayatını kaybeden değerli kardeşimizi de buradan uğurluyoruz. Allah rahmet eylesin Coşkun kardeşim. Bu dünyada görevini başarıyla yaptın ama aramızdan zamansız ayrıldın'' dedi. 
     Valilikteki törenin ardından polis korteji eşliğinde Yalova Merkez Camii'ne getirilen Ertürk'ün cenazesi, cuma namazını takiben kılınan cenaze namazının ardından, ambulansla Antalya'ya gönderildi. 
     Ertürk'ün yarın, Antalya Valiliği önünde düzenlenecek törenden sonra, merkeze bağlı Çakırlar Köyü'ndeki Uncalı Şehir Mezarlığı'na defnedileceği öğrenildi. 
     Bu arada, Ertürk'ün İngiltere'de bulunan kızı İrem Ertürk'ün Yalova'daki törene yetişemediği, Antalya'daki törene katılabileceği belirtildi. 
     
</TEXT>
</DOC>
