<DOC>
<DOCNO> 273166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sontur12.html </URL>
<DATE> 2004/09/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çatıdan evine girerken ölüyordu 
</HEADLINE>
<TEXT>

     DENİZLİ'de evinin anahtarını kaybeden genç, eve çatıdan sarkarak girmek isteyince dördüncü kattan düşerek yaralandı. 
     Olay, önceki gün saat 22.00 sıralarında Altıntop Mahallesi 855 Sokak'ta meydana geldi. Ailesi tatil için Fethiye'de bulunan 23 yaşındaki Orhan Gülüm, apartmanın önüne gelince anahtarını kaybettiğinin farketti. Dört katlı apartmanın çatısına çıkıp, sarkarak açık pencereden eve girmek isteyen Gülüm'ün ayağı kayınca 10 metre yükseklikten bitişikteki tek katlı dükkanın çatısına düştü. 
     Gürültü üzerine dışarı çıkan çevre sakinleri, Gülüm'ü düştüğü dükkanın çatısında hareketsiz yatarken buldu. İhbar üzerine 112 Acil Servis ekipleri olay yerine gitti. Ağaca tırmanarak dükkanın çatısına çıkan ekipler, Gülüm'e ilk müdahaleyi yaptı. 
     Gülüm'ün düştüğü yerin karanlık olması nedeniyle bir kahvehaneden gaz lambası getirildi. Gülüm, sedyeyle çatıdan indirilirken, acil servis doktoru da duvardan düşme tehlikesi atlattı. 
     Belinden ve omuzundan yaralanan Gülüm, Denizli Devlet Hastanesi'ne kaldırıldı. Tedavisi devam eden Gülüm'ün hayati tehlikesinin bulunduğu bildirildi. 
     
</TEXT>
</DOC>
