<DOC>
<DOCNO> 293158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur10.html </URL>
<DATE> 2004/11/29/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Annesi, üzerine kapıyı kilitleyip komşuya gitti ve... 
</HEADLINE>
<TEXT>

     
     Onur SAĞSÖZ ERZURUM, DHA 
     

ERZURUM'da zihinsel engelli çocuğunun üzerine kapıyı kilitleyerek komşuya çay içmeye giden anne, çocuğun ölümüne neden oldu. Özürlü çocuk, yanan sobayı devirerek evde yangın çıkardı ve hayatını kaybetti. 
     Olay, dün öğlen saatlerinde Veyisefendi Mahallesi Nergiz Sokak'taki 33 numaralı tek katlı ahşap evde meydana geldi. Bir otelde işçi Abdurrahim Yılmaz'ın eşi Kudret Yılmaz, 6 yaşındaki engelli oğlu Abdulhakim Yılmaz'ın üzerine kapıyı kilitleyip komşusuna çay içmeye gitti. 
     Evde yalnız kalan engelli çocuk, saat 12.00 sıralarında yanan kömür sobasını devirdi. Sobadan ahşap zemine düşen kor halindeki kömür parçaları, döşemeyi tutuşturup yangına yolaçtı. 
     Eski yapı evden yükselen dumanları farkeden çevre sakinleri itfaiye ve polise haber verdi. Bu arada evinin yandığını görüp koşturan Kudret Yılmaz, içeri girmek istediyse de başarılı olamadı. Olay yerine gelen itfaiye ekipleri, yangını söndürdü. 
     Kül olan evde engelli çocuk Abdulhakim Yılmaz'ın kömürleşmiş cesedi bulundu. Talihsiz çocuğun cesedi, otopsi yapılmak üzere Numune Hastanesi morguna kaldırıldı. Polis, anne Kudret Yılmaz'ın ifadesine başvurarak, olayla ilgili soruşturmanın sürdürüldüğünü bildirdi. 
     
</TEXT>
</DOC>
