<DOC>
<DOCNO> 269137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/spo01.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak eden kazanıyor 
</HEADLINE>
<TEXT>


Beşiktaş Yönetimi, takımın en formda ismi Ali Güneş'e özel prim vermeyi kararlaştırdı. Genel Sekreter Kenan Öner, bunun bir ayırım değil, ödüllendirme olduğunu belirtti 


Ceza yok ama... 
BEŞİKTAŞ Yönetimi, ligin ilk dört haftasında sadece iki puan toplayabilen futbolculara ceza vermedi, ama iyi oynayanın da hakkını teslim etme kararı aldı. Siyah-Beyazlılar, takımda en formda ismi olarak gösterilen Ali Güneş'e özel prim vermeyi kararlaştırdı. Genel Sekreter Kenan Öner, bunun bir ayrıcalık gibi algılanmamasını istedi, bu tür sivrilen oyunculara ödül verilmesinin normal karşılanması gerektiğini ifade etti. 

Tayfur'dan teselli 
SİYAH - Beyazlılar'ın en etkili futbolcusu olan, attığı ve attırdığı gollerle kısa sürede Beşiktaş taraftarının gözdesi haline gelen Ali Güneş ise, milli takıma davet edilmemenin burukluğunu yaşıyor. Genç futbolcuyu teselli eden Menajer - Kaptan Tayfur Havutçu, moralini bozmamasını söyledi. Tayfur, "Bu çıkışın devam ederse bir gün nasıl olsa o formayı giyersin. Önemli olan pes etmeden, moral bozmadan çalışmak" dedi. 

Kartal'a devlet yardımı 

SIKI bir Beşiktaş taraftarı olan Pakistan Devlet Başkanı Pervez Müşerref, devre arasında Siyah - Beyazlılar'ı ülkesinde ağırlayacak, karşılığında da kulübe 5 milyon dolar yardımda bulunacak. Kartal'ın Pakistan'da iki özel maç yapacağı ifade edildi. Ayrıca başkent İslamabad'a bir de BJK Store açılıp, kulübün lisanslı malları satışa sunulacak. Beşiktaş'ın tüm seyahat ve konaklama masraflarını Müşerref'in emriyle ülke federasyonu karşılayacak. 

Demirören'den müjde 

BEŞİKTAŞ Başkanı Yıldırım Demirören, İngiltere'den müjdeli haberle döndü. İcra kurulunu hemen toplayan Demirören, Umbro şirketi ile aralarında yapılan görüşme hakkında üyelere detaylı bilgi verdi. Beşiktaş Başkanı, "Firma yetkilileriyle oturduk, her konuda anlaştık. Umbro'nun avukatları anlaşma taslaklarını hazırlıyor. Önümüzdeki hafta İngilizler ile sözleşmeyi imzalayacağız" dedi. 


</TEXT>
</DOC>
