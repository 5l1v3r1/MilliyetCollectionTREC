<DOC>
<DOCNO> 266626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo23.html </URL>
<DATE> 2004/08/26/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Fenerbahçe'de Şampiyonlar Ligi heyecanı... 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Avrupa Şampiyonlar Ligi 1. turunda mücadele edecekleri D Grubu'nda zorlu rakiplerle eşleştiklerini söyledi. 
     Nihat Özdemir, A.A muhabirine yaptığı açıklamada, gruptan çıkmayı hedeflediklerini belirterek, ''Şampiyonlar Ligi'nde kolay ya da zor grup yok. Hedefimiz bu gruptan çıkmaktır. İnşallah bu hedefimizi gerçekleştirmek istiyoruz'' dedi. 
     Diğer gruplardaki ekiplerin de aynı düzeyde olduklarını ifade eden Özdemir, ''Fenerbahçe için hayırlı olsun. 4. torbadan kuraya girdiğimiz için karşımıza çıkacak ekipler güçlü olacaktı. Manchester United ve Olimpique Lyon güçlü 2 takım. Sparta Prag da öyle. Avrupa Şampiyonası'nda Çek Cumhuriyeti'nin sergilediği futbolu herkes gördü'' diye konuştu. 
     Asbaşkan Nihat Özbağı ise bu sezon Avrupa Şampiyonlar Ligi'nde başarılı sonuçlar almak istediklerini kaydederek, grup maçları sonunda gruptan çıkmak istediklerini kaydetti. 
     
</TEXT>
</DOC>
