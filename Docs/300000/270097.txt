<DOC>
<DOCNO> 270097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonsiy20.html </URL>
<DATE> 2004/09/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Teröre karşı 'ben' değil 'biz' mantığının hakim olması lazım 
</HEADLINE>
<TEXT>

     Başbakan Recep Tayyip Erdoğan, teröre karşı Ben değil, Biz mantığının hakim olması gerektiğini belirterek, bunun başarılabilmesi durumunda terör karşısında insanlığın mutlaka zaferi kazanacağına inandığını bildirdi. 
     Başbakan Erdoğan, Merkez Bankası'nın faiz oranlarını iki puan indirmesinin ekonomiyi olumlu yönde etkileyeceğini kaydetti. 
     Erdoğan, başkanlığında gerçekleştirilen Bilim ve Teknoloji Yüksek Kurulu toplantısından ayrılırken gazetecilerin sorularını yanıtladı. 
     Kastamonu'nun Küre ilçesinde, maden ocağında meydana gelen yangınla ilgili kendisine ulaşan bilgilerin sorulması üzerine Erdoğan, son aldığı bilgiye göre şu anda yangının kontrol altına alındığını ve ocakta mahsur kalan işçilerle irtibatın kurulduğunu söyledi. İşçilerin sağlıklarının yerinde olduğunun bildirildiğini belirten Erdoğan, ''Temennim odur ki olumsuz bir netice meydana gelmeden vatandaşlarımız buradan kurtulmuş olsunlar'' dedi. 
     Başbakan Erdoğan, Türkiye Odalar ve Borsalar Birliği TOBB üyesi her işverenin bir kişiyi daha istihdam etmesi durumunda Türkiye'deki işsizlik sorununun büyük ölçüde çözüleceğine ilişkin daha önce yaptığı çağrılar üzerine kendisine TOBB'dan olumlu yanıt geldiğini ancak istihdama yönelik vergilerde indirime gidilmesi konusunda talepte bulunulduğunun anımsatılması üzerine, şunları söyledi 
     ''Ben Sayın TOBB Başkanı ile bu konuyu henüz görüşmüş değilim ancak benim göreve geldiğimden bu yana ileri sürdüğüm bu teklifin şu anda böyle olumlu bir yaklaşımla değerlendirilmesi gerçekten ülkem adına beni memnun etmiştir. 
     Buradaki verginin yaklaşımı ne olacak, anlayış ne olacak bunu da biz kendileri ile ayrıca görüşürüz. Ben şahsen bu konuya olumlu bir yaklaşım içerisinde olurum. Kaldı ki biz bu arada zaten vergi reformu ile ilgili ciddi bir çalışmanın içerisindeyiz. Bugüne kadar işverenimizi bu konuda çok destekledik fakat bu yeterli değildir. Bunu gelişmiş, ileri ülkeler standardında değerlendirdiğimizde yeterli değil. Bizim de kaynaklarımız malum. Fakat bu reformla birlikte bunu çok daha olumlu istikamette geliştireceğiz. Arkadaşlarımız çalışmalarını öyle zannediyorum ki çok kısa bir sürede bitirecekler. 
     TOBB, kendilerine üye olan işverenler sayısınca istihdamı sağlayacak olursa bu konuda biz elimizden gelen olumlu yaklaşımı gösteririz, sizler de bunun şahidi olun.'' Türkiye'nin uzaydaki yerini alması için ne gibi çalışmaların yapıldığını soran gazeteciye Erdoğan, ''Bununla ilgili TÜBİTAK daha önce uzaya bir uydu fırlattı. Bunun takip edilerek geliştirilmesi sürecindeyiz'' yanıtını verdi. Erdoğan, şöyle devam etti 
     ''Türkiye Cumhuriyeti olarak büyük düşünmek, önümüze büyük hedefler koymak zorundayız. Eğer önümüze iddialı hedefler koymazsak biz her zaman geride kalırız. Ama bu iddialı hedefleri koyar ve bunun üzerine farklı bir performansla gidersek inanıyorum ki Türk insanı bunu başaracak güçtedir. 
     Kaldı ki biz çok ciddi bir beyin göçü ile zaafa uğramış bir ülkeyiz. Bu adım atıldığı andan itibaren burada da ciddi bir toparlanmanın olacağı inancındayız. Gerek uzay çalışmaları noktasında, gerek savunma sanayi noktasında bizim bu önemli adımları atacak beyin gücümüz var. İnanıyorum ki müteşebbisimiz, yatırımcımız da bu konuda hassas. Devlet olarak zaten bu iki konuda çok önemli bir kaynağız. El ele vereceğiz, bunu gerçekleştireceğiz. Nitekim kurulda da çok olumlu bir yaklaşım gördü. Bu istikamette 6 ayda bir bu çalışmaları sürdürerek bunun ciddi takipçisi olacağız.'' Merkez Bankası'nın faizleri 2 puan düşürmesine ilişkin değerlendirilmesinin sorulması üzerine de Erdoğan, bunun kendilerinin bir beklentisi olduğunu söyledi. Merkez Bankası'nın özerk, özgür kuruluş olarak böyle bir kararı almayı uygun bulduğunu ifade eden Erdoğan, bunun ekonomiyi olumlu istikamette etkileyeceğini belirtti. 
     Başbakan Erdoğan, bir gazetecinin, ''Rusya, terör hedeflerine karşı dünyanın neresinde olursa olsun saldıracaklarını açıkladı. Akla Rusya'nın, ABD'nin 11 Eylül saldırılarından sonraki tavrı gibi bir tavır takınacağı geliyor. Size bu yönde gelen bir bilgi var mı '' sorusunu yanıtlarken, bu konuda kendisine gelen bir bilgi olmadığını bildirdi. Erdoğan, uluslararası teröre karşı ortak bir mücadele platformu oluşturulması gerektiğini ve Türkiye'nin de bunun içerisinde yer almaya hazır olduğunu belirterek, şunları kaydetti 
     ''Dünya eğer tekelci bir mantıkla teröre karşı mücadele verir, ben bu işi çözerim derse hangi ülke olursa olsun onun da çözmesi mümkün değil. Çünkü terör nerede, ne zaman, niçin, kimi, nasıl vuracağı belli olmayan bir fenomen. En güçlü olan, koruma altında olan Pentagon'u bile terör vurmuştur. O bakımdan dayanışma, istihbarat bilgileri konusunda kıskançlığın olmaması lazım. Teröre karşı Ben değil, Biz mantığının hakim olması lazım. Eğer bu başarılabilirse inanıyorum ki terör karşısında insanlık mutlaka zaferi kazanacaktır.'' 
     
</TEXT>
</DOC>
