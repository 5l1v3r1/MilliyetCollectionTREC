<DOC>
<DOCNO> 273389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo15.html </URL>
<DATE> 2004/09/20/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Gaziantep, Trabzonspor önünde alınan 1 puana seviniyor... 
</HEADLINE>
<TEXT>

     Trabzonspor'un 5 maçlık galibiyet serisine son veren Gaziantepspor'da, alınan 1 puanın sevinci yaşanıyor. 
     Teknik Direktör Nurullah Sağlam, AA muhabirine yaptığı açıklamada, mutlak puan hedefiyle hazırlandıkları zorlu Trabzonspor maçından zor da olsa 1 puanla dönmenin Gaziantepspor'un hedefi açısından iyi olduğunu söyledi. 
     Rakip Trabzonspor'un gücünü çok iyi bildiklerini, sezona iyi başlangıç yapan Karadeniz ekibinin ilk 5 haftada 5 galibiyet alarak lig lideri olduğunu belirten Sağlam, ''Kupa yorgunu Trabzonspor önünde elimizden geleni yaptık, iyi savunma yaptık, elimize geçen fırsatları da ne yazık ki kullanamadık. Rakip ile 0-0 berabere kaldık. Alınan 1 puan hedeflerimiz açısından iyidir. Rakip ise hem liderlikten oldu hem de seriyi 6'ya taşıyamadı'' dedi. 
     Jaziri'nin atılmasıyla oyun planlarının tamamen değiştiğini, zevkli bir karşılaşma izlettiremedikleri için üzgün olduklarını kaydeden Sağlam, şöyle konuştu 
     ''Kırmızı kartla oyun dışı kalan Jaziri'nin gördüğü ikinci sarı kart tamamen haksızdı. Hakem o pozisyonu iyi süzemedi. Hüseyin Jaziri'yi tahrik etti ve saldırdı. Jaziri'nin o pozisyonda kart görmemesi gerekti. Ama sağlık olsun. 
     Trabzonspor galibiyet serisini 6'ya taşıyıp liderliği devam ettirmek isterken biz de galibiyet serimizi 5'e çıkartmak istiyorduk. İyi kapandık, rakibe pozisyon vermedik. Zevkli bir maç olmadı ancak iyi maçtı. Zorlu rakibimiz önünde alınan 1 puan hedeflerimiz açısından iyi puandır diye düşünüyorum.'' Kulüp Başkanı Celal Doğan ise ligin en hazır takımı karşısında fırsatları kaçıran taraf olduklarını savundu. 
     Trabzonspor'un da Gaziantepspor'un da iyi takımlar olduğunu belirten Doğan, ''Saha ve seyirci avantajı bulunan Trabzon'dan 1 puanla döndük. Yenemedik, ama yenilmedik de. Her şeyden önce centilmence ve dostça bir karşılaşma olduğunu için sevinçliyiz. Trabzonspor'a UEFA Kupası yolunda başarılar diliyoruz. Sakat oyuncularımızın bir an önce iyileşip kadroya girmesini bekliyorum. Yolumuza istikrarlı bir şekilde devam edeceğiz'' dedi. 
     Kırmızı-siyahlılar günü dinlenerek geçirecek. 
     
</TEXT>
</DOC>
