<DOC>
<DOCNO> 258746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/soneko11.html </URL>
<DATE> 2004/07/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Sigarada vergiye zam hazırlığı... 
</HEADLINE>
<TEXT>

     Bazı üretici firmaların sigara fiyatlarını düşürmesinin ardından Maliye Bakanlığı Gelirler Genel Müdürlüğü de, sigara üzerindeki vergilerin artırılması için harekete geçti. 
     Edinilen bilgiye göre, önce BAT, daha sonra da JTİ Tütün Ürünleri Sanayi A.Ş'nin, ürettikleri sigaraların fiyatlarında indirime gitmeleri, Maliyenin hem özel tüketim vergisi hem de katma değer vergisi gelir beklentilerini sekteye uğrattı. 
     Yüzde 55.3'lük nispi verginin yanı sıra Şubat ayında sigaraya ayrıca paket başına maktu vergi koyan Gelir İdaresi, o dönem yeni vergilerle beklenilen gelir hedefine ulaşılabilmesi için sigara firmalarını ürünlerine yüzde 12 zam için de zorlamıştı. 
     Bütün koşulların yerine gelmesi halinde söz konusu vergi düzenlemeleriyle 2 katrilyon lira dolayında bir ek kaynak yaratılacağı hesaplanmıştı. 
     
     ZAM BEKLENİRKEN İNDİRİMLER GELDİ 
     Öngörüler doğrultusunda Temmuz-Ağustos döneminde sigara fiyatlarında yeni bir artış beklenirken, gelen indirimler hesapları bozdu. 
     Bu gelişme üzerine Gelirler Genel Müdürlüğü'nde hem yüzde 55.3'lük nispi verginin hem de paket başına 25 ile 80 bin lira arasında değişen maktu verginin artırılması için çalışma başlatıldı. 
     Gelirler Genel Müdürlüğü'nden bir üst düzey yetkili, ''Sigara fiyatlarındaki indirimden sonra vergi artışı kaçınılmaz hale geldi. Bu durumu seyredecek değiliz'' derken, bir başka yetkili de şu değerlendirmede bulundu 
     ''Halen Cumhurbaşkanlığı'nda bulunan çeşitli vergi kanunlarında değişiklik yapan kanun ile sigara üzerindeki maktu vergiyi yasal hale getiriyoruz. Sigaraya ilişkin yeni vergi düzenlemelerimiz için öncelikle bu kanunun onaylanmasını bekliyoruz. Ayrıca, yeni tutarlar öncesi Tekel ile de son bir görüşme yapacağız. Bunların ardından da vergi zammını uygulamaya koyacağız.'' 
     
     KİM NE İSTİYOR 
     Bu arada Gelirler Genel Müdürlüğü, sigara üzerindeki vergilerin artırılması çalışmalarında üretici firmalarla da tek tek görüşmelerde bulunuyor. 
     Alınan bilgiye göre, bugüne kadar ki temaslarda her firma kendisine uygun bir vergilendirme politikası istedi. 
     Phillip Morris, nispi ve maktu vergilemede, daha önce içkilerde uygulamaya konulan asgari vergileme yönünde görüş bildirdi. Sigara üzerindeki nispi ve maktu vergi için 1 milyon 200 bin lira alt sınır öneren söz konusu firma temsilcileri, çok zorlanılması halinde bunun 1.5 milyona çıkarılabileceği işaretlerini de verdi. 
     Marlboro ve benzeri sigaralardan halen 1 milyon 900 bin lira vergi alındığına dikkati çeken Maliyeciler ise böyle bir vergilendirmeden sigara fiyatı yüksek olan firmaların karlı, düşük olanların ise zararlı çıkacağını belirtiyor. 
     Maliye yetkilileri, bu durumda bazı firmaların sigara fiyatlarını yüzde 50'ye varan oranlarda artırması gerekeceğini, bu nedenle de bunun adaletli bir düzenleme olmayacağını vurguluyor. 
     Tekel ise yapılan temaslar sırasında sigaraya yüksek vergi halinde Maltepe ve Samsun'a zam yapmak zorunda kalacaklarını, bu durumda da satışların büyük ölçüde düşeceğini ifade etti. ''Yüksek vergi halinde ya satışlardaki düşüşü göze alıp fiyatı artıracağız ya da fiyatı artırmayıp, vergi yükünü biz üstleneceğiz ve zarar edeceğiz'' diyen Tekel yetkilileri, halen 600-700 bin dolayındaki vergi yükünün tam tersine 500-550 bin liraya indirilmesini talep ediyor. 
     Gelir İdaresi yetkilileri, Tekel ile yeniden bir araya gelineceğini ve üretici firmalar için ortak bir nokta bulunmaya çalışılacağını söylediler. 
     
</TEXT>
</DOC>
