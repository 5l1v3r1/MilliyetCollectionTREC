<DOC>
<DOCNO> 267551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun35.html </URL>
<DATE> 2004/08/30/ </DATE>
<TIME> 22.27 </TIME>
<AUTHOR>  </AUTHOR>
<HEADLINE>
Kosova'da 30 Ağustos kutlamaları... 
</HEADLINE>
<TEXT>

     Kosova'da 30 Ağustos Zafer Bayramı ve Türk Silahlı Kuvvetleri Günü, Türk Barış Gücü'nün düzenlediği görkemli bir törenle kutlandı. 
     Prizren'deki Kosova Türk Tabur Görev Kuvvet Komutanlığı'nın KTTGKK ''Sultan Murat'' Kışlası'nda düzenlenen törende selamlama konuşması yapan Tabur Komutanı Yarbay T. Bora İyidiker, ''30 Ağustos'un, Türk tarihinin altın sayfalarından birini oluşturduğunu, çağdaş çizgileri Ulu Önder Atatürk tarafından çizilen barış ve özgürlük aşığı Türk milletinin medeni dünya toplumlarıyla kucaklaşmasını simgelediğini belirtti. 
     Değişim ve gelişim çağında, güvenlik ve barış kavramlarının anlamlarının değiştiğini artık ülkelerin sadece kendi ülkesinde sağladığı barış ve refah ile yetinmediğine dikkat çeken Tabur Komutanı Yarbay İyidiker, ''Türk Silahlı Kuvvetleri TSK dünya barışına katkı sağlamak üzere dünyanın kriz bölgelerinde Atatürk'ün 'Yurtta Barış, Dünyada Barış' ilkesine uyarak tüm medeniyet dünyası ile kucaklaşmaktadır'' dedi. 
     Kosova'da diğer ülkelerin silahlı güçleriyle uyum içinde, barışın ve huzurun tesisi için hizmet verdiklerini belirten Yarbay İyidiker, Mehmetçiğin, Kosova halkının ihtiyaçlarını karşılamanın ve insanlık onurunu paylaşmanın memnuniyetini yaşadığını söyledi. 
     Bu arada, Kosova Türk Barış Gücü'nde bugün çifte bayram yaşandı. KTTGKK'de görev yapan 5 subay, 14 astsubay ve 7 uzman çavuş üst rütbeye terfi ettiler. 
     Binbaşı rütbesinden yarbay rütbesine terfi eden KTTGK Komutanı'nın apoletlerini, Türk Taburu'nu da bünyesinde barındıran Kosova Barış Gücü KFOR Çokuluslu Güney-Batı Tugay Komutanı İtalyan General Danilo Erico ve Tabur Komutanı'nın eşi Nazmiye İyidiker taktı. 
     Törene gelen konukları aynı zamanda Mehteran kıyafetinde askerler de karşıladı. Prizren'de Mehmetçik Zafer Bayramı anısına fener alayı düzenledi, aynı zamanda havai fişekler atıldı. 
     Türk bayraklarıyla donantılmış kışla bahçesinde verilen resepsiyona, Kosova Demokratik Türk Partisi lideri KDTP Mahir Yağcılar, Kosova Sağlık Baknaı Resmiye Mumcu, Prizren Belediye Asbaşkanı Ercan Şpat, çevre belediyelerin başkanları, Türk derneklerin temsilciler ve çok sayıda vatandaş katıldı. 
     
</TEXT>
</DOC>
