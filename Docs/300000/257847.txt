<DOC>
<DOCNO> 257847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun22.html </URL>
<DATE> 2004/07/24/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Irak ve Suriye, sınır güvenliğini artırmak için bir komite oluşturacak... 
</HEADLINE>
<TEXT>

     Suriye ve Irak, Washington'ın Amerikan karşıtı isyancıların Irak'a sızmakta kullandıklarını öne sürdüğü uzun çöl sınırı boyunca güvenliği artırmak için bir komite oluşturma kararı aldılar. 
     Irak Başbakanı İyad Allavi, Şam'daki temaslarından sonraki basın toplantısında, iki ülkenin, 600 kilometrelik sınırın nasıl daha iyi kontrol edilebileceği meselesiyle ilgilenmek konusunda görüş birliğine vardıklarını söyledi. 
     Allavi, ''Daha detaylı olarak bu meselelere bakması için ortak bir komite oluşturduk'' dedi. 
     Amerikan yönetimi, Suriye'yi sık sık, ABD karşıtı militanların sınırdan Irak'a geçmesini önlemede yeteri kadar tedbir almamakla suçluyor. 
     Suriye Başbakanı Muhammed Naci Otri de yaptığı açıklamada, Suriye'den Irak'a sızma olduğu konusunda iddiaların doğru olmadığını, sızmalara karşı olduklarını söyledi. 
     
</TEXT>
</DOC>
