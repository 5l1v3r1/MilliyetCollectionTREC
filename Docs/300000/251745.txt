<DOC>
<DOCNO> 251745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur33.html </URL>
<DATE> 2004/06/29/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İETT Ücretsiz ve indirimli kartlar 1 Temmuz'dan itibaren geçersiz 
</HEADLINE>
<TEXT>

     İETT Genel Müdürlüğü, kurum tarafından 2002-2003 yıllarında düzenlenmiş indirimli ve ücretsiz seyahat kartlarının, 1 Temmuz 2004 tarihinden itibaren geçersiz olduğunu bildirdi. 
     Konuyla ilgili olarak yapılan yazılı açıklamada, indirimli ve ücretsiz seyahat kartını yenilemeyen özürlü vatandaşların İl Sosyal Hizmetler Müdürlüğü'ne, öğretmen ve öğrencilerin okul idarelerine, yaşlıların ise Avrupa yakasında İETT Genel Müdürlüğü Karaköy ve Topkapı Şubesi'ne, Anadolu yakasında da İETT Genel Müdürlüğü Hasanpaşa Şubesi'ne şahsen müracaat ederek kartlarını yenilemeleri istendi. 
     Yaşlı ve özürlüler için hazırlanmış seyahat kartlarının geçerliliğinin de devam ettiği belirtilen açıklamada, ilgili kanunlara göre diğer kurumlar tarafından adlarına düzenlenen tanıtım ve kimlik kartına sahip gaziler, şehit, gazi, dul ve yetimleri, belediye zabıtası, emniyet hizmetleri sınıfı personeli, özürlüler ve sarı basın kartı sahibi kişilerin toplu taşım araçlarından ücretsiz faydalandırılmasına devam edileceği kaydedildi. 
     
</TEXT>
</DOC>
