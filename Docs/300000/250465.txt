<DOC>
<DOCNO> 250465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun09.html </URL>
<DATE> 2004/06/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Felluce'de çatışma... Bakuba'da ölü sayısı 11 
</HEADLINE>
<TEXT>

     Irak'ın Felluce kentinde, Amerikalı askerler ile direnişçiler arasında çatışma çıktığı bildirildi. 
     Görgü tanıkları, Amerikan savaş uçakları ile helikopterlerinin bölgede uçtuklarını, direnişçilerin, bombaatar ve makinalı tüfeklerle ateş açtıklarını söylediler. 
     Çatışmanın, kentin ana caddesindeki kavşakta çıktığı belirtilirken, görgü tanıkları, civardan patlama sesleri işitildiğini belirttiler. 
     Öte yandan, Bakuba'daki bir polis karakoluna sabah erken saatlerde düzenlenen saldırıda 11 Iraklının öldüğü bildirildi. 
     Görgü tanıkları, bir grup saldırganın, polis karakoluna bombaatar ve makinalı tüfeklerle ateş açtığını, en az 11 kişinin öldüğünü söylediler. 
     Saldırganların, kentin ana caddesindeki bir kavşakta, içinde en az 3 polisin bulunduğu bir araca da ateş açtıkları kaydedildi. 
     Kent sakinleri, saldırganları tanımadıklarını, ancak kafalarındaki bandanalarda, ''Saraya El Tevhid ve Cihad'' yazılarının göze çarptığını söylediler. 
     
</TEXT>
</DOC>
