<DOC>
<DOCNO> 269686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun13.html </URL>
<DATE> 2004/09/07/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Le Figaro AB, Ankara'ya olumlu sinyal gönderiyor 
</HEADLINE>
<TEXT>

     Fransa'da yayımlanan Le Figaro gazetesi, AB Komisyonu'nun genişlemeden sorumlu üyesi Günter Verheugen'in Türkiye'ye yaptığı ziyaret sırasında tam üyelik müzakerelerinin başlamasına ilişkin Ankara'ya ''olumlu sinyal'' gönderdiğini yazdı. 
     Verheugen'in Türkiye ziyaretinin işlendiği haberde, ''AB Komisyonu temsilcisinin yaptığı açıklamaların, Brüksel'in Ankara ile tam üyelik müzakerelerini 2005 yılının ilk yarısında açmaya hazırlandığını gösterdiği'' yorumu yapıldı. 
     AB Komisyonu içinde sadece İspanyol Loyola de Palacio ve Avusturyalı Franz Fischer'in Türkiye ile tam üyelik müzakerelerine başlanmasına karşı çıktığı ifade edilen haberde, özellikle Avusturyalı üyenin yaptığı açıklamalarla Ankara'ya karşı tavır aldığı savunuldu. 
     Le Figaro, Avusturyalı üyenin, Hollanda'da hafta sonunda yapılan AB tarım bakanları toplantısında, ''Türkiye'nin üyeliği tarım açısından AB'ye ilave yük getirecektir, vereceğimiz kararın sonuçlarını iyi değerlendirmemiz gerekir'' şeklindeki açıklamasına da yer verdi. 

     
</TEXT>
</DOC>
