<DOC>
<DOCNO> 296262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonsiy01.html </URL>
<DATE> 2004/12/09/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Dışişleri bakanı Gül Brüksel'de konuştu Tüm üyelik dışında kabul etmeyiz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin, 17 Aralık'taki AB zirvesinden, ''tam üyelik ile bitecek bir müzakere tarihi dışında'' hiçbir şey kabul etmeyeceğini bildirdi. 
     NATO toplantılarında Türkiye'yi temsil etmek ve çeşitli temaslar gerçekleştirmek üzere Brüksel'de bulunan Gül, AB Komisyonu'nun genişlemeden sorumlu üyesi Olli Rehn ile görüşmesine ilişkin şu açıklamayı yaptı 
     ''Türkiye'nin 17 Aralık zirvesinden beklentilerini bir kez daha anlattım. Bizim için önemli olan konuları bir kere daha tekrar ettim. Çok net bir şekilde tam üyelikle bitecek bir müzakere tarihi dışında hiçbir şey kabul edecek durumda değiliz. Bunu zaten herkes biliyor. Bu karar zaten verildi. Bizim tek istediğimiz AB liderlerinin imzaladıkları anlaşmalara, verdikleri sözlere, yaptıkları deklarasyonlara sadık kalmalarıdır. Bu da gayet açıktır. Türkiye'nin tam üyelik müzakerelerine, vakit geçirmeden başlayacağıdır. 
     Komisyon'un raporu pozitif olduğuna göre geriye başka bir şey kalmamıştır. Müzakereler başlayınca, müzakere sürecinin sürdürülebilir olması da çok önemlidir. Bununla ilgili kabul edilemez problemlerin ortaya çıkarılmaması lazım. Şimdi yoğun bir müzakere süreci içerisindeyiz. Bu, 17 Aralık'a kadar, son saniyeye kadar sürecek. Bu işin yapısı bu. O açıdan, bütün bunlara hazırız ama biz AB'ye tam üyelik müzakereleri için buradayız ve tarih kesin bir şekilde belli olacaktır.'' 
     
</TEXT>
</DOC>
