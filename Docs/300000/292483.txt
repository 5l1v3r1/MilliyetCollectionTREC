<DOC>
<DOCNO> 292483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonyas07.html </URL>
<DATE> 2004/11/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Madonna'yı bile öptüm, artık çocuk istiyorum .. 
</HEADLINE>
<TEXT>

     Ünlü şarkıcı Britney Spears, 22 yaşın annelik için erken olduğunu söyleyenlere katılmadığını, hemen çocuk istediğini belirtti. 
     Spears, kendi internet sitesinde ''Şükran Günü'' nedeniyle annesi Lynne Spears'a ''şükranlarını'' iletti. 
     Annesini örnek aldığını ifade eden 22 yaşındaki şarkıcı, ''Pek çok kişi annelik için erken diyor. Ama ben 16 yaşından beri kariyer yaptım, hep yollardaydım. Herşeyi yaptım, Madonna'yı bile öptüm. Şimdi istediğim tek şey bebek sahibi olmak. Artık bekleyemiyorum'' dedi. 
     Eşi dansçı Kevin Federline ile mutlu bir evlilik sürdürdüklerini belirten Spears, eşinin oyuncu Shar Jackson'dan olan kızı Kori'nin zaman zaman yanlarında yaşamasının ona annelik tecrübesi sağladığını anlattı. 
     İyi bir annenin çocuğuna bütün gününü ayırması gerektiğini dile getiren Spears, ''Çocuğumu dadıların eline bırakmak istemiyorum'' dedi. 
     
     BÜTÜN GÜN EV İŞİ YAPIYORMUŞ... 

     Yemek pişirmenin de anneliğin bir parçası olduğunu vurgulayan Britney, kariyerine ara verdiği için günlerini mutfak alışverişi ve ev işleriyle geçirdiğini, bazen de video kiralayarak evde izlediklerini belirtti. 
     Birkaç aydır yaşadığı bu hayat tarzının ruhunu zenginleştirdiğini anlatan Britney Spears, ''Bu kazandıklarım para ya da maddiyatla elde edilemez. Ben sıcak bir yuvaya ve sevdiğim insanlarla beraber olmaya hasretmişim. Bunu anladım'' dedi. 
     Spears, annesine yazdığı duygu dolu mektubu, ''Sevgili anne, bana rol modeli olduğun için teşekkürler. Ben de senin gibi örnek bir anne olmak istiyorum'' satırlarıyla bitirdi. 

     
</TEXT>
</DOC>
