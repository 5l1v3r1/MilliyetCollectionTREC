<DOC>
<DOCNO> 279577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/dunya/dun02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilota 3.5 dolar verip uçağa bomba soktular 
</HEADLINE>
<TEXT>


DIŞ HABERLER SERVİSİ 


Rusya'da, geçen ağustos ayında Çeçen intihar eylemcilerinin 2 yolcu uçağında düzenlediği ve 90 kişinin ölümüne yol açan intihar eylemlerinden kısa süre sonra, istihbarat servislerinin havaalanlarındaki güvenliği test etmek için yaptığı bir operasyonda, kılık değiştiren 3 ajan aynı gün bir havaalanındaki tüm güvenlik önlemlerini aşarak içeriye 3 adet sahte bomba soktu. 
Rus medyasına göre, 1 Ekim'de düzenlenen operasyonda, Rus Gizli Servisi'nden FSB 3 ajan, bellerinde sahte patlayıcılar ve yanlarındaki fünyelerle Moskova'nın 450 kilometre güneyindeki Voronezh kasabasındaki havaalanına girdi. Bölgedeki havaalanlarında, terörist saldırı olabileceği uyarısı yapılmasından birkaç saat sonra, ajanlardan biri, kontrolden geçip bagaj görevlisine 500 ruble 25 milyon lira vererek içinde sahte bomba bulunan paketi Polyot Havayolları'na ait bir uçağa sokmayı başardı. Ardından da pilota 100 ruble yaklaşık 3.5 dolar vererek uçuş sırasında paketin uçağın içinde kalmasını sağladı. Olayın ortaya çıkmasının ardından bagaj görevlisinin işine son verilirken, pakette "bomba" olduğunu bilip bilmediği açıklanmayan pilot hakkında soruşturma açıldı. 
İkinci ajan da, belindeki sahte bombalarla havaalanına girmek isterken dedektörün alarm vermesi üzerine, güvenlik görevlisi fünyeye el koydu. Ancak ajanın, "patlayıcılarla" havaalanına girmesine izin verildi. 
Üçüncü ajan ise, sahte bombalarla kontrolden geçip salona girmeyi başardı. Ancak burada uzun süre dolaşıp şüpheli hareketlerde bulununca güvenlik görevlilerince "yakalandı." 


</TEXT>
</DOC>
