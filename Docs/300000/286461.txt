<DOC>
<DOCNO> 286461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur11.html </URL>
<DATE> 2004/11/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Köpek, sahibinin cep telefonunu yuttu 
</HEADLINE>
<TEXT>

     Fatih SÖNMEZ DHA 

KONYA'nın Karapınar İlçesi Hotamış Beldesi'nde güvenlik için petrol istasyonunda bakılan bekçi köpeği sahibinin kendisine yemek verirken farkında olmadan düşürdüğü cep telefonunu yuttu. Parçalanan telefon, köpeğin dışkısıyla çıktı. 
     Beldedeki Tolunoğlu Petrol'de meydana gelen olayda, 52 yaşındaki Emin Çenesiz, güvenlik için bulundurduğu köpeğine yemek verirken cep telefonunu düşürdü. Köpeğiyle oynarken gömleğinin cebindeki cep telefonun düştüğünü fark etmeyen Çenesiz, daha sonra petrol istasyonundan ayrılarak evine gitti. Bu arada telefonunun cebinde olmadığını fark eden Çenesiz, kaybettiği telefonunu bulabilmek için kendi numarasını aradı. 
     Titreşimde ve sesli olan cep telefonu çalarken açıldı, ancak karşı taraftan konuşan olmadı. Bu arada telefondan köpek sesi geldiğini fark eden Çenesiz, telefonunu petrol istasyonunun bahçesinde bağlı olan köpeğinin yanına düşürdüğünü hatırladı. Çenesiz, petrol istasyonuna gitti cep telefonununa ait bazı plastik parçaları görünce bunu hayvanın yuttuğunu anladı. 
     Cep telefonunu düşürdüğünde titreşimde ve sesli olduğunu belirten Çenesiz, "Cep telefonunu kaybettiğimi fark edip aradığım zaman köpeğim, ses geldiğini ve titreşimde olduğunu için cihazın hareket ettiğini görünce ağzına almış. Telefon çalarken açma düğmesine dişiyle dokunmuş olabilir. Ben de köpeğimin o sırada çıkardığı seslerden telefon ile oynadığını anladım. Hemen petrole geldim ama iş işten geçmişti. Telefonu köpek yutmuş, yerde birkaç plastik parça kalmış'' dedi. 
     Emin Çenesiz, bir süre bekledikten sonra köpeğinin dışkı yoluyla telefona ait sim kartını attığını, daha sonra telefonun bataryasını yine aynı yolla çıkardığını belirterek, "Köpeği veterinere götürmedim. Köpeğin sağlığı son derece yerinde. Telefonu yuttuktan sonra iştahı da açıldı'' diye konuştu. 
     
</TEXT>
</DOC>
