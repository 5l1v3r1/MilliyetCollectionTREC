<DOC>
<DOCNO> 267889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo23.html </URL>
<DATE> 2004/08/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sağlam Karamsarlığa kapılmanın gereği yok... 
</HEADLINE>
<TEXT>

     Samsunspor teknik sorumlusu Ertuğrul Sağlam, kimsenin karamsarlığa kapılmamasını isteyerek, ''Bu kadro yapısı içinde güzel neticeler alacağımıza inanıyorum'' dedi. 
     Nuri Asan Spor Tesisleri'nde basın toplantısı düzenleyen Sağlam, çeşitli konularda görüşlerini bildirdi. 
     Ligin 4. haftasında deplasmanda oynadıkları ve 2-0 kaybettikleri Çaykur Rizespor karşılaşmasının değerlendirmesini yapan Sağlam, Rize'den beklemedikleri bir yenilgi ile döndüklerini söyledi. 
     ''Çaykur Rizespor maçı bizim için önemli bir fırsattı ve biz bu fırsatı kaçırdık'' diyen Sağlam, ''Rakip takım girdiği pozisyonları değerlendirerek gole çevirdi. Biz ise girdiğimiz 6 net gol pozisyonunu değerlendiremedik'' diye konuştu. 
     Samsunspor'un ligin ilk 4 haftasında gösterdiği performansın gücünün ölçüsü olmadığını da belirten Sağlam, kimsenin karamsarlığa kapılmaması gerektiğini söyledi. 
     Özellikle defansta yaşanan sıkıntılar nedeniyle istedikleri sonuçlara ulaşamadıklarını ifade eden Sağlam, lige verilen arayı iyi değerlendireceklerini belirterek, şunları kaydetti 
     ''Yapacağımız çalışmalar ve hazırlık maçlarıyla bu sorunu çözeceğiz. Oynadığımız oyunun kalitesini skora yansıtacağız. Şu dönemde birbirimize daha sıkı sarılmalıyız. Bu kadro yapısı içerisinde güzel neticeler alacağımıza inanıyoruz. Yolumuza tüm inancımızla devam edeceğiz. Karamsarlığa kapılmanın hiç gereği yok. Zaman birlik olma, birbirimize kenetlenme zamanıdır.'' Öte yandan, Samsunspor hazırlık çalışmaları kapsamında 3 Eylül Cuma akşamı 19 Mayıs Stadı'nda Trabzonspor ile karşılaşacak. 
     
</TEXT>
</DOC>
