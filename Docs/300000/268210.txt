<DOC>
<DOCNO> 268210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo21.html </URL>
<DATE> 2004/09/01/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Hagi 100. yıl bizi motive ediyor, stres kesinlikle yok... 
</HEADLINE>
<TEXT>

     Galatasaray Teknik Direktörü Gheorghe Hagi, 100. yılın ne kadar önemli olduğunun bilincinde olduklarını belirterek, ''100. yıl bizi motive ediyor, stres kesinlikle yok'' dedi. 
     Hagi, Galatasaray Kulübü'nün resmi dergisinde yer alan yazısında, zaten futbolda strese yer olmaması gerektiğine değindi. ''Hedefimiz büyük, sadece futbolcular değil kulübümüzdeki her birey başarıya ulaşmak için sorumluluğunun farkında'' diyen hagi, ''Ali Sami Yen Stadı'nda oynadığımız karşılaşmalarda gördük ki, taraftarlarımızın desteğiyle bizim için imkansız yok. Sezon sonunda yaşamayı hedeflediğimiz mutlulukların temelini camia olarak birlik ve beraberliğimizin oluşturacağını hiçbir zaman aklımızdan çıkarmayalım'' ifadelerine yer verdi. 
     
     ''BİR MAÇLA HAVLU ATMAYIZ'' 
     Yeni sezonda kendilerini onlarca zorluğun, engelin ve mücadelenin beklediğini bildiklerini kaydeden Rumen teknik adam, tüm takım olarak sezon öncesi çalışmaları da bu perspektif doğrultusunda gerçekleştirdiklerini anlattı. 
     ''Bu nedenle bir karşılaşma sonucuna bakarak ne havlu, ne de zafer çığlıkları atarız'' diyen Hagi, Galatasaraylılar olarak, sebat etmenin, mücadelenin ve tüm bunların sonucunda zafer şarkıları söylemenin ne demek olduğunu en iyi bilen bir takım olduklarını kaydetti. 
     Hagi, bazı kişilerin tek maça göre hüküm verdiklerini ve eleştirilerin dozunun kaçtığını ileri sürerek, ''Daha sezonun ilk haftasından futbolcularımızı ve bizleri rencide eden eleştiriler basında yer aldı. Söylemek istediğim daha işin başındayız, A harfindeyiz, neden şimdiden Z harfini konuşuyoruz'' dedi. 
     
     ''FUTBOLDA HER ZAMAN AÇ OLACAKSIN'' 
     Futbolu eleştirenlere de mesaj gönderen Rumen çalıştırıcı, şöyle devam etti 
     ''Eleştiren ve eleştirilenlerin bilmesi gereken nokta, futbolda hiçbir zaman başarıyı kesin getiren bir teorinin olmadığıdır. Ben bunu yaparsam kesin kazanırım'la futbolda kazanılmaz. Futbolda her gün daha fazlasını istemek gerekir. İnanmak ve çalışmak. Futbolda dün yaptığın bugün için geçerli değildir. Bunu bizlere vermesi gereken de içimizdeki hırstır. Futbolda her zaman aç olacaksın.'' Hagi, taraftarlara da ''Sizlere kaliteli ve mücadeleci bir kadro oluşturmak için yönetim ve teknik ekip olarak kol kola çalıştığımızı söylemiştim. Bunu da başardık'' diye seslendi. 
     Takımda görmek istediği bir başka noktanın ise aile havası olduğunu belirten Hagi, açıklamasını, ''Ben tüm futbolcularımın Metin Oktay Tesisleri'ne gelirken kendi evlerine geldiklerini hissetmelerini isterim. Bir futbolcu antrenmana çıkarken aklında sadece futbol olmalıdır'' diye tamamladı. 
     
</TEXT>
</DOC>
