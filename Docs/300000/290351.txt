<DOC>
<DOCNO> 290351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/spor/spo02.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
VIP koruma 
</HEADLINE>
<TEXT>


YUSUF DURSUN 


İdmandan sonra yolculuk 
TAKİPÇİSİ Trabzonspor ile bugün koltuğunu koruma savaşı verecek olan lider Fenerbahçe, Samandıra Tesisleri'nde yaptığı çalışmanın ardından Trabzon'a gitti. Taktik ağırlıklı bir antrenman gerçekleştiren Sarı - Lacivertliler'in idmanına, Hooijdonk dışında tüm futbolcular katıldı. Teknik Direktör Daum, saha içinde yapılması istenen varyasyonları tek tek anlattı. 

Polis - jandarma çemberi 
16.30'DA Trabzon Havaalanı'na inen Fenerbahçe için alınan yoğun güvenlik önlemleri dikkat çekti. Sarı - Lacivertliler, jandarma ve polis korumasında otelinin bulunduğu Maçka'ya gitti. Emniyet güçlerine rağmen havaalanı çıkışında otobüse küçük bir taş atıldı. Takıma moral vermek isteyen Başkan Aziz Yıldırım ile yöneticiler de dün kafilede yer aldı. 

'Bana moral vermeyin' 

UKRAYNA maçındaki hatası nedeniyle eleştirilen Servet, kampta arkadaşlarına patladı. Kendisine moral veren futbolculara çıkışan Sarı - Lacivertli futbolcu, "Neden herkes bana moral vermeye çalışıyor anlamıyorum. Elbette gol de yenecek. Ben Ay - Yıldızlı formayı torpille mi giyiyorum. Bileğimin hakkıyla oraya seçildim" dediği öğrenildi. 

Alex'in üzüntüsü 

MEHMET ÇİFTÇİ 

BREZİLYA'NIN Ekvator'a, Türkiye'nin de Ukrayna'ya yenilmesi, Alex'e çifte üzüntü yaşattı. İnternet sitesinde milli maçlara değinen Fenerbahçeli futbolcu, "Türkiye'nin Şükrü Saracoğlu Stadı'nda mağlup olması üzüntümü iki kat artırdı" ifadesini kullandı. Brezilya ile Türkiye'nin Dünya Kupası elemelerinde benzer zorluklar yaşadığına dikkat çeken Alex, "Bu kötü günde arkadaşlarımın yanında olsam daha iyi olurdu" diye yazdı. 

Taraftar gitmiyor 

FENERBAHÇE taraftarı, Trabzon'a gitmiyor. Sezon başından bu yana her karşılaşmada takımlarını destekleyen Sarı - Lacivertliler, ortamın fazla gerilmemesi için bu önemli maça gitmeme kararı aldı. Buna rağmen çevre illerden bazı taraftarların karşılaşmaya gitme hazırlığı yaptığı öğrenildi. 


</TEXT>
</DOC>
