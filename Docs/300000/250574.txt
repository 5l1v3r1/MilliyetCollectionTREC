<DOC>
<DOCNO> 250574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonspo01.html </URL>
<DATE> 2004/06/24/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Fenerbahçe'de Denilson pazarlığı... Kulübü 17 milyon dolar istedi... 
</HEADLINE>
<TEXT>

     Real Betis, Denilson'u ısrarla isteyen Fenerbahçe’den 25 trilyon istedi. Yönetim indirim için pazarlıklarını sürdürüyor 
     
     Başkan söylemişti 
     Fenerbahçe, Alex ile anlaşma sağladığında Başkan Aziz Yıldırım taraftara önemli bir müjde vermişti Kimse merak etmesin. Çok ünlü bir futbolcu daha alacağız ve görüşmeler sürüyor. Bu futbolcunun Real Betis’te forma giyen Brezilyalı Denilson olduğu öğrenilince, transferdeki ayrıntılar da günışığına çıkmaya başladı. İspanyol kulübü Betis’in pazarlık için kapısını çalan Sarı-Lacivertliler’den önce 17 milyon dolar istediği belirtildi. 
     
     Gelmeye sıcak bakıyor 
     Denilson’u Sao Paulo’dan 35 milyon dolar gibi astronomik bir rakama alan Betis’in, bir yıl sonra serbest kalacak olan Sambacı’dan para kazanmaya cazip baktığı vurgulandı. Bu yüzden 17 milyon dolarlık rakamın da pazarlıklar sonrasında indirime gitmesi muhtemel. Alex, Luciano, Nobre ve Aurelio gibi 4 Brezilyalı’nın kadroda olması Denilson’un İstanbul’a gelişini de kolaylaştıran önemli bir etken. Yöneticiler ise kiralamaya daha sıcak bakıyor. 
     
</TEXT>
</DOC>
