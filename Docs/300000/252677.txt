<DOC>
<DOCNO> 252677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy15.html </URL>
<DATE> 2004/07/03/ </DATE>
<TIME> 19.48 </TIME>
<AUTHOR>  </AUTHOR>
<HEADLINE>
CHP kurultayı... Günay " Baykal teşekkür ederek veda etmelidir" 
</HEADLINE>
<TEXT>

     CHP 12. Olağanüstü Kurultayı'nda muhalif milletvekilleri hakkında disiplin işlemi yapılması ve Olağan Kurultay'a kadar Olağanüstü Kurultay toplanamayacağına ilişkin tavsiye kararı alınmasına yönelik önerge Genel Başkan Deniz Baykal'ın isteği üzerine geri çekildi. 
     Alınan bilgiye göre, Kurultay'da konuşmaların tamamlanmasından sonra bir grup delegenin verdiği önerge üzerinde tartışma açıldı. 
     Muhalif isimlerden Ertuğrul Günay, önergenin tüzüğe aykırı olduğunu savunurken, Genel Başkan Deniz Baykal, söz alarak, önergenin geri çekilmesini istedi. 
     Baykal, önergenin tavsiye niteliği taşıdığını, ancak artık partide bu tartışmaların geride bırakılması gerektiğini söyledi. 
     Disiplin işleminin milletvekillerinin bundan sonraki tavırlarına yönelik olarak önerildiğini belirten Baykal, partide dağınık yapıya son verilmesi, birlik ve bütünlük sağlanması gerektiğini belirtti. 
     Daha sonra Baykal'ın isteği doğrultusunda önerge geri çekildi. 
     Önergenin geri çekilmesinin ardından açıklama yapan eski CHP Genel Sekreteri Ertuğrul Günay, CHP tarihinde basının katılmadığı ilk kurultayın bugün Ankara'nın bozkırında gerçekleştiğini belirterek, gazetecilerden özür diledi. 
     Genel Merkez ve Genel Başkan'ın inanılmaz bir korku içinde kamuoyundan, basından ve partililerden kaçarak, kurultay gerçekleştirdiğini öne süren Günay, ''Bu bozkırda daha önce DSP ve ANAP kurultay yaptı, onlara iyi gelmedi, ama inşallah bize iyi gelir'' dedi. 
     Kurultay Divan Başkanı'nın Genel Merkez yanlısı bir tavır içinde bulunduğunu ve tavrını söz talebinde bulunan delegelere kendi isteği doğrultusunda sıralaması ile ortaya koyduğunu ifade eden Günay, şunları söyledi 
     ''Verilen bir önerge ile özellikle milletvekillerimizle ilgili ağır bir haksızlıkla karşı karşıya kalınmıştır. Milletvekillerimiz önce basına ilan edilen gündemle çok ağır şekilde suçlanmıştır. Kapalı toplantıda bu suçlamalara yanıt vermeleri bile engellenmiştir. Bu hakkın kötüye kullanımıdır. Daha sonra da verilen bir önerge ile milletvekilleri hatta parti üyelerinin disiplin kuruluna sevk edilmeleri istenmiştir. Bu CHP'nin tüzüğüne, Siyasi Partiler Yasası'na hatta Anayasa'ya aykırıdır. Bunları kürsüden ifade ettim ve sayın Genel Başkan da sanki bir bağışta bulunmuş gibi önergeyi geri çekti.'' Günay, ''Kurultay'dan çıkacak iyi sonuç sizce nedir '' sorusuna, ''Bu kurultaydan çıkacak iyi sonuç Sayın Baykal'ın Kurultay'a teşekkür ederek, veda etmesidir. Sayın Baykal, bize bir fırsat vermelidir. Yeni gelenler de bu partiyi yüzde 30'un altında bırakırlarsa onlar da bırakıp gitmelidirler'' karşılığını verdi. 
     CHP 12. Olağanüstü Kurultayı'nda Genel Başkan Baykal, kendisine ve parti yönetimine yönelik eleştirileri yanıtlıyor. 
     Kurultay, daha sonra gündemin son maddesi olan Genel Başkana güven oylamasını gerçekleştirerek, çalışmasını tamamlayacak. 
     
</TEXT>
</DOC>
