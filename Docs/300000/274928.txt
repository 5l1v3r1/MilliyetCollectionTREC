<DOC>
<DOCNO> 274928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/ekonomi/eko03.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soğukkanlı olmak lazım' 
</HEADLINE>
<TEXT>


IMF Temsilcisi Bredenkamp, faiz oranlarındaki ani değişmelerin kamu finansmanının istikrarını etkilediğine dikkat çekti 

ANTALYA DHA 

Uluslararası Para Fonu IMF Türkiye Daimi Temsilcisi Hugt Bredenkamp, Türk ekonomisinin üç yıl öncesine göre daha canlı olarak görülmekle birlikte yine de birtakım faiz oranı artışları ya da ani borçlanma ile karşı karşıya kaldığını söyledi. 
Turizm, Ekonomi, Bilimsel Araştırma, Tanıtma Merkezi'nin TEBİAT Antalya'da düzenlediği ekonomi zirvesinde konuşan Bredenkamp uzun süredir Türkiye'de kamu borçlanması görüldüğünü belirterek, şöyle devam etti 

'Fırsat yakalandı' 
"Türkiye'de faiz oranlarında ani değişimler gözlenmiştir ve bu da tabi ki kamu finansmanının istikrarını etkilemektedir. Türkiye'nin dış cari hesabında son derece büyük bir açık görülmektedir. Tabi bu tehditlerin önümüzdeki zamanda görüleceğini zannetmiyorum. Yine de soğukkanlı davranmalıyız. Türkiye'de karar alıcıların tarihi fırsatı yakaladıklarını düşünüyoruz. Tabi bu Türk ekonomisinin daha istikrarlı hale getirilmesi adınadır. Bunun için de politikalar belirlenmelidir." 
Türkiye'de yüksek oranda işsizlik görüldüğünü de vurgulayan Bredenkamp yeni yatırımlarla daha fazla iş olanaklarının sağlanması gerektiğini kaydetti. Bredenkamp, Türkiye'nin önündeki yeni zorlukları şöyle sıraladı 
"Kamu borcunun azaltılması hedeflenmeli. Büyüme dostu genel mali stratejiler oluşturulmalı. Anlaşılır vergi sistemi uygulanmalı ve vergi muafiyetleri kaldırılmalı. Merkezi ulusal bir bankanın oluşturulması faydalı olur. Yabancı para rezervi toplumda güven oluşturabilir. İş kuracak olanlar mali kaynaklarla yüreklendirilmeli. Bankacılık sisteminde yeniden yapılandırmaya gidilmeli. Devletin sahip olduğu büyük kamu bankaları özelleştirilmeli." 

'AB için ümitliyiz' Bredenkamp, "Önümüzdeki üç yıl içinde, IMF olarak hükümetin politikalarını destekleyeceğiz. Aralık ayındaki AB müzakere tarihi konusunda ümitliyiz. Gelecek yıllarda Türkiye hakkında daha olumlu konuşacağımızı da umut ediyorum'' dedi. 


</TEXT>
</DOC>
