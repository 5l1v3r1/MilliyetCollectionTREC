<DOC>
<DOCNO> 281173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun27.html </URL>
<DATE> 2004/10/18/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Avusturya'nın yeni Dışişleri Bakanı bir kadın... 
</HEADLINE>
<TEXT>

     Avusturya'nın Bern Büyükelçisi Ursula Plassnik'in Dışişleri Bakanlığına atandığı açıklandı. 
     Başbakan Wolfgang Schüssel'in 1997-2004 yılları arasında kabine şefliğini yapan 48 yaşındaki Ursula Plassnik son olarak ülkesinin Bern büyükelçisi olarak görev yapıyordu. 
     Plassnik'in yeni Dışişleri Bakanı olacağını bugün açıklayan Başbakan Schüssel, ''Plassnik'in atanmasının parti yönetimi tarafından oybirliğiyle kabul edildiğini'' söyledi. 
     Politikada ''kadınların gücüne güvendiğini'' belirten başbakan Schüssel, Plassnik'in diplomaside 20 yıllık deneyimi olduğunu kaydetti. 
     Eski Dışişleri Bakanı Benita Ferrero-Waldner'in Avrupa Komisyonu'ndaki görevine 1 Kasım günü başlayacağı belirtilen başbakanlık açıklamasında, yeni Dışişleri Bakanı Ursula Plassnik'in 20 Ekim Çarşamba günü yemin ederek görevine başlayacağı bildirildi. 
     Yeni Dışişleri Bakanı Plassnik'in 1.90 metre boyunda olması Avusturya basınında espri konusu oldu. Gazeteler, Başbakan Schüssel'in bundan böyle basın toplantılarında daha yüksek bir sandalyeye oturarak Dışişleri Bakanı ile arasındaki boy farkını kapatacağını yazdılar. 
     
</TEXT>
</DOC>
