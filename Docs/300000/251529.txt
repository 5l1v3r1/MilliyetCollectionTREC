<DOC>
<DOCNO> 251529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/ekonomi/eko09.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Turistlere peşin iade 
</HEADLINE>
<TEXT>


EMRE SEDEF Edirne DHA 

Maliye Bakanı Kemal Unakıtan, turistlerin yaptıkları alış verişte aldıkları fatura ve perakende satış fişleriyle yurtdışına çıkışlarda kendilerine KDV'nin nakit ödeneceğini söyledi. Unakıtan ilk uygulamanın Edirne'deki gümrük kapılarında başlayacağını açıkladı. Dün Türkiye ile Bulgaristan arasında yapımı süren Hamzabeyli Gümrük Kapısı'nda incelemelerde bulunan Unakıtan, ülkemize gelen turistlerin yurtdışına çıkışlarında Kapıkule, İpsala ve Pazarkule Gümrük kapılarından çıkışlarında fatura ve yazar kasa fişlerini göstermeleri halinde kendilerine KDV tutarlarının nakit olarak geri ödeneceğini belirterek, "Böylelikle turistlerin yaptıkları alış veriş kayıt altına alınacak." dedi. Bakan Unakıtan ayrıca binek oto ve ticari gibi gösterilen lüks araçların vergilerini arttırmak için yeni bir vergi tasarısı hazırladıkları açıkladı. 


</TEXT>
</DOC>
