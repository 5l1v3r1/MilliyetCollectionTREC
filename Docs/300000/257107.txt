<DOC>
<DOCNO> 257107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy07.html </URL>
<DATE> 2004/07/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kadın memura 16 hafta doğum izni başladı... 
</HEADLINE>
<TEXT>

     Kadın memurların doğum iznini 16 haftaya çıkaran, adli tatili 36 güne indiren, muayene ve diş çekiminin de yeşil kartla yapılmasına olanak veren ve hastanelerin satılmasının yolunu açan 4 yasa yürürlüğe girdi. 
     TBMM Genel Kurulu'nda 14 Temmuz'da kabul edilen söz konusu yasalar, Cumhurbaşkanı'nca onaylandıktan sonra bugünkü Resmi Gazete'de yayımlandı. Kadın memura doğum yapmasından önce 8 hafta ve doğum yaptığı tarihten sonra da 8 hafta olmak aylıklı izin verilecek. Çoğul gebelik halinde ise doğumdan önceki 8 haftalık süreye 2 hafta daha eklenebilecek. Yasaya göre, sağlık durumu uygun olduğu takdirde, doktorun onayı ile kadın memur isterse doğumdan önceki 3 haftaya kadar işyerinde çalışabilecek, bu durumda kadın memurun çalıştığı süreler doğum sonrası iznine eklenecek. Bu yasayla, İş Güvencesi'nde olduğu gibi, kadın memurlara da, bir yaşından küçük çocuklarını emzirmeleri için günde toplam 1.5 saat süt izni verilecek ve süt izninin kullanımında anne saat seçim hakkına sahip olacak. Doğum yapan memurlara istekleri halinde yasada belirtilen sürelerin bitiminden itibaren 12 aya kadar da aylıksız izin verilecek." 
     
     YEŞİL KARTLA TEDAVİDE KAPSAM GENİŞLEDİ 

     Yasaya göre, hiç bir sosyal güvenlik kurumunun güvencesi altında bulunmayan ya da yasanın öngördüğü usul ve esaslar çerçevesinde belirlenecek aylık geliri veya aile içindeki gelir payı İş Yasası'na göre belirlenen asgari ücretin vergi ve sosyal sigorta primi dışındaki miktarının üçte birinden az olanlara Yeşil kart verilecek. 
     Yeşil Kart sahibi yurttaşlar, Türkiye'deki yataklı tedavi kurumlarında yatarak görecekleri tedavi hizmetlerinin yanı sıra, sağlık kurum ve kuruluşlarında ayakta tedavi de görebilecekler. Bu vatandaşların muayene, tetkik, tahlil, pansuman, diş çekimi hizmetleri ve ilaç bedelleri karşılanacak. 
     Doksan günün aşılmaması kaydıyla acil tıbbi müdahele ve tedavi gerektirdiği için hastaneye yatırılan hastaların yeşil kart çıkarılıncaya kadar hastanede yapılan tüm masrafları da karşılanacak. 
     Yeşil kart sahibi olan annenin yeni doğan bebeği de yeşil kart almaya hak kazanmış olacak ve yeşil kart çıkana kadar bebeğin tedavi giderleri de devlet tarafından karşılanacak. 
     Bu düzenlemeler 1 Ocak 2005 tarihine kadar üç ilde pilot olarak uygulanacak. 
     
     HASTANELER SATILACAK 

     Yasayla Sağlık Bakanlığı'na tahsisli hazine mülkiyetindeki taşınmazlar ile Sağlık Bakanlığı'nın kullanımında bulunan diğer taşınmazlardan gerekli görülenlerin mülkiyetinin Hazine'ye bedelsiz devri düzenlendi. Bu devrin ardından Sağlık Bakanlığı ile anlaşmaya varılarak, tahsislerin kaldırılması yetkisi de Maliye Bakanlığı'na verildi. Yasaya göre, Sağlık Bakanlığı'nın taşınmazlarının satış bedelleri bütçeye gelir kaydedilecek. 
     
     ADLİ TATİL 36 GÜNE İNDİ 

     Yasayla adli tatil 45 günden 36 güne indirildi. 
     Bu yasayla ayrıca, kız kaçırma davalarıyla ilgili de yeni düzenleme yapıldı. Buna göre, reşit olmayan kız, kadın veya erkek cebir, şiddet, tehdit, hile olmaksızın kendi rızasıyla şehvet hissi veya evlenme maksadıyla kaçırılmış ve kaçıran tarafından hiçbir zarar verilmeksizin bırakılmış ya da ailesine teslim edilmişse artık 6 aydan üç seneye kadar hapis cezası yerine bir aydan 6 aya kadar hapis cezasına çarptırılacak. 
     Yasayla, TCK uyarınca bir aydan az hafif hapis cezasına çarptırılanlar için Yargıtay Cumhuriyet Başsavcılığının tebliğname düzenlemesinden vazgeçildi. Bu davaların temyizi üzerine dosyalar, tebliğname düzenlemeksizin ilgili daireye doğrudan gönderilecek, ancak Daire kararına karşı Yargıtay Cumhuriyet Başsavcılığının karar düzeltme ve itiraz etme yoluna başvurmasının önü açık olacak. 

     
</TEXT>
</DOC>
