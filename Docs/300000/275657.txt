<DOC>
<DOCNO> 275657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo01.html </URL>
<DATE> 2004/09/28/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fenerbahçe son çalışmasını yaptı... 
</HEADLINE>
<TEXT>

     Serdal Kalaycı 

Avrupa Şampiyonlar Ligi D Grubu'ndaki 2. maçında yarın deplasmanda Manchester United ile karşılaşacak Fenerbahçe, maç öncesi son çalışmasını yaptı. 
     Maçın oynanacağı Old Trafford Stadı'nda yaklaşık 1.5 saat süren bir çalışma yapan sarı-lacivertliler, antrenmanda Rüştü, Volkan ve Recep'in koruduğu kalelere bol bol şut attı. Antrenmanın başındaki kısa bir bölüm basın mensuplarına açık tutuldu. 
     De Vere Mottram Hall Otel'in sahasında gündüz oyuncularına taktik çalışması yaptıran teknik direktör Christoph Daum, son antrenmanda gol vuruşlarına ağırlık verdi. Takım iki grup halinde kanatlardan yapılan ortalarla kalelere şut attılar. 
     
     YÖNETİCİLER TRİBÜNDE 
     Sarı-lacivertlileri, son çalışmasında yöneticiler ve Türkiye'den maçı izlemeye gelen kalabalık bir grupta yalnız bırakmadı. 
     Fenerbahçe Kulübü Başkanı Aziz Yıldırım ve çok sayıda yöneticiyle birlikte stada gelen taraftar grubu, çalışmayı tribünlerde oturarak izledi. 
     
     MUHTEMEL 11 
     Fenerbahçe'nin yarınki maçta Manchester United karşısında savunma güvenliğini ön planda tutan bir taktikle mücadele etmesi bekleniyor. 
     Daum'un saha sürmesi beklenen muhtemel 11'se şöyle 
     Rüştü, Deniz, Luciano, Fatih Önder , Ümit, Serkan, Aurelio, Fabiano, Tuncay, Alex ve Van Hooijdonk. 
     Grupta Sparta Prag ile oynanan ilk maçta kırmızı kart gören Servet'in forma giyemeyeceği maçta, Alman teknik adamın tecrübeli futbolcu Fatih'e görev verebileceği öğrenildi. 
     Manchester United-Fenerbahçe maçı, yarın akşam TSİ 21.45'de başlayacak. 
     
</TEXT>
</DOC>
