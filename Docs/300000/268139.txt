<DOC>
<DOCNO> 268139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko18.html </URL>
<DATE> 2004/09/01/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Fak Fuk Fon, fon mağduru... 
</HEADLINE>
<TEXT>

     Yoksullara parasal yardımda bulunan ve gelir getirici projeleri destekleyen, kamuoyunda Fak-Fuk-Fon olarak bilinen Başbakanlık Sosyal Yardımlaşma ve Dayanışmayı Teşvik Fonu'nun, SYDTF diğer fonların kapatılması nedeniyle mağdur olduğu ve gelirlerinde yüzde 35 dolayında bir kayıp olduğu bildirildi. 
     Edinilen bilgilere göre, Bazı Fonların Tasfiyesi Hakkında Kanun'la 69'a yakın bütçe dışı fonun kapatılması ve gelirlerinin genel bütçeye dahil edilmesiyle Başbakanlık Sosyal Yardımlaşma ve Dayanışmayı Teşvik Fonu ciddi bir gelir kaybına uğradı. SYDTF için kesinti yapılan diğer fonların kapatılmasıyla fon gelirlerinde yılda yüzde 35 oranında azalma meydana geldi. Bunun fon gelirlerinde yaklaşık 300 trilyon lira gelir kaybına denk düştüğü belirtiliyor. Fon gelirlerindeki kaybın son yıllarda giderek bir artış kaydettiği ifade ediliyor. Türkiye'de yaşanan krizler nedeniyle son yıllarda gelir ve kurumlar vergilerinin azalmasının da Fon'un gelirlerini olumsuz yönde etkilediği kaydediliyor. 
     
     BÜTÇEDEN 400 TRİLYONLUK EK KAYNAK 
     SYDTF'nin yılda 1 katrilyonluk bir kaynağı kullandığı belirtilirken, fonların kapatılması ve vergilerdeki düşüş nedeniyle doğan açığı gidermek üzere Fon'a yıl içinde bütçeden yaklaşık 400 trilyon pay aktarıldığı kaydedildi. 
     
     FON GELİRLERİ 
     SYDTF'nin gelirleri, bütçeden aktarılacak kaynaklar, kanun ve kararnamelerle kurulu bulunan veya kurulacak olan fonlardan Bakanlar Kurulu kararıyla yüzde 10'a kadar aktarılacak miktarlardan, gelir ve kurumlar vergisi mükelleflerinden tahsil edilecek ilave yüzde 4'lerden, trafik para cezalarının yüzde 50'sinden ve RTÜK reklam gelirlerinin yüzde 15'inden oluşuyor. 
     
     FONLARIN TASFİYESİ 
     Bazı Fonların Tasfiyesi Hakkında Kanun'la bütçe dışı faaaliyet gösteren yaklaşık 69 fon kapatılmış ve gelirleri genel bütçeye dahil edilmişti. Bu fonlar, üniversite, eğitim, adliye, yerel yönetimler, orman, tarım, sağlık, madencilik, sinema, maliye ve turizm alanındaki faaliyetler kapsamında oluşturulmuştu. 
     
</TEXT>
</DOC>
