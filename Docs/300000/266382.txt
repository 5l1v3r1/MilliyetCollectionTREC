<DOC>
<DOCNO> 266382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sonyas04.html </URL>
<DATE> 2004/08/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Organları arasında asimetri olanlar daha saldırgan... 
</HEADLINE>
<TEXT>

     Bilim adamları, el, parmak, ayak, kulak gibi organları arasında büyük fark bulunanların daha saldırgan olduklarını bildirdi. 
     ABD'de Ohio Üniversitesi'nden bilim adamları, Türk bilim adamı Zeynep Benderlioğlu başkanlığında yaptıkları araştırmada, organlar arasındaki asimetri ile insanların saldırganlık eğilimleri arasında ilişki olduğunu tespit etti. 
     Araştırmaya göre, parmakları, iki ayağı veya iki kulağı birbirinden büyüklük ve şekil olarak çok farklı olan insanlar, tahrik edildiklerinde daha saldırgan oluyor. 
     Organlar arasındaki simetrinin doğrudan insanı saldırgan yapmadığını belirten Benderlioğlu, hamilelikte anne karnındaki bebeğin organlarının asimetrik şekilde gelişmesine neden olan, alkol, sigara kullanımı gibi etkenlerin, aynı zamanda merkezi sinir sistemini de etkilediğini ve bu şekilde kişinin ileride daha saldırgan olmasına neden olduğunu bildirdi. 
     Araştırmada, kadın ve erkeklerdeki saldırganlık eğiliminin farklı olduğu da gözlendi. 
     Buna göre, tahrik olmadığı hallerde erkekler kadınlardan daha saldırgan. Ancak tahrik söz konusu olduğunda bu fark ortadan kalkıyor, kadınlar ya erkekler kadar saldırgan ya da daha saldırgan oluyor. 

     
</TEXT>
</DOC>
