<DOC>
<DOCNO> 270965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo11.html </URL>
<DATE> 2004/09/11/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Demirören'den camiaya birlik ve beraberlik çağrısı... 
</HEADLINE>
<TEXT>

     Beşiktaş Kulübü Başkanı Yıldırım Demirören, siyah-beyazlı camiaya birlik ve beraberlik çağrısı yaptı. 
     Yıldırım Demirören, kulübün 3 aylık olağan divan kurulu toplantısının son bölümünde yaptığı konuşmada, camiada kulübe birşey kazandırmayan tartışmalar yapılması yerine, Beşiktaş'ı dünya kulübü yapacak projeler üzerinde birlikte çalışılması gerektiğini vurguladı. 
     Bugünkü toplantıda herkesin kavga çıkacağını ve tartışmalar olacağını söylediğini, ancak hiçbir şey olmadığını belirten Demirören, bu nedenle divan kurulu üyelerine teşekkür etti. 
     Demirören, ''Genel kurul öncesi söylediğimiz herşeyi uygulayacağımıza inandığımız için bizleri seçtiniz. 1 oy veya 200 oy farketmez. Seçilmiş başkan ve yönetim kurulu bizleriz. Herkesin buna saygı gösterip, bunu kabullenmesi gerekir'' diye konuştu. 
     
     ''DÜNYA KULÜBÜ OLMAK KALICIDIR'' 
     Dünyanın en iyi teknik direktörlerinden birisi olan Vicente Del Bosque'yi futbol takımının başına getirdiklerini vurgulayan Demirören, herkesin takdir ettiği bütçeye uygun futbolcuları transfer ettiklerini anlatarak, ''Tabii ki takım olmak, başarıyı yakalamak zaman alacaktır. Futbol haftalık bir oyundur. Sezon sonunda da bir tane şampiyon çıkıyor. Ama dünya kulübü olmak kalıcıdır'' diye konuştu. 
     Takımdaki oyuncuların hangi mevkide oynayacakları tartışmaları yerine, dünya kulübü olmak kavgası yapılması gerektiğini anlatan Demirören, özetle şunları kaydetti 
     ''Dünya kulübü olma kavgasını gelin birlikte yapalım. Camia olarak dünya kulübü olacaksak, gelin arsa alma kavgasını beraber yapalım. Gelin affedilen vergi cezalarının Beşiktaş Kulübü'ne uygulanmasının kavgasını camia olarak yapalım. Gelin Fulya projesini nasıl gerçekleştireceğiz bunu tartışalım. Bunlar sağlandığı taktirde Beşiktaş, dünya kulübü olacaktır, Ali Güneş sağ kanatta oynadığı takdirde değil. Bizler bütün arkadaşlarımızla geceli gündüzlü Beşiktaş'a birşeyler verebilmek için çalışıyoruz. Ama çalışan insan hata yapar. Tabii ki bizler de hata yapıyoruz. Hataları da kendi içimizde çözeriz.'' 
     
     NEVZAT DEMİR'İN İSTEĞİ 
     Divan kurulu üyesi Nevzat Demir ise, yaptığı konuşmada, alınan kötü sonuçlara en çok başkan ve yönetim kurulu üyelerinin üzüldüğünü belirterek, bütünleşmeye karşı bu sonuçları alet etmek isteyenlere koz vermemeleri gerektiğini kaydetti. 
     Demir, muhalefet sözcüğünden de rahatsız olduğunu ve bir sonraki kongreye dek bu sözcüğünü camiada kullanılmaması gerektiğini bildirdi. 
     
     FİKRET ORMAN İLE NEŞELİ SOHBET 
     Demirören ve kulüp yönetim kurulu üyeleri, toplantı öncesinde son kongredeki başkan adaylarından Fikret Orman ile sohbet etti. 
     Demirören ve Orman arasındaki sohbetteki neşeli atmosfer dikkatlerden kaçmazken, divan kurulu üyeleri camia içinde iç barışın sağlandığı biçiminde yorumlar yaptılar. 
     
     BORÇ, 11 TRİLYON 866 MİLYAR LİRA 
     Divan kurulu toplantısında denetleme kurulu, kulübün şirket ve iştirakleri dışında yılın ilk 6 ayı itibariyle borcunun 11 trilyon 866 milyar lira olduğunu açıkladı. 
     Denetleme kurulu faaliyet raporunda, alacakların da 7 trilyon 598 milyar lira olduğu vurgulandı. 
     Divan kurulu toplantısında, yönetim kurulu faaliyet raporunun tartışılması basın mensuplarına kapatıldı. Basın mensupları kısa bir süre salondan çıkarıldı. 
     Toplantıya 110 üye katılırken, kulüp yönetim kurulu üyeleri 4 eksik dışında toplantıya katıldı. 
     
     STADIN KAPASİTESİ 32 BİN 145 
     Kulüp yönetim kurulu faaliyet raporunu okuyan genel sekreter Kenan Öner, siyah-beyazlı futbol takımının çok kısa zamanda herkesi mutlu edecek sonuçları alacağına inandıklarını söyledi. 
     BJK İnönü Stadı'ndaki yenileme çalışmalarının tamamlandığını belirten Öner, stadın yeni durumuyla 32 bin 145 kişilik kapasiteye ulaştığını açıkladı. 
     Öner, ek tribünlerle numaralı tribünün 5 bin 237, kapalı tribünün 5 bin 881, eski açık tribünün 7 bin 962 ve yeni açık tribünün de 13 bin 65 kapasiteye çıkarıldığını bildirdi. Öner, statta yaklaşık olarak 11 bin seyirci kapasitesi artırımı olduğunu kaydetti. 
     
     KEMAL ULUSU'NUN SİTEMİ 
     Futbol Federasyonu eski başkanlarından, Beşiktaş Kulübü Kongre Üyesi Kemal Ulusu, başkan adayı olduğu son MHK seçimlerinde Levent Erdoğan dışında kendisini kimsenin desteklemediğinden yakınarak, federasyon seçimleriyle ilgili dava açtığını anlattı. 
     Ulusu, ''Kanuni hakkımı kullanarak dava açtım. Benim listem göreve gelecek. Bu olmaz ise MHK seçimlerinin yeniden yapılması şeklinde karar çıkmasını bekliyorum. Ben bu göreve tüm kulüplerin adaleti için talip oldum. Hiçbir kulübe bağlı olmadan, bağımsızlığımı ilan ederek seçime girdim. Ama bazı kişilerin işine gelmedi'' diye konuştu. 
     
</TEXT>
</DOC>
