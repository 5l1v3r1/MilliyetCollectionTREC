<DOC>
<DOCNO> 283226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sontur15.html </URL>
<DATE> 2004/10/25/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Kırcı, Türkiye'ye iade edilecek 
</HEADLINE>
<TEXT>

     Ukrayna, başkent Kiev yakınlarında yakalanan Haluk Kırcı’yı Türkiye'ye iade kararı aldı. 
     Kırmızı bültenle aranan Haluk Kırcı, Emniyet Genel Müdürlüğü’nün aldığı bir istihbaratı Ukrayna polisine bildirmesi üzerine başkent Kiev'in yaklaşık 200 kilometre yakınındaki bir kasabada geçtiğimiz cumartesi akşamı gözaltına alındı. 
     Burada bir apart otelde kalan Kırcı’nın üzerinden kendi adına düzenlenmiş lacivert pasaport çıkmıştı. 
     Ukrayna'da yakalanan Haluk Kırcı, Ankara'nın Bahçelievler semtinde yedi TİP'li genci öldürmekten hüküm giymiş, cezası infaz edilirken Ödemiş Ağır Ceza Mahkemesi'nce Yargıtay'ın hatalı kararıyla cezaevinden tahliye edilmişti. 
     19 martta Ödemiş cezaevinden salıverilen Kırcı, Yargıtay Genel Kurulu emsal davadaki hatayı düzeltince kayıplara karıştı. Tahliyesinden 11 gün sonra Kırcı hakkında yeniden tutuklama kararı çıkarıldı. 
     Haluk Kırcı, kırmızı bültenle aranıyordu. 
     
     Kırcı nasıl tahliye edildi 

     İdam cezasını müebbet ağır hapis cezasına dönüştüren 4771 sayılı yasanın yürürlüğe girmesinin ardından Ankara Beşinci Ağır Ceza Mahkemesi, Kırcı'nın yedi idam cezasını 48 ayı geceli-gündüzlü hücre cezası olmak üzere ağırlaştırılmış müebbet hapis cezasına çevirdi. 
     Bu kararın temyiz incelemesini yapan Yargıtay Birinci Ceza Dairesi kararı yerinde bularak onamıştı. Ancak daire, cezanın nasıl infaz edileceğinin ilgili infaz mercilerince yapılması gerektiğine karar verdi. 
     Bu kararın ardından Kırcı'nın avukatları, Yargıtay Birinci Ceza Dairesi'nin Mustafa İzol hakkında verdiği kararı da emsal göstererek Ödemiş Ağır Ceza Mahkemesi'ne başvurdular. Ödemiş Ağır Ceza Mahkemesi de Kırcı'nın tahliyesine karar verdi. 
     Yargıtay Ceza Genel Kurulu, İzol kararına yapılan itirazı yerinde görerek kaldırmasının ardından, yedi TİP'li gencin ailesinin avukatı Erşan Şansal, Ödemiş Ağır Ceza Mahkemesi'nin Kırcı hakkında verdiği tahliye kararına itiraz etti. İtirazı en yakın ağır ceza mahkemesi olarak karara bağlayan Salihli Ağır Ceza Mahkemesi, Ödemiş Ağır Ceza Mahkemesi'nin Kırcı'nın tahliyesine ilişkin kararını kaldırdı. 
     Mahkeme, Kırcı'nın tüm cezalarının kaldığı yerden infazına karar vermişti. Ancak, tahliyesinin ardından bulunamayan Kırcı hakkında kırmızı bülten çıkarıldı. 
     
     İzol hakkındaki karar neydi 

     Yargıtay Birinci Ceza Dairesi 1980 yılında 12 kişiyi öldürmekten 12 kez idam cezasına çarptırılan Mustafa İzol'un cezasının bir kez ağırlaştırılmış müebbet hapis cezası şeklinde uygulanmasını yerinde görmüş, ancak cezanın infazının idam cezasını müebbet ağır hapis cezasına dönüştüren 4771 Sayılı Yasa üzerinden değil, Terörle Mücadele Yasası üzerinden yapmıştı. 
     Birinci Ceza Dairesi, İzol'un tahliyesine karar vermişti. Ancak Yargıtay Cumhuriyet Başsavcılığı, İzol hakkındaki Yargıtay Birinci Ceza Dairesi'nin kararına itiraz etmişti. Yargıtay Ceza Genel Kurulu, başsavcılığın itirazını kabul etmiş ve Birinci Ceza Dairesi'nin kararını kaldırmıştı. 
     Genel Kurul, İzol hakkındaki idam cezalarının bir tek ağırlaştırılmış müebbet hapis cezasına dönüştürülmesini yerinde görmüş, ancak cezanın infazının yine dönüştürmeyi sağlayan 4771 sayılı yasa uyarınca 30 yıl üzerinden yapılması gerektiğine karar vermişti. 

     
</TEXT>
</DOC>
