<DOC>
<DOCNO> 262612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/guncel/gun06.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram'ın avukatı CHP'linin kardeşi 
</HEADLINE>
<TEXT>


Van olaylarının kahramanı Bayram'ın avukatlığını, CHP Van Milletvekili Kartal'ın kardeşi Halil Kartal üstlendi 

NAMIK DURUKAN Van 

CHP'nin rapor hazırladığı Van'daki karakol baskınının kilit isimlerinden Mustafa Bayram'ın avukatlığını CHP Van Milletvekili Mehmet Kartal'ın kardeşi Halil Kartal üstlendi. 
Suça azmettirdiği gerekçesiyle tutuklanıp kefaletle tahliye olan eski vekil Mustafa Bayram'ın, serbest kaldıktan sonra, karakoldan kaçan oğlu Hamit Bayram'la defalarca telefon görüşmesi yaptığı belirlendi. Bunun üzerine 3. Ağır Ceza Mahkemesi, Bayram hakkında önceki gün "çete kurmak" ve "devlete karşı silahlı ayaklanma" suçlarından gıyabi tutuklama kararı çıkardı. Avukat Kartal, Mustafa Bayram ile tutuklanan oğlu Edremit Belediye Başkanı Hecer Bayram hakkındaki kararın kaldırılması için 4. Ağır Ceza Mahkemesi'ne itiraz dilekçesi sundu. Mahkeme, itirazı reddetti. 
Davalarda taraf tutmadığını belirten Kartal, şöyle konuştu "Sosyal demokrat bir insanım. Siyasal tercihlerim ayrı olabilir. Ancak aldığım dava mesleki görevim gereğidir. Bayram'ın davasını daha önce de almıştım. Kendisi müvekkilimdir." 


</TEXT>
</DOC>
