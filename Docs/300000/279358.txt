<DOC>
<DOCNO> 279358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun13.html </URL>
<DATE> 2004/10/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ramadi'de camilere silah operasyonu 
</HEADLINE>
<TEXT>

     Irak'ın Ramadi kentinde, direnişçilerle Amerikan askerleri arasında çıkan çatışmalardan sonra Amerikan ve Irak kuvvetlerinin kentteki camilere operasyon düzenlediği bildirildi. 
     Amerikan ordusundan yapılan açıklamada, direnişçilere çeşitli vesilelerle destek olduğu sanılan 7 camiye baskın düzenlendiği, operasyonda önde gelen bir din adamının gözaltına alındığı belirtildi. 
     Direnişçilerin camileri barınak olarak kullandığı, camilerin yasadışı silah depolanmakta kullanıldığı ve şiddeti teşvik ettiğinin sanıldığı kaydedildi. 
     Görgü tanıkları, baskında gözaltına alınan kişinin, Ulema Birliği'nin bölgesel lideri Şeyh Abdül Aleym Sadi olduğunu söyledi. 
     Irak'ın başkenti Bağdat'ın batısındaki Ramadi'de, Amerikan güçleriyle direnişçiler arasında çatışmalar 2 gündür sürüyor. Kentte dün gece çıkan çatışmalarda, 3'ü polis, 1'i sivil 4 kişinin öldüğü açıklanmıştı. 
     
</TEXT>
</DOC>
