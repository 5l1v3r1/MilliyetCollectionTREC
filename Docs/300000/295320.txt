<DOC>
<DOCNO> 295320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur48.html </URL>
<DATE> 2004/12/06/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Beykoz'daki cinayetin zanlısı belirlendi "Yürüyen cephanelik" 
</HEADLINE>
<TEXT>

     Beykoz'da ormanlık alanda tabancayla öldürülmüş olarak bulunan Özbekistan uyruklu Nazokat İnoyatova'nın katil zanlısının, polisle çatışmaya girdikten sonra yaralı olarak yakalanan ve tutuklanan Sinan Bahadır olduğu belirlendi. 
     İstanbul Valiliği'nden yapılan açıklamaya göre, Beykoz Çavuşbaşı Beldesi Hekimbaşı mevkiinde, 30 Ekim 2004 tarihinde Özbekistan uyruklu Nazokat İnoyatova 34 , 4 kurşunla öldürülmüş olarak bulundu. 
     İl Jandarma Komutanlığı'na bağlı ekipler, bir evde çocuk bakıcısı ve hizmetçi olarak çalışan İnoyatova'nın erkek arkadaşı Y.Y. ile irtibata geçerek, Özbek kadının en yakın arkadaşının yabancı uyruklu N.S. adlı kadın olduğunu tespit etti. 
     Olay günü İnayotova ile 16 kez telefon görüşmesi yapan N.S, cinayetle ilgisi olabileceği gerekçesiyle Üsküdar'da saklandığı bir evde gözaltına alındı. 
     N.S'nin jandarmaya verdiği ifadede, arkadaşı Ş.K. ile olay günü Eminönü iskelesinde yanlarına yaklaşan siyah Mercedes marka bir otomobile bindiklerini anlattığı bildirildi. 
     İsminin ''Ahmet'' olduğunu söyleyen ve ''kibar, atletik yapılı, renkli gözlü, yaklaşık 85 kilo ve 1.85 boylarında'' şeklinde tanımladığı şahsın arabasıyla önce Beylikdüzü'nde bir arkadaşlarının evlerine gittiklerini dile getiren N.S'nin, daha sonra kendilerini telefonla arayan İnoyatova'nın çalıştığı Nişantaşı'ndaki evde çay içtiklerini ifade ettiği belirtildi. 
     N.S'nin, diğer arkadaşlarıyla ve ''Ahmet'' adlı şahısla Aksaray'da bir lokantada yemek yediklerini, daha sonra kendilerinin Beylikdüzü'ndeki arkadaşlarının evine gittiklerini, İnoyatova'nın da ''Ahmet'' adlı şahısla gittiğini anlattığı öğrenildi. 
     İnoyatova'nın öldüğünü gazeteden okuyan N.S'nin korktuğu için saklandığını da ileri sürdüğü ifade edildi. 
     
     ZANLIYA ULAŞAN TİTİZ ÇALIŞMA 
     Bu arada Jandarma, bir kamyon şoföründen, olay gecesi, cesedin bulunduğu yerden farları sönük halde uzaklaşan siyah Mercedes marka bir araç gördüğüne ilişkin ihbar telefonu aldı. 
     İhbarda belirtilen araç ile N.S'nin ifadelerinde geçen aracın aynı olabileceği üzerinde duran jandarma, Mercedes servisleri ve bayilerinde de inceleme yaptı. 
     Aracın 1984-89 arası bir model ve 190 serisi olabileceğini tespit eden jandarma, aracın köprülerden geçiş saatlerine göre köprü kamera kayıtlarını da inceledi. Ancak bu incelemeden bir sonuç çıkaramayan jandarma, suçlu fotoğraf albümlerinden yapılan teşhis üzerine Gebze'de A.K. isimli bir kişiyi gözaltına aldı. 
     Beykoz'a getirilen A.K, görgü tanıkları tarafından teşhis edilemedi. 
     A.K. serbest bırakılırken, İstanbul Yabancılar Şube Müdürlüğü'nde kayıtları bulunan zanlıya benzeyen 12 şüpheliden de bir sonuç alınamadı. 
     Kadıköy İlçe Emniyet Müdürlüğü Pasaport Büro Amirliği'ndeki kayıtların incelenmesi sonucu, şüpheliye çok benzeyen ''Sinan Bahadır'' ismine ulaşan jandarma, bu kişinin emniyet güçlerince girdiği çatışmada yaralı olarak yakalandığını ve tutuklanarak cezaevine konulduğunu belirledi. 
     
     CEZAEVİNDE YÜZLEŞTİRME 
     Sinan Bahadır'ın fiziki yapısının, tanıkların anlattığı şahsın fiziki yapısına benzerliği dolayısıyla, Beykoz ve Bayrampaşa Cezaevi Savcılığı'ndan alınan izinle, görgü tanıklarıyla Bahadır, cezaevinde yüzleştirildi. Görgü tanıkları, ''Ahmet'' diye kendini tanıtan şahsın Sinan Bahadır olduğunu teşhis etti. 
     Bahadır'ın 3 ayrı fotoğrafı da, İnoyatova'nın fotoğraflarıyla birlikte, Aksaray'da yemek yedikleri restoranın garsonlarına gösterildi. 
     Garsonlar da, İnoyatova'nın yanındaki kişinin Sinan Bahadır olduğunu belirledi. 
     Tabancayla öldürülen İnoyatova'nın vücudundan çıkarılan kurşunların yapılan incelemesi sonucu, Sinan Bahadır'ın Ümraniye'de gizlendiği evde ele geçirilen Belçika yapımı ''parabellum'' marka tabancadan çıktığı da anlaşıldı. 
     
     ''YÜRÜYEN CEPHANELİK'' 
     Bahadır, ''silahla 2 kişiyi öldürmek'', ''görevli memura silahlı mukavemet ve yaralamak'', ''gasp'' ve ''hırsızlık'' suçlarından aranırken, 24 Kasım 2004 tarihinde Beşiktaş'ta bir marketten çıkarken emniyet güçlerince fark edildi. 
     ''Dur'' ihtarına uymayarak kaçmaya çalışan ve polise tabancayla karşılık veren Bahadır, yaralı olarak yakalandı. 
     Bahadır'ın üzerinde ve Ümraniye'de kaldığı evde yapılan aramada, 5 adet tabanca, 1 adet Kalaşnikof marka tüfek, 2 adet av tüfeği, 2 adet bıçak, kelepçe, telsiz ve çalıntı 3 adet cep telefonu bulundu. 
     Yakalandığı zaman İnoyatova cinayetiyle ilgisi tespit edilemeyen Bahadır, hastanedeki tedavisinin tamamlanmasının ardından çıkarıldığı adliyede, diğer suçlara ilişkin tutuklanarak cezaevine konulmuştu. 
     
</TEXT>
</DOC>
