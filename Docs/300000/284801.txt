<DOC>
<DOCNO> 284801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/yazar/sazak.html </URL>
<DATE> 2004/10/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ABD'de kim kazanacak 
</HEADLINE>
<TEXT>


George W. Bush mu, Senatör John Kerry mi 
ABD'de başkanlık yarışını kim kazanacak 
Amerikalı seçmenler 2 Kasım Salı günü sandık başına gidecekler, 2000 yılında Bush'a başkanlığı kazandıran Florida'da oy verme işlemi şimdiden başladı. Katılımın yüksekliği 'tepki' oyları nedeniyle Kerry'nin şansını artıracak bir etken olarak görülürken, medyada, uzayan seçmen kuyruklarını, avukatların rakip partiyi dava etme girişimi olarak hicveden karikatürler yayımlanıyor. 
Anketler ise gösterge olmaktan çıktı. 
Bush, birkaç puan önde gözükse de 2000 seçimlerinde Al Gore'un üstünlüğü başkan seçilmesine yetmemişti, John Kerry'nin kazanması da sürpriz olmayacak. Demokrat aday Kerry'nin, Bush'un 'savaş hataları' nedeniyle güçlü bir kamuoyu desteğini arkasına aldığı bir gerçek. Yine de her şeyin çok ortada olduğu ve Amerikan seçmeninin tam anlamıyla ikiye bölündüğü bir seçim yapılacak. 
2 Kasım 2004 seçimleriyle ilgili bir çalışma Referans gazetesinin dünkü 'Pozitif' ekinde yer aldı. Washington kaynaklı haber analiz, Amerikan Üniversitesi Tarih Bölümü Başkanı Dr. Allan Lichtman'ın, 'Beyaz Saray Anahtarları' diye adlandırılan bir tahmin sistemi üzerine kurulmuştu. 
Lichtman, 1860 - 1980 arasındaki ABD başkanlık seçim sonuçlarından yola çıkarak, sayılı bir matematikçi olan Volodia Keilis - Borok'la birlikte deprem tahmin tekniklerini kullanmış ve 1988 sonrası başkanlık seçimlerinin galibini '13 anahtar' yöntemiyle seçimden önce açıklamış. 
Buna göre, Beyaz Saray'daki başkanın ikinci seçim dönemini kaybetmesi için 13 anahtardan 6'sını kaybetmesi gerekiyor. Amerikalı profesör, 2 Kasım seçimlerine birkaç gün kala Bush'un şansını şöyle görüyor 
'Şu andaki gelişmelerin Bush'a 5. anahtarı da kaybettirmesi gerek. Yükselen petrol fiyatları, nezle aşısı stokunun tükenmesi, geçtiğimiz hafta Irak'ta kaybolan 350 ton silah ve cephane... Fakat bütün bu olumsuz gelişmelere ve tartışmalarda sağladığı üstünlüğe rağmen, Kerry, halen Bush'la arasını kapatmayı ve hatta rakibinin önüne geçmeyi başaramıyor.' 
Kitle imha silahı yalanı ve Amerikan kamuoyunu sarsan Valerie Plame adlı CIA ajanının kimliğinin sızdırılması gibi skandallara karşın Bush'un h l şanslı gözükmesinin tek nedeni, ekonomide bir kriz yaşanmamış olması. Ekonomi, istihdam yaratmasa da büyümeye devam ediyor 
ABD'de başkanlık seçimi soluk isteyen bir maraton. 
Kerry ve Bush, aylardır eyaletleri dolaşarak Amerikan seçmeninin 'güven'ini kazanmaya çalışıyorlar. 
Sadece Irak işgali bile Bush'un kaybetmesine yeter. 
Daha güvenli bir dünya için Demokratlar'ın işbaşına gelmesini dilemekten başka seçeneğimiz yok. 



</TEXT>
</DOC>
