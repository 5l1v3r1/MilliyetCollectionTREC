<DOC>
<DOCNO> 294393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun22.html </URL>
<DATE> 2004/12/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Filistinli genç çift, İsrail mahkemesinde nişanlandı 
</HEADLINE>
<TEXT>

     Filistinli iki genç, askeri mahkemede, İsrailli askerlerin alkışları arasında nişanlandı. 
     Filistinli Muhammed Zeydat 22 ile kız arkadaşı Mona el-Adra, Zeydat'ın duruşmasının sürdürüldüğü İsrail askeri mahkemesinde, mahkeme yargıcının verdiği özel izinle birbirlerine yüzüklerini taktı. 
     Jerusalem Post gazetesinin haberine göre, bomba koymak ve iki ateş açma eylemine karışmakla yargılanan Muhammed Zeydat'ın duruşması sürerken, mahkeme salonunda bulunan Zeydat'ın kız arkadaşı el-Adra ayağa kalktı ve yargıca ''Zeydat yeniden cezaevine dönmeden'', kısa bir nişan töreni için izin verip veremeyeceğini sordu. 
     ''İngilizcemin yetersiz olduğunu biliyorum. Ama Muhammed ve ben, o tutuklanmadan nişanlanmayı planlamıştık'' diyen Mona el-Adra, ''Mahkemeye sorun çıkarmak için gelmediğini'' vurguladı ve ''Barış istiyorum. Sizden, burada Muhammed'le yüzüklerimizi takmamıza ve kısa bir nişan törenine izin vermenizi istiyorum'' diye konuştu. 
     Haberde, şaşıran yargıcın, güvenlik sorumlusu ve Zeydat'ın avukatı ile görüşüp durumu müzakere etmesinden sonra, duruşma salonunun dışında bir başka salonda, çiftin nişan töreninin yapılmasını sağladığı belirtildi. 
     Zeydat ve el-Adra'nın ailelerinin de bulunduğu nişan töreninde, genç çiftin yüzüklerini birbirine taktığı ve sarıldıkları, çevredeki İsrailli askerlerin de çifti alkışladıkları kaydedildi. 
     İsrail Ordusu kaynaklarınca da doğrulanan tören sonunda, Zeydat'ın nişan yüzüğü, ''güvenlik gerekçesiyle'' nişanlısına geri verildi. 
     Duruşmanın ardından Zeydat yeniden cezaevine giderken, nişanlısı Mona el-Adra, mahkemenin dışında ''Muhammed'in cesarete, ruhunu ayakta tutacak bir desteğe ihtiyacı vardı. Şimdi, dışarıda onu birinin beklediğini biliyor'' diye konuştu. 
     Muhammed Zeydat'ın babası Halid, el-Adra'nın bu düşüncesinden haberleri bulunmadığını belirterek, ''Kendimi tutamadım, gözlerimden yaşlar boşaldı'' diyerek hislerini dile getirdi. Halid, ''Bu, Filistin halkının hapis değil, yaşama isteğinin somut bir kanıtıdır'' diye konuştu. 
     
</TEXT>
</DOC>
