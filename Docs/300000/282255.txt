<DOC>
<DOCNO> 282255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur26.html </URL>
<DATE> 2004/10/21/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
"Bono mağdurları" yargıya başvurdu... 
</HEADLINE>
<TEXT>

     Bağımsız Bono Mağdurları Dayanışma Derneği Başkanı Hüseyin Bektaş, İmarbankası'ndan aldıkları hazine bonoları nedeniyle sıkıntıda olduklarını belirterek, ''16 aydır devam eden bu eziyetin sona ermesini istiyoruz'' dedi. 
     Bektaş ve dernek üyelerinin, BDDK, SPK ve Hazine Müsteşarlığı'nın görevlerini yerine getirmedikleri gerekçesiyle açtıkları dava bugün Ankara İdare Mahkemesi'nde görüldü. 
     Dernek avukatı Osman Yayla, özellikle BDDK'nın denetim ve garanti görevlerini yerine getirmediğini, vatandaşların mağduriyetini dikkate almadığını ileri sürdü. Yayla, şunları kaydetti 
     ''BDDK, belli bir süre, bankaları tasfiye etmeyeceğini, Bankalar Kanunu'nu ihlal eden bankayı TMSF'ye hisseleriyle birlikte devredeceğini, hisseleri devralan TMSF'nin de bankanın yükümlülüklerini, bilanço dışı olanlar dahil olmak üzere, hiçbir engel olmadan faizleriyle birlikte ödeyeceğini, gerekli kaynağın ise Bankalar Kanunu çerçevesinde hükümet tarafından sağlanacağını 151 sayılı kararıyla garanti ettiği halde bu garantisini yerine getirmedi.'' SPK'nın da hatalı olduğunu savunan Yayla, ''İmarbankası, televizyonlarda bangır bangır hazine bonosu reklamı yaptı ama takip etmesi gereken SPK takip etmedi'' diye konuştu. Yayla, Hazine Müsteşarlığı'nın da ''konuya gözlerini yumarak görmezden geldiğini'' kaydetti. 
     Ortak savunma yapan BDDK, SPK ve Hazine Müsteşarlığı avukatları ise genel olarak davanın açılış biçiminin hatalı olduğuna işaret ettiler. 
     BDDK avukatı Ender Emre, kurumunun bankaların tüm denetiminden sorumlu olamayacağını, örneğin bir bankanın vergi denetimlerini Maliye Bakanlığı'nın, reklamlarının da Rekabet Kurulu'ndan denetlendiğini söyledi. 
     Emre, İmarbankası'nın, kendilerinin izni olmadan hazine bonosu sattığını, izin vermedikleri bir eylemden dolayı kurumunun sorumlu tutulamayacağını belirtti. 
     Hakim, davayla ilgili kararın taraflara daha sonra bildirileceğini belirtti. 
     
     ''HAKKIMIZI İSTİYORUZ'' 
     Duruşmanın ardından Dernek Başkanı Hüseyin Bektaş, mahkeme önünde yaptığı basın açıklamasında, devlete güvendikleri için mağdur olduklarını söyledi. 
     Her şeye rağmen yargıya güvendiklerini belirten Bektaş, aileleri ile birlikte 100 bin ''bono mağdurunun'' dayanacak gücünün kalmadığını kaydetti. ''16 aydır devam eden bu eziyetin sona ermesini istiyoruz'' diye konuşan Bektaş, davayı kazanacaklarına inandıklarını söyledi. 
     
</TEXT>
</DOC>
