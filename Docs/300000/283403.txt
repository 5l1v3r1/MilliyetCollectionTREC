<DOC>
<DOCNO> 283403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun48.html </URL>
<DATE> 2004/10/26/ </DATE>
<TIME> 18.44 </TIME>
<AUTHOR>  </AUTHOR>
<HEADLINE>
Allavi, AB zirvesine davet edildi 
</HEADLINE>
<TEXT>

     Irak Başbakanı İyad Allavi, Belçika'nın başkenti Brüksel'de 4-5 Kasım'da yapılması planlanan AB zirvesine davet edildiğini ve bu zirveye katılmak istediğini söyledi. 
     Allavi, Irak Ulusal Konseyi'nde yaptığı konuşmada, ''AB zirvesine davet edildim. Avrupalı yetkililerle Mısır'da gelecek ay yapılması öngörülen Irak hakkındaki uluslararası konferansı ve Irak'ın borçlarını görüşeceğim'' dedi. 
     Mısır'da 22-23 Kasım'da yapılacak konferansta ana gündemi, Irak'ın istikrara kavuşturulması ve enformasyon konusunun oluşturacağını belirten Allavi, ''Konferansta ilk olarak Irak'ta istikrar konusu görüşülecek. İstikrar, sadece sınırların kontrolü değil aynı zamanda güvenlik ve bazı komşu ülkelerde terörizmi ve terör eylemlerini destekleyen konulardaki haberleri içeriyor'' diye konuştu. 
     Allavi, ''Bazı komşu ülkelerdeki haberlerde terörizmin direniş olarak ifade edildiğini, bunun da gerilimi artırdığını'' belirtti. 
     Konferansta, Irak'ın yeniden yapılanmasına, bölgedeki ülkelerin katılımının da ele alınacağını belirten Allavi, ''Bazı ülkeler konu dışında bırakılacaklarından korkuyor, ancak kabul edilebilir yatırımları sunan herkese açığız'' diye konuştu. 
     Mısır'ın Şarm el Şeyh kentinde yapılması planlanan konferansa, aralarında Türkiye'nin de bulunduğu Irak'ın komşularının, sanayileşmiş ülkelerin oluşturduğu G-8 ülkeleri, Çin ve BM, Arap Birliği, İslam Konferansı Örgütü ve Avrupa Birliği temsilcilerinin katılması bekleniyor. 
     
</TEXT>
</DOC>
