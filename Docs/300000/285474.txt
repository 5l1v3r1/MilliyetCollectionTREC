<DOC>
<DOCNO> 285474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonspo17.html </URL>
<DATE> 2004/11/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Avrupa Şampiyonlar Ligi finaline doğru hazırlıklar tüm hızıyla sürüyor 
</HEADLINE>
<TEXT>

     Futbolda dünyanın en ilgi çeken organizasyonlarından birisi olan Avrupa Şampiyonlar Ligi'nin 2005 finaline ev sahipliği yapmaya hazırlanan İstanbul ve Atatürk Olimpiyat Stadı'nda çalışmalar tüm hızıyla sürüyor. 
     Futbol Federasyonu'nun resmi yayın organı olarak ilk sayısı çıkan Tam Saha dergisinde, 2005 Avrupa Şampiyonlar Ligi finali öncesi çalışmalar, planlar ve beklentiler dile getirildi. 
     Dergide, ''En anlamlısı, en görkemlisi İstanbul'da'' başlığıyla yer alan haberde, 17 Mayıs 2005'te Atatürk Olimpiyat Stadı'nda gerçekleştirilecek final için 40 bin seyircinin İstanbul'a gelmesinin beklendiği, ayrıca direkt ve dolaylı olarak 20 milyon euroluk parasal kazanç beklendiği ifade edildi. 
     Özellikle, bu organizasyonun tanıtıma yapacağı katkının parasal karşılığının ölçülemeyecek kadar yüksek olduğuna dikkat çekilirken, organizasyon çalışmalarının bütçesinin 3 milyon dolar olduğu açıklandı. 
     
     UEFA 4 BİN 800 ODA AYIRTTI 
     Şampiyonlar Ligi finali öncesi organizasyon çalışmalarını çok yakından takip eden UEFA, İstanbul'da kendi misafirleri ve sponsorları için 4 ile 5 yıldızlı otellerde toplam 4 bin 800 oda ayırttı. 
     Sponsorların davetlilerini maç günü ağırlaması için geçmiş organizasyonlarda kurulan 12 bin metrekarelik çadırın yanı sıra Atatürk Olimpiyat Stadı kapalı tribünün arkasına 25 bin metrekarelik bir çadır daha kurulacağı, Avrupa'dan getirilecek bu çadırın ise 650 kmw'lık 4 jeneratörle destekleneceği kaydedildi. Ayrıca organizasyon geleneği olarak, final maçından yaklaşık 1 ay önce Şampiyonlar Ligi Kupası,İstanbul Büyükşehir Belediye Başkanı Kadir Topbaş'a teslim edilecek ve teslim töreni de dev bir organizasyonla Uluslararası Kongre ve Sergi Sarayı'nda yapılacak. 
     Diğer yandan, yaklaşık 40 bin yabancı taraftarın gelmesinin beklendiği organizasyonda A takımı taraftarları Sabiha Gökçen Havalimanı'nı, B takımı taraftarları ise Atatürk Havalimanı'nı kullanacak. Yaklaşık 750 belediye otobüsünün ring seferleriyle taraftarları stada taşıması planlanıyor. 
     
     ÇALIŞMALAR SÜRÜYOR 
     Final maçına aylar kala Atatürk Olimpiyat Stadı'nda çalışmalar en hızlı şekilde sürdürülüyor. 
     İstanbul Büyükşehir Belediyesi tarafından stat yollarının bitirilmesi için 50 milyon dolar ayrılırken, kullanılmakta olan yollara ilave olarak TEM'e bağlanacak 4 ayrı yolun yapım çalışmaları büyük bir süratle tamamlandı. 
     Stadın park kapasitesi 12 bin araç ve 500 otobüse çıkartıldı ve tüm park alanlarının ışıklandırma çalışmaları bitti. 
     Ayrıca, basın tribünü kapasitesinin Futbol Federasyonu'nun katkılarıyla 2 katına çıkartılacağı bildirildi. 
     
</TEXT>
</DOC>
