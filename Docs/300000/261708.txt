<DOC>
<DOCNO> 261708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun02.html </URL>
<DATE> 2004/08/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AGİT, ABD başkanlık seçimlerini izleyecek... 
</HEADLINE>
<TEXT>

     Deniz Arslan AA 

ABD'de 2 Kasım 2004'te yapılacak başkanlık seçimleri, tarihte ilk defa Avrupa Güvenlik ve İşbirliği Teşkilatı'ndan AGİT gelecek uluslararası gözlemcilerce izlenecek. 
     ABD Temsilciler Meclisi'nin bazı Demokrat Partili üyelerinin girişimi sonucu, ABD Dışişleri Bakanlığı'nın seçimi izlemesi için AGİT'e davet gönderdiği bildirildi. 
     Muhafazakar eğilimli Washington Times gazetesinin verdiği habere göre, ABD Kongresi'nin alt kanadı olan Temsilciler Meclisi'nin 13 Demokrat Partili üyesi, ''2000 yılı başkanlık seçiminde yaşanan sıkıntıların yeniden ortaya çıkmaması için'' önce BM gözlemcilerinin gönderilmesi amacıyla BM Genel Sekreteri Kofi Annan'a mektup yazdı. Ancak BM mevzuatına göre böyle bir talebin bir ülkenin yönetiminden gelmesi gerektiğini anlatan Annan, isteği geri çevirdi. Bunun üzerine, Demokrat Parti milletvekilleri, yetkileri arasında seçim izlemek de bulunan AGİT'in gözlemci olarak davet edilmesi için ABD Dışişleri Bakanlığı'na başvurdu. 
     Adli işlerden sorumlu ABD Dışişleri Bakan Yardımcısı Paul Kelly, Demokrat Parti milletvekillerine gönderdiği mektupta, böyle bir davetin bakanlık tarafından AGİT'e iletildiğini bildirdi. 
     Kelly, mektubunda, ''ABD'nin de üye olduğu AGİT, 1990'da Kopenhag'da teşkilatın üye ülkelerin seçimlerini izleyebilmesini öngören bir anlaşmaya varmıştı. Bu anlaşmayla bağlantılı olarak ABD, AGİT'e bağlı faaliyet yürüten Demokratik Kurumlar ve İnsan Hakları Bürosu yetkililerini 2 Kasım 2004 başkanlık seçimini izlemek üzere davet etti'' dedi. 
     Merkezi Viyana'da bulunan AGİT'in üyeleri arasında Türkiye'nin de dahil olduğu Avrupa ülkeleri, eski Sovyet Cumhuriyetleri, ABD ve Kanada bulunuyor. 
     AGİT sözcüsü Urdur Gunnarsdottir, Washington Times'a açıklamasında, seçimi ne kadar gözlemcinin ve nerede izleyebileceği konusunda planlama yapmak amacıyla bir AGİT heyetinin Eylül ayında ABD'yi ziyaret edeceğini söyledi. 
     ABD'de 2002 yılında yapılan kongre seçimlerine de AGİT bir gözlemci heyeti göndermişti. Ancak 2 Kasım'da yapılacak başkanlık seçimi, AGİT'in izleyeceği ilk Amerikan başkanlık seçimi olacak. ABD'de 2000 yılında yapılan son başkanlık seçiminde, ülke genelindeki sonucu belirleme konumuna gelen Florida eyaletindeki oy sayımında yaşanan karışıklık, bütün seçim sürecini gölgelemişti. Sonucun haftalarca belirlenememesinin ardından ABD Federal Yüksek Mahkemesi, seçimi Cumhuriyetçi Partili George W. Bush'un kazandığına hükmetmişti. 
     
</TEXT>
</DOC>
