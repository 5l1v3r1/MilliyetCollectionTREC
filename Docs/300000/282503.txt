<DOC>
<DOCNO> 282503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo03.html </URL>
<DATE> 2004/10/22/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Bosque'den İbrahim Akın sürprizi... 
</HEADLINE>
<TEXT>

     Beşiktaş’ta Ankaragücü maçı hazırlıklarına tek idmanla devam edildi. Bosque’nin, İbrahim Akın'ı 11’de denemesi dikkat çekti. 
     
     Yedek kalmıştı... 

     Siyah-Beyazlılar önceki gün olduğu gibi dün de kapalı kapılar ardında tek antrenman yaptı. Taktik çalışma nedeniyle basın mensuplarını idmana almayan teknik direktör Vicente Del Bosque’nin, çift kalede İbrahim Akın’ı yeniden as takıma aldığı öğrenildi. Trabzonspor ve Diyarbakırspor maçlarına yedek başlayan, geçtiğimiz hafta sahada kaldığı 27 dakikaya 2 gol sığdıran genç futbolcunun, Başkent’te ilk onbirde başlayacağı bildirildi. 
     
     Orucu bırakıyorlar 

     Ramazan ayı nedeniyle idman programını değiştirerek çalışmaları iftar sonrasına kaydıran İspanyol teknik adam, dünkü antrenmanın ardından futbolcularıyla mini bir toplantı yaptı. Daha önce belirledikleri üzere, talebelerinden bugünden maç bitimine kadar oruç tutmamalarını isteyen Del Bosque, bu konuda sadece Ahmed Hassan’a taviz verdi. Mısırlı yıldız, dini eğitim aldığı için bu kurala uyamayacağını ifade etmişti. 
     
</TEXT>
</DOC>
