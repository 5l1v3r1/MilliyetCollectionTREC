<DOC>
<DOCNO> 253851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy03.html </URL>
<DATE> 2004/07/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Sezer, rütbeli öğretmenlik yasasını onayladı... 
</HEADLINE>
<TEXT>

     Cumhurbaşkanı Ahmet Necdet Sezer, yıllar önce uygulanan "Başöğretmen" ünvanını geri getiren Yasa'yı onaylayarak Başbakanlığa gönderdi. Sezer'in onayladığı Yasa ile öğretmenlik mesleğinin adaylık döneminden sonra "öğretmen" "uzman öğretmen" şeklinde kariyer basamakları uygulamaya konulacak. 
     Cumhurbaşkanı Ahmet Necdet Sezer, "Milli Eğitim Temel Kanunu ve Devlet Memurları Kanununda Değişiklik Yapılmasına İlişkin Kanun"u onaylayarak Resmi Gazete'de yayımlanması için Başbakanlığa gönderdi. 
     
     SİCİL DE KARİYERDE ETKİLİ OLACAK 
     Sezer'in onayladığı yasaya göre öğretmenlik mesleği, adaylık döneminden sonra öğretmen, uzman öğretmen ve başöğretmen olmak üzere üç kariyer basamağına ayrılacak. 
     Kariyer basamaklarında yükselmede kıdem, eğitim 'hizmetiçi eğitim, lisansüstü eğitim, etkinlik, bilimsel, kültürel, sanatsal ve sportif çalışmalar' ve sicil 'iş başarımı' ve sınav sonuçları esas alınacak. 
     Kariyer sınavı 100 tam puan üzerinden alınacak. 
     Değerlendirme puanının yüzde 10'u kıdem, yüzde 20'si eğitim, yüzde 10'u sicil, yüzde 10'u etkinlik ve yüzde 50'sini sınav puanı oluşturacak. 
     Yüksek lisans öğrenimini tamamlamış öğretmenler için uzman öğretmenlik, doktora öğrenimi tamamlanmış olan öğretmenler içinse başöğretmenlik için sınav koşulu aranmayacak. Bu gruptaki öğretmenler kıdem, eğitim, etkinlik ve sicil ölçütlerine göre değerlendirilecek. 
     Toplam serbest öğretmen kadro sayısı içinde, başöğretmen oranı yüzde 10, uzman öğretmen oranı ise yüzde 20 olacak. Bu oran Bakanlar Kurulu kararı ile bir kat 
     artırılabilecek. Başöğretmen ünvanını kazanmış olanlara yüzde 40, uzman öğretmen ünvanını kazanmış olanlara yüzde 20 oranında daha fazla öğretim tazminatı verilecek. 
     
</TEXT>
</DOC>
