<DOC>
<DOCNO> 280841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas18.html </URL>
<DATE> 2005/03/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ferhat Göçer'ın hayatı... Konserden ameliyata... 
</HEADLINE>
<TEXT>

     Müzik çalışmalarını ve doktorluğu bir arada yürüten Ferhat Göçer'in ilk kaseti Mayıs ayında piyasaya çıkacak. 
     İstanbul Üniversitesi Tıp Fakültesi'nde ve Devlet Konservatuvarı Şan Bölümü'nde aynı anda eğitim gören Ferhat Göçer, AA muhabirine yaptığı açıklamada, müziğe olan tutkusunun üniversite yıllarında başladığını söyledi. Göçer, şöyle konuştu 
     ''Tıp fakültesi ve konservatuvardan aynı dönemde mezun oldum. Şanlıurfa'daki 1 yıllık mecburi doktorluk hizmetinden sonra Haydarpaşa Numune Hastanesi'nde genel cerrahi asistanı olarak göreve başladım. Halen aynı branşta uzman doktor olarak çalışıyorum. 6 yıldır da profesyonel olarak müzikle uğraşıyorum. Her iki meslek de benim için vazgeçilmez. Ancak mesleki kariyerimi müzik üzerine yapmak istiyorum. Doktorluğu bırakmayı hiçbir zaman düşünmedim. Çünkü genel cerrahi uzmanlığı, disiplin isteyen bir branş. Müzikteki başarımı da bu disipline borçluyum.'' Bugüne kadar yüzlerce konser verdiğini, ancak kaset yapmadığını ifade eden Göçer, ''Kaset yapmayı da düşünmüyordum. Ancak konserlerimden derlenen korsan kasetler, beni buna mecbur etti'' dedi. Göçer, Mayıs ayında piyasaya çıkacak kasetinin düzenlemelerini Ozan Doğulu'nun, prodüktörlüğünü de Ercan Saatçi'nin yaptığını kaydetti. 
     Metropol Senfoni Orkestrası'nın da kurucusu olan Göçer, Klasik Batı ve Türk Müziği'ni kendine özgü yorumuyla seslendirdiği için ''neo klasik akımın Türkiye'deki temsilcisi'' olarak da tanınıyor. 
     Dr. Göçer, ''Doğudan gelen sese kulak verin'' sloganıyla, eğitime destek amaçlı yurt çapında konserler de veriyor. 
     
</TEXT>
</DOC>
