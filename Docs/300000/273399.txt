<DOC>
<DOCNO> 273399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonspo25.html </URL>
<DATE> 2004/09/20/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Gençlerbirliği, Fenerbahçe maçına hazırlanıyor... 
</HEADLINE>
<TEXT>

     Gençlerbirliği, cuma günü yapacağı Fenerbahçe maçının hazırlıklarına başladı. Beştepe İlhan Cavcav Tesisleri'nde, Teknik Direktör Erdoğan Arıca yönetiminde yapılan idmana, sakatlıktan yeni kurtulan ve salonda çalışan Ali Tandoğan dışında tüm futbolcular katıldı. 
     Defans kurgusu üzerinde çalışmalarını yoğunlaştıran Arıca, Fenerbahçe'nin kanatları iyi kullanan Serhat ve Tuncay gibi süratli oyuncuları olduğunu, bu nedenle de bu bölgeyi kontrol altında tutabilmek için 4-1-3-2 sistemiyle takımı oynatabileceğini söyledi. 
     
     ERKAN KADRODA, ALİ TANDOĞAN SALONDA 
     Sezonun ilk maçı olan Sakaryaspor karşılaşmasından sonra sakatlanan Erkan'ın, 5 hafta sonra Fenerbahçe maçında kadroda yer alacağını bildiren Erdoğan Arıca, şöyle dedi 
     ''Nihayet defanstaki problemimizi giderdik. Uzun süredir yan yana oynama şansını bulamayan Filip, Baki ve Erkan, Fenerbahçe maçında birlikte oynayacaklar. Şimdi tek eksiğimiz kaldı, o da Ali Tandoğan. Bu futbolcumuzun takıma katılmasıyla Gençlerbirliği eskisi gibi izleyenlere zevk verecek futbolu oynayarak, başarılı sonuçlar alacaktır.'' Ligin 3. haftasında Büyükşehir Belediyesi Ankaraspor ile yapılan maçta belinden sakatlanarak 2 hafta Almanya'da tedavi gören Ali Tandoğan ise bugün takımdan ayrı salonda çalışmalara başladı. Teknik Direktör Arıca, salonda ağırlık ve kondisyon çalışması yapan bu futbolcunun 8. haftada oynanacak Konyaspor maçından sonra kadroda yer alabileceğini belirtti. 
     Gençlerbirliği, Fenerbahçe maçının hazırlıklarını yarın yapacağı idmanla sürdürecek. 
     
</TEXT>
</DOC>
