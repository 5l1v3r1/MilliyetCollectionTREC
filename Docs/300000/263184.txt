<DOC>
<DOCNO> 263184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo27.html </URL>
<DATE> 2004/08/13/ </DATE>
<TIME> 21.18 </TIME>
<AUTHOR>  </AUTHOR>
<HEADLINE>
Atina-2004... Açılış töreninin yapılacağı stadın zemini suyla dolduruldu 
</HEADLINE>
<TEXT>

     28. Yaz Olimpiyat Oyunları açılış töreni, Atina Olimpiyat Spor Kompleksi OAKA içinde yer alan 72 bin kişilik Olimpiyat Stadı'nda yapıldı. 
     
     ZEMİN HAVUZ OLDU 
     Tören için havuza dönüştürülen stadın zemini, 2 milyon 162 bin litre suyla dolduruldu. 
     9 bin 645 metrekarelik suyla kaplı alan yaklaşık 6 saatte doldu. Suyun 3 dakikada boşalması için saniyede 3 bin litre suyun çekilmesini sağlayan sisteme bağlı, zeminin altında 2 milyon 300 bin litre kapasiteli yer altı rezervuarı yapıldı. 
     
     GÖSTERİ 
     Yunanlar, açılış töreni için 28 Mayıs'tan bu yana yaklaşık 600 prova yaptı. 
     Açılış töreninde yaklaşık 5 bin kişi görev alırken, aralarında Türklerin de bulunduğu 31 ülkeden gönüllüler de sahne arkasında çalıştılar. Gösterilerde, 7 ile 70 yaş arasında değişen toplam 2428 kişi görev aldı. 
     Gösteri için 10 bin metre kumaş, 2 bin litre tutkal, 15 kilometre iplik, 150 galon boya, 7152 çift çorap, 4 bin çift ayakkabı kullanıldı. 
     
     YENİLENEN STAT 
     1982 yılında inşa edilen Olimpiyat Stadı, oyunlar için 2000 yılında başlayan ve 2004'te sona eren çalışmalar sonunda tamamen yenilendi. 
     72 bin kişi kapasiteli stadın yeniden yapılan çatısını Santiago Calatrava dizayn etti. Yeni çatı 25 bin metrekarelik bir alanı kapatıyor ve ağırlığı 18 bin 700 ton. 
     
</TEXT>
</DOC>
