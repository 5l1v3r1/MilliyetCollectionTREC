<DOC>
<DOCNO> 285847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sontur27.html </URL>
<DATE> 2004/11/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ramazan davulcusuna tokmakla ''taciz'' dayağı .. 
</HEADLINE>
<TEXT>

     Kütahya'nın Tavşanlı İlçesi'nde bir ramazan davulcusu, sahurda davul tokmağıyla dövülünce, 3 kız çocuğuna cinsel tacizde bulunduğu ortaya çıktı. 
     Hastanedeki tedavisinin ardından gözaltına alınan davulcu, çıkarıldığı nöbetçi mahkeme tarafından tutuklandı. 
     Alınan bilgiye göre, ilçede yıllardır ramazan ayında davul çalan Mustafa Yaman 42 , Hanımçeşme Mahallesi'nde sahurda dolaşırken, bir kişi tarafından davulunun tokmağıyla dövüldü. 
     Vatandaşlar tarafından yerde baygın şekilde bulunarak Kütahya Devlet Hastanesi'ne kaldırılan Yaman'ın, ''Beni K.S. dövdü'' iddiasında bulunması üzerine, bu kişinin ifadesine başvurulunca ''taciz olayı'' ortaya çıktı. 
     K.S, davulcunun iki gün önce bahşiş toplamak için mahallelerinde gezerken kızı B.S 8 ile A.Ö 10 ve S.B'ye 10 tacizde bulunduğunu, bu yüzden Yaman'ı dövdüğünü öne sürdü. 
     İfadelerine başvurulan küçük kız çocuklarının da olayı doğrulayarak, ''Biz diğer çocuklarla birlikte davulcu amcanın peşine takılıp bahşiş toplamasına yardım ettik, ama o üçümüzü kuytu bir yere götürüp sarkıntılık etti'' demeleri ve A.Ö ile S.B'nin babalarının da şikayetçi olmaları üzerine, hastanede tedavisi tamamlanan Mustafa Yaman, gözaltına alındı. 
     Yaman, Tavşanlı İlçe Emniyet Müdürlüğü'ndeki sorgulamasının ardından çıkarıldığı nöbetçi mahkemece tutuklandı. 
     Mustafa Yaman, Tavşanlı Dost Kalpler Derneği tarafından 29 Ekim Cumhuriyet Bayramı dolayısıyla, Kütahya Çocuk Yuvası'nda kalan 100 çocuğa verilen yemekte davul çalarak, çocukları eğlendirmiş, ''Beni haber yapın'' diyerek gazetecilere de poz vermişti. 
     
     DAVULA YASAK GELDİ 

     Kütahya'nın Tavşanlı İlçesi'nde, bir ramazan davulcusunun üç kız çocuğuna tacizde bulunduğu iddiasıyla tutuklanması, ilçede davul çalınmasının yasaklanmasına neden oldu. 
     Tavşanlı Belediye Başkanı Ali İhsan Çakır, gazetecilere yaptığı açıklamada, ramazan davulcusu Mustafa Yaman'ın, 8-10 yaşları arasındaki kız çocuklarına cinsel tacizde bulunmak suçundan tutuklanması nedeniyle ilçede bu geceden itibaren davul çalınmasının yasakladığını bildirdi. 
     Bir ramazan davulcusunun, ''hayırlara vesile olan ramazan ayında'' böyle bir olayla gündeme gelmesinden büyük bir üzüntü duyduğunu dile getiren Çakır, ''Böyle iğrenç bir olayın yaşanması, ramazan geleneğinin bu olayla kirlenmesi hepimizi üzdü. Bu yüzden sahurlarda davul çalınmasını bugünden itibaren yasaklıyorum. Hem davul çalınmasa da insanımız sahura kalkıyor, davula gerek yok'' dedi. 
     İlçedeki ramazan davulcuları, bir kişinin yaptığı hata yüzünden bütün davulcuların cezalandırıldığını savunarak, yasağın kaldırılmasını istediler. 
     
     YASAKLA ORTAYA ÇIKAN DRAM 

     Bu arada, davulculara getirilen yasak, ''kalbi delik kızının ameliyatı için'' davul çalan bir babanın dramını ortaya çıkardı. 
     Ramazan davulcusu Hasan Evgi 28 , kalbi delik olan 7 yaşındaki kızı Yeliz Ezgi'nin ameliyatı için gerekli parayı davul çalarak temin etmeyi düşündüğünü, ancak davul çalmanın yasaklanmasıyla hayallerinin hüsrana dönüştüğünü söyledi. 
     Tavşanlı Kaymakamlığı'nın katkılarıyla yeşil kart çıkardıklarını, kızının bu kart sayesinde Uludağ Üniversitesi Tıp Fakültesi'nde tedavisinin sürdüğünü anlatan Evgi, şöyle konuştu 
     ''Kızım 7 ay sonra ameliyat olacak. Doktorlar ameliyatın yeşil kartla parasız olabileceğini, ancak başka masrafların çıkabileceğini söylediler. Bu yüzden de para biriktirmek için ne iş bulursam yapıyorum. Ramazandan önce sırf bu nedenle davulculuk kursu aldım ve sahurlarda davul çalmaya başladım. Biraz para biriktireceğimi umut ederken, davul çalmamız yasaklanınca çok üzüldüm.'' 
     
</TEXT>
</DOC>
