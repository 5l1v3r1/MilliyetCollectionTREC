<DOC>
<DOCNO> 272878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sondun15.html </URL>
<DATE> 2004/09/18/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Alman kadınların yüzde 37'si şiddet kurbanı 
</HEADLINE>
<TEXT>

     Almanya'da yapılan bir araştırma, kadınların yüzde 37'sinin şiddet kurbanı olduğunu ortaya koydu. 
     Focus dergisi tarafından yaşları 16 ila 85 arasında değişen 10 binden fazla kadınla yapılan araştırmaya göre, kadınların yüzde 13'ü tecavüze uğramış ya da şiddet görerek cinsel tacize uğramış. 
     Özellikle eşlerinden ayrılmak isteyen kadınların şiddete maruz kaldığı belirtilen araştırmada, genelde küçüklüklerinde şiddete maruz kalan kadınların yaşantılarında daha sonra da şiddet gördükleri kaydedildi. 
     Federal Aile Bakanı Renate Schmidt, araştırmayla ilgili olarak dergiye yaptığı açıklamada, kadınların küçüklüklerinde yaşadıkları kötü olaylardan derinden etkilendiklerine işaret ederek, ''Küçük yaşlarda şiddet gören ya da tecavüze uğrayan kadınlar bunu sevginin bir parçası olarak algılıyor ve bu nedenle bu tür olaylar sık sık yeniden başlarına gelebiliyor'' dedi. 
     Schmidt ayrıca, şiddet gören kadınların istedikleri zaman başvurabilecekleri 24 saat boyunca hizmet veren bir telefon hattı kurulacağını açıkladı. 
     
</TEXT>
</DOC>
