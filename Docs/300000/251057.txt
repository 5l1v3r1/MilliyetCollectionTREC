<DOC>
<DOCNO> 251057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sondun09.html </URL>
<DATE> 2004/06/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Irısh Daily Mirror'dan Bush'a Bas git... 
</HEADLINE>
<TEXT>

     ABD Başkanı George Bush'un İrlandalı ve AB yetkilileriyle yaptığı Avrupa Birliği-ABD zirvesinde, gündemin ana maddesinin 30 Haziran'da egemenliğin Irak'taki hükümete devri olduğu bildirildi. 
     Zirvenin yapıldığı İrlanda'daki Shannon kentine dün akşam gelen Bush, bugün İrlanda Cumhurbaşkanı Dr. Martin McAleese ile 16'ncı yüzyıldan kalma Dromoland şatosunda biraraya geldi. Bush, daha sonra İrlanda Başbakanı Bertie Ahern ile görüştü. 
     Şu sırada devam eden ABD-AB toplantılarının ardından, öğle yemeğine geçilecek. Transatlantik iş diyalogu oturumunun ardından da bir basın toplantısı düzenlenecek. 
     Toplantılar devam ederken, Irish Daily Mirror gazetesi, ''Başbakan Ahern, Dubya'yı Bush hoş karşılıyor, ancak 10 bin kişi ona nereye gitmesi gerektiğini söylüyor'' ifadesiyle birlikte, ''Bas Git '' Bush Off manşeti attı. Shannon havalimanında yaklaşık 10 bin protestocu, Bush karşıtı gösteri yapıyor. Shannon'da 6 bin güvenlik görevlisi, olağanüstü önlemler aldı. 
     ABD-AB zirvesine, Avrupa Komisyonu Başkanı Romano Prodi, AB'nin dış politika şefi Javier Solana ve AB Ticaret Komiseri Pascal Lamy katılıyor. 
     Washington yönetimi, 30 Haziran'da Irak'ta yetki devrinin, Almanya ve Fransa gibi ülkelerle diğer bazı Avrupa ülkeleriyle ilişkiler bakımından daha iyi ilişkilere yardım edeceğini düşünüyor. Amerikan yönetimi, NATO müttefiklerinin Irak'ta daha fazla rol alma istekliliğinde olacağını umuyor. 
     ABD Başkanı Bush'un bugün akşam ulaşacağı Türkiye'de NATO zirvesinde de, bu yönde umudunu ifade etmesi bekleniyor. Avrupa Birliği'nin de, Irak Savaşı sırasında ABD ile yaşanan sıkıntıyı aşma istekliliği içinde olduğu belirtiliyor. Ancak AB ülkeleri, asker gönderme konusuna temkinli yaklaşıyor. Fransa ve Almanya, NATO'nun Irak'a asker göndermesi fikrine soğuk baktıklarını açıklamışlardı. 
     AB Dışilişkiler Komiseri Chris Patten, dün Bush'un İrlanda ve Türkiye ziyaretine eşlik eden Beyaz Saray muhabirleri için düzenlediği brifingde, Irak'ta şiddetin devam etmesinden duyulan sıkıntıyı dile getirmiş ve Irak'ta durumun düzelmesinin Avrupa'nın da çıkarına olduğunu ve Avrupa ülkelerinin işbirliğine hazır olduğunu ifade etmişti. 
     ABD-AB zirvesindeki diğer konular arasındaysa ABD'nin Geniş Ortadoğu ve Kuzey Afrika projesi, terörizme ve kitle imha silahlarına karşı savaş, Afganistan ve AIDS ile savaş yer alıyor. Ayrıca transatlantik ilişkilerin daha yakınlaştırılması görüşülecek. 
     Toplam 27 uydudan oluşan Galileo uydu yön bulma sistemi anlaşması ise bugün ABD ile AB arasında imzalandı. 
     
</TEXT>
</DOC>
