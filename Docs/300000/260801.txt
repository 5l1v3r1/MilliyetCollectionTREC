<DOC>
<DOCNO> 260801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko18.html </URL>
<DATE> 2004/08/05/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Erdemir, Toyota'nın A Grubu tedarikçisi oldu... 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş.'nin, Toyota firmasının Tedarikçi Değerlendirme Tetkiki'nden başarıyla geçerek en üst kademe olan A grubu tedarikçi olmaya hak kazandığı bildirildi. 
     ERDEMİR Genel Müdürlüğü'nce yapılan yazılı açıklamada, Toplam Kalite Yönetimi felsefesi çerçevesinde tüm paydaşlarının dengeli mutluluğunu sağlama yaklaşımı sonucu şirketin, en önemli müşterilerinden biri olan Toyota firmasının tedarikçi tetkikinden başarıyla geçtiği kaydedildi. 
     Fabrikanın tetkik sonucunda söz konusu firmanın B grubu tedarikçisi pozisyonundan en üstte yer alan A grup tedarikçisi olmaya hak kazandığı belirtilen yazılı açıklamada, şöyle denildi 
     ''Toyota tarafından yapılan bu tetkikte, şirketimizin kalite sistemi ve yaklaşımlarıyla müşterilerimizin beklentilerini sürekli olarak karşılayacak ürün ve hizmet düzeyini nasıl gerçekleştirdiğimiz ve bu amacı yerine getirmemizdeki başarılarımız ölçülerek puanlandırıldı. Şirketimiz, Türkiye ve Avrupa'da mükemmellik yolculuğundaki yerini bir kez daha kanıtladı. Bu yıl oluşturulan yeni yönetim dinamiği sayesinde yoğun bir şekilde sürdürülen kalite çalışmaları ile müşteri istek ve beklentileri doğrultusunda hatlara ilaveler yapılarak modernizasyon yatırımları gerçekleştirildi. Bütün bu iyileştirmeler şirketimizin Toyota nezdinde bugünkü konumuna başarıyla taşınmasını sağladı.'' 
     
     ''DÜNYAYA ÖRNEK OLMA DÜŞÜNCESİ'' 

     ERDEMİR Genel Müdürü Kerim Dervişoğlu da vizyonlarında yer alan ''dünyanın önde gelen çelik üreticilerinden biri olmak'' ülküsünü slogan olarak yalnızca panolara değil, akıllara ve gönüllere de yazdıklarına inandığını belirterek, şöyle dedi 
     ''Dünyanın en büyük otomotiv üreticilerinden olan Toyota'nın memnuniyeti, şirketimizin mükemmelliğine giden yolculukta önemli bir kilometre taşıdır. Tüm paydaşlarımızın memnuniyetini amaçlayan şirketimizde, çalışma koşullarımızdan iş yapma disiplinine ve soluduğumuz havaya kadar ERDEMİR kalitesinin görülebilmesini amaçlıyoruz. Fabrikamızın bu alanda dünyaya örnek olmasını da hedefliyoruz.'' 

     
</TEXT>
</DOC>
