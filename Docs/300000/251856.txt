<DOC>
<DOCNO> 251856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun12.html </URL>
<DATE> 2004/06/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
11 Eylül'ün planlayıcısı tutuklandı 
</HEADLINE>
<TEXT>

     İngiltere'de yayımlanan The Times gazetesi, 11 Eylül saldırılarının planlayıcısı ve Madrid saldırılarının suç ortağı bir kişinin İngiltere'de tutuklandığını öne sürdü. 
     El Kaide'nin batıda düzenlediği iki büyük saldırıyla ilgisi olduğu gerekçesiyle Farid Hilali'nin, ''arananlar'' listesinin başında olduğunu belirten gazete, ''Bu, Scotland Yard'ın son yıllarda yaptığı en önemli tutuklamadır'' diye yazdı. 
     Hilali'nin geçen pazartesi ele geçirildiğini de kaydeden gazete, 35 yaşındaki terör zanlısının Faslı olduğunu ve ''Şakur'' kod adını kullandığını bildirdi. 
     Hilali'nin telefon konuşmalarının çeşitli dönemlerde dinlendiğini ve terör zanlısının ''bölgeye girdim, kartalın boğazını kesmek üzereyim'' ya da ''İspanyol terör örgütlerinin liderlerine bir ay içinde önemli bir şov yapacağım'' gibi ifadelerinin kayda alındığını belirten Times, bu görüşmelerin dikkatleri kendisine yönelittiğini bildirdi. 
     Bu telefon konuşmalarının çıkış noktasının Güney Londra'daki Peckham semti olduğunun tespit edildiğine dikkat çeken Times, İspanya'nın ünlü yargıcı Baltasar Garzon'un, İngiltere'ye iltica başvurusu da bulunan Hilali'nin iadesi için işlemleri çoktan başlattığını duyurdu. 
     Hilali'nin yakalandıktan sonra kimlik tespiti için Bow Street Sulh Hakimliği'ne çıkarıldığı, halen 7 günlük süre için Belmarsh hapishanesine konulduğunu bildiriliyor. 
     Hilali'nin sorgusu için İngiliz polisinin, çıkartılan yeni yasalar uyarınca süresiz gözaltı hakkı bulunuyor. Ancak 1 Ocak'ta yapılan yeni düzenlemelerle iade sürecini de kısaltan İngiltere'nin gelecek 3 ay içinde Hilali'yi İspanya'ya iade edebileceği belirtiliyor. 
     
</TEXT>
</DOC>
