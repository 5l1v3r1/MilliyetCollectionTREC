<DOC>
<DOCNO> 288576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sonsiy02.html </URL>
<DATE> 2004/11/13/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
AKP'li Özyılmaz, Bakan Çelik'in yerine adeta kendini önerdi 
</HEADLINE>
<TEXT>

     TBMM Milli Eğitim Komisyonu üyesi AKP Erzurum Milletvekili Ömer Özyılmaz, Türk milli eğitiminin sorunları ve çözümü için hazırladığı raporunda, "ideal" Milli Eğitim Bakanı'nın profilini çizerken adeta kendisini tarif etti. 
     AKP Erzurum Milletvekili Ömer Özyılmaz, "Türk Milli Eğitim Sisteminin Temel Sorunları Ve Çözüm Önerileri" başlıklı bir rapor hazırladı. Uludağ Üniversitesi İlahiyat Fakültesi Eğitim Bilimleri ve İslam Eğitimi Öğretim Üyesi olan Doç. Dr. Özyılmaz, raporda bugüne kadar eğitim sisteminin geliştirilememesinde ideolojik yaklaşımların önemli bir payı olduğunu savundu. Özyılmaz, bunun yanında Türk eğitiminin temel bir sorununun da, "eğitimi bir bilim sujesi olarak ele alıp, inceleyip, çeşitli yönlerden bakarak onun sorunlarını doğru teşhis edecek, çözümlerini de objektif olarak ortaya koyacak uzman kişilerden yoksun olması" olduğunu vurguladı. 
     
     "BAKAN EĞİTİM BİLİMCİ OLMALI" 
     Özyılmaz, "Bu bağlamda en büyük sorun Milli Eğitim Bakanlarının belirlenmesinde yaşanmaktadır. Esasen Milli Eğitim Bakanlığına, eğitim bilimlerinde uzman olan ve bu gözle eğitim sorunlarına yaklaşıp çözüm üretebilen bir siyasetçiyi 'Bakan' yapmakla işe başlayıp, bakanlığa eğitim bilimcilerini çekmeye gayret etmek yararlı olur diye düşünüyorum" dedi. 
     
     8 YILLIK ZORUNLU EĞİTİMDEN VAZGEÇME 
     Özyılmaz raporunda, milli eğitimin sorunlarına çeşitli açılardan çözümler önerirken, bunlar arasında 8 yıllık zorunlu eğitimden vazgeçilmesi de yer aldı. Özyılmaz, "Eğitim sistemimiz hem doğru bir çizgiye oturtulmuş olmak, hem de gelişmiş çağdaş ülkelerle birlik ve bütünlük sağlamak için bugünkü yanlış uygulamalardan kurtarılıp, ilkokul, ortaokul, lise ve üniversite şeklinde yeniden düzenlenmelidir" değerlendirmesi yaptı. 
     
     AİLELERDEN EĞİTİME KATILIM PAYI 
     Özyılmaz, kaynakların etkin kullanımı ve kamu eğitim bütçesinin artırılmasına karşın, eğitim ihtiyacının karşılanamaması durumunda, ailelerin eğitim giderine katılımının gündeme getirilmesini önerdi. Özyılmaz, maliyetlere katılım payının ailelerin gelir düzeyi, eğitim kademeleri, okul türleri ve bilim alanlarına göre farklı düzenlenebileceğini belirtti. 
     Özyılmaz raporunda, eğitim maliyetlerine katılımın düzenlenmesiyle eş zamanlı olarak, tüm eğitim kademelerinde fırsat eşitliğini sağlayıcı düzeyde etkin bir burs ve kredi sistemi oluşturulması, parasız yatılılık sisteminin yaygınlaştırılması gerektiğini de kaydetti. 
     
     YOKSUL KESİME "EĞİTİM KUPONU" 
     Özyılmaz, doğan her çocuk için eğitim sigortası yapılmasının zorunlu hale getirilmesini de önerdi. 
     Özyılmaz'ın önerileri arasında, devletin eğitim hizmetlerini götüremediği ya da gelir düzeyi düşük olan kesimlere "eğitim kuponu" vererek, eğitim talebini özel sektöre kaydırmaya çalışması da yer aldı. 
     
     "MARKA OKULLAR SATILSIN" 
     Ömer Özyılmaz, eğitim sorunlarının çözümü için özel sektöre ağırlık verilmesini savunurken, mülkiyeti il özel idaresine, yararlanma hakkı milli eğitime ait değerli arazi ve binaların satılmasını da önerdi. 
     Özyılmaz, "Özellikle, marka haline gelmiş bazı okullar müştemilatıyla beraber tarihi değer taşıyanlar hariç, okul olarak kalmak kaydıyla aynı özellikteki özel sektöre satılabilir, kiraya verilebilir veya yönetimleri özel sektöre devredilebilir" dedi. 

ANKA 
     
</TEXT>
</DOC>
