<DOC>
<DOCNO> 258342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sontur42.html </URL>
<DATE> 2004/07/26/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Hakkari Emniyet Müdürlüğü bahçesine bomba .. 
</HEADLINE>
<TEXT>

     Hakkari Emniyet Müdürlüğü'nün bahçe duvarına bırakılan bombalardan birinin gece saatlerinde patladığı, diğerinin ise sabah saatlerinde bomba imha uzmanı ekiplerince imha edildiği bildirildi. 
     Hakkari Valisi Erdoğan Gürbüz, makamında düzenlediği basın toplantısında, Hakkari Emniyet Müdürlüğü bahçesine kimliği belirsiz kişilerce bırakılan 2 bombadan 1'inin gece 00.30 sıralarında uzaktan kumandayla patlatıldığını ifade etti. 
     Gürbüz, diğer bombanın da bomba imha uzmanı ekiplerinin sabah saatlerinde, müdürlük bahçesinde yaptığı inceleme sırasında tespit edildiğini ve fünyeyle patlatıldığını kaydetti. 
     Vali Gürbüz, ilk patlamada Emniyet Müdürlüğü binası ile bir polis otomobilinin ve bazı evlerin camlarının kırıldığını, Müdürlük binasına ait jeneratörün de hasar gördüğünü ifade etti. 
     Gürbüz, olayla ilgili soruşturmanın sürdürüldüğünü dile getirdi. 
     
</TEXT>
</DOC>
