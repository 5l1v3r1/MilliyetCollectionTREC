<DOC>
<DOCNO> 255821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/yasam/yas07.html </URL>
<DATE> 2004/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıp kurtardı trafik öldürdü 
</HEADLINE>
<TEXT>


Dört kalp ameliyatını da başarıyla atlatan Hava Güdüoğlu, yolda yürürken kamyonet altında kaldı 

ŞENOL DEMİRCİ İstanbul 

Tam dört kalp ameliyatı geçirdi Hava Güdüoğlu, hepsini başarıyla atlattı. Geçen ayki son ameliyatta kalbine pil takıldı. Azraile karşı dört defa galip gelen Güdüoğlu'nu 54 ölüm, ameliyat masasında değil caddede yakaladı. 
Güdüoğlu, geçen pazar Kayseri'deki yakınlarını ziyaret etmek için kocası Ali Güdüoğlu'yla evden çıktı. Saat 05.00 sularında Gültepe Talatpaşa Caddesi'nden karşıya geçerken hızla gelen bir kamyonet Güdüoğlu'na çarptı. Kamyonetin altında kalan ve yaklaşık 100 metre sürüklenen Güdüoğlu öldü. Plakası alınamayan kamyonet ise hiç durmadan yoluna devam ederek kaçtı. 

Delilleri 'aile' topladı 
Kazanın ardından kimse polis merkezine giderek ifade vermeye yanaşmadı. 
Gültepe Polis Merkezi'ne başvuran Hava Güdüoğlu'nun kocası ve yakınları da, ellerinde kazayla ilgili yeterli bilgi olmayınca umutsuzluğa kapıldı. 
Bunun üzerine, Talatpaşa Caddesi'ni adım adım dolaşan aile, kazaya tanık olan kişilerle tek tek görüşüp bilgi toplayarak, sürücünün eşk lini belirlemeye çalıştı. Sonunda aile kamyonetin rengi, kasasındaki yazı gibi tüm ayrıntıları tek tek toplayarak hepsini polise iletti. Polis de yaptığı araştırmalar sonucunda kamyoneti buldu ve sürücüsü İsmail Güney'i gözaltına aldı. 



</TEXT>
</DOC>
