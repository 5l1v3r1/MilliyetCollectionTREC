<DOC>
<DOCNO> 275488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/siyaset/siy08.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya İlle de üyelik amaçlanmasın 
</HEADLINE>
<TEXT>



Avusturya Başbakanı Wolfgang Schüssel, Avrupa Birliği'nin AB Türkiye ile müzakerelere başlamasını desteklediğini belirterek, "Müzakerelere evet ama, sonucu açık tutulmalı" dedi. Kleine Zeitung adlı gazeteye demeç veren Hıristiyan Demokrat eğilimli Halk Partisi ÖVP lideri Schüssel, "Müzakerelerle Türkiye'nin ille de üye olmasının amaçlanmaması gerektiğini" belirterek, "Müzakerelerin sonucunda tam üyeliğin yanı sıra başka seçeneklerin de bulunması gerektiğini" savundu. Schüssel, Türkiye'nin AB'ye katılım ihtimaline ilişkin kararın "geniş bir zemine oturtulmasını" istedi. Avusturya Başbakanı, AB'nin Genişlemeden Sorumlu Üyesi Günter Verheugen'in "Masadaki tüm sorunlar kalktı" şeklindeki açıklamasını da eleştirdi. Schüssel, Verheugen'in bu açıklamalarıyla "yetkisini aştığını ve kendisine hakkı olmayacak derecede yetki biçtiğini" iddia etti. 



</TEXT>
</DOC>
