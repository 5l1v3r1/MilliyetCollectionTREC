<DOC>
<DOCNO> 269530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur15.html </URL>
<DATE> 2004/09/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Orhan Gazi Türbesi'nden 141 yıllık örtü çalındı .. 
</HEADLINE>
<TEXT>

     Bursa'da, Orhan Gazi Türbesi'nde sanduka üzerindeki 141 yıllık gümüş işlemeli örtü, çalındı. 
     AA muhabirinin aldığı bilgiye göre, Tophane'de bulunan Osman Gazi ve Orhan Gazi türbelerinin bekçisi, ziyaret saati sırasında Orhan Gazi'nin sandukasının üzerinde bulunan örtünün yerinde olmadığını fark etti. 
     Bekçinin durumu polise bildirmesinin ardından, türbede geniş çaplı soruşturma başlatıldı. 
     Bursa Müze Müdür Vekili Serpil Arık, AA muhabirine yaptığı açıklamada, 1855 yılında Bursa'da meydana gelen depremin ardından, türbenin Sultan Abdülaziz tarafından 1863 yılında onarıldığını söyledi. 
     Türbenin onarımının tamamlanmasından sonra Orhan Gazi'nin sandukasının üzerindeki gümüş işlemeli kadife örtünün de yeniden yaptırıldığını kaydeden Arık, ''İki türbede bir bekçimiz olduğu için ziyaret saatinde çalındığı sanılıyor. Polis, örtünün bulunması için çalışmalarını sürdürüyor'' dedi. 
     
</TEXT>
</DOC>
