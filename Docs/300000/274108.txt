<DOC>
<DOCNO> 274108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/ekonomi/eko02.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da Turkcell ve TAV'a karşı yasa 
</HEADLINE>
<TEXT>


İran'da muhafazak rların denetimindeki Meclis'ten geçen ve yabancı yatırıma onay yetkisi getiren yasa Türk şirketlerinin sözleşmelerini de etkileyecek 

EKONOMİ SERVİSİ 

İran'da muhafazak rların denetimindeki Meclis, "Hükümetin yabancı şirketlerle anlaşma yapmadan önce Meclis'in onayını alması gerektiği" yönündeki yasa tasarısını onayladı. 
Yasanın yürürlüğe girmesi için, yasaların Anayasa'ya ve şeriata uygunluğunu denetleyen Anayasayı Koruyucular Konseyi AKK tarafından da onaylanması gerekiyor. Onaylanması beklenen yasa, İran'da yatırıma hazırlanan Turkcell ve Tepe - Akfen - Vie TAV şirketlerini yakından ilgilendiriyor. İran'da ikinci GSM operatörü olmak için 3.4 milyar dolarlık anlaşma hazırlığı yapan Turkcell ile 15 milyon dolarlık yatırımla havaalanı işletmesini alan TAV'ın sözleşmeleri de bu yasa kapsamında değerlendirilecek. Bu iki anlaşmanın geçerli olması için Meclis onayı gerekecek. Reformcu milletvekilleri de yasanın aslında bu şirketleri hedeflediğini savunuyor. 

Turkcell İmzalayacağız 
Konu hakkında bilgi aldığımız Turkcell'in üst düzey yetkilileri, İran'da ikinci GSM şirketi kurma çalışmalarının devam ettiğini, anlaşmayı imzalamayı beklediklerini, alınan bu kararın İran'ın kendi içinde bir düzenleme olduğunu belirtiyor. TAV yetkilileri ise önümüzdeki hafta Türkiye'ye gelecek olan Cumhurbaşkanı Muhammed Hatemi ile konuyu görüşeceklerini söylüyor. 
290 üyeli Meclis'in kabul ettiği yasaya göre hükümetin, yasanın onaylandığı tarihten itibaren uçak seferleri ve havaalanı hizmetleri, ortak anlaşmaların imzalanmasıyla posta ve telekomünikasyon faaliyetleriyle ilgili olarak, yüzde 49'undan fazla hissesi yabancı şirketlere ait olan şirketlerle ya da yabancı şirketlerle anlaşma yapmadan önce Meclis'in onayını alması gerekiyor. 
Yasa geriye dönük olacak ve 20 Mart 2004 tarihinden itibaren imzalanan bütün anlaşmalar için uygulanacak. Yasa, havalimanı hizmetleri ve telekomünikasyon faaliyetlerini de içerdiği için İran'da İmam Humeyni Havaalanı'nın ikinci safhası ve işletmesi çalışmalarını almak isteyen Tepe - Akfen - Vie ile GSM pazarında ikinci operatör olmak isteyen Turkcell şirketini ilgilendiriyor. 

Hatemi karşı Yasaya sert tepki gösteren İran Cumhurbaşkanı Muhammed Hatemi, "Bu yasa tasarısının onaylanması İslam Devrimi tarihinde görülmemiş bir olaydır. Bu durum ülkenin gelişmesini engelleyecektir ve hükümeti felce uğratmak anlamına gelmektedir" dedi. Bu arada, İran Enformasyon ve Telekomünikasyon Teknolojisi Bakanı Ahmed Motemi, Turkcell anlaşmasını 13 Eylül'de imzaladıklarını söyledi. Turkcell ise söz konusu anlaşmanın henüz taraflar arasında imzalanmadığını açıkladı. 


</TEXT>
</DOC>
