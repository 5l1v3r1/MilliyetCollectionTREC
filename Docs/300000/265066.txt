<DOC>
<DOCNO> 265066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur05.html </URL>
<DATE> 2004/08/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Beyoğlu'nda hırsız operasyonu... 
</HEADLINE>
<TEXT>

     Beyoğlu'nda hırsızlık yapmak amacıyla girdiği evin penceresinden atlayarak kaçmak istediği öne sürülen 1 kişi yakalandı. 
     AA muhabirinin aldığı bilgiye göre, Kabataş Setüstü İnegöl Sokak'taki Palanduz Apartmanı'na gece saatlerinde gelen bir kişi, aynı binada oturan apartman sahibi Muzaffer Palanduz'a ait daireye girdi. 
     İçerdeki bazı eşyayı çalan bu kişi, çıkardığı gürültü üzerine uyanan Palanduz'u görünce yakalanmamak için pencereden aşağıya atladı. 
     Bu kişinin kaçmasından bir süre sonra aynı apartmanın bitişiğinde bulunan inşaat halindeki bir binada ayak sesleri duyan inşaat bekçisi, eline bir demir çubuk alarak inşaatta gezmeye başladı. İnşaatın üçüncü katına çıkan bekçi, burada yaralı halde yerde yatan Sevgan Ö.'yü görerek, polise haber verdi. 
     Olay yerine gelen polis ekiplerince yakalanan Ö., Taksim Eğitim ve Araştırma Hastanesi'ne kaldırıldı. Ayakta durmakta güçlük çektiği görülen Ö.'nün, kalçasında kırık olabileceği belirtildi. 
     Olay sonrası Muzaffer Palanduz da ifadesine başvurulmak üzere Karaköy Polis Merkezi'ne götürüldü. 
     Palanduz, evine giren hırsızın bir miktar ziynet eşyasını alarak kaçtığını belirterek, ''Ben kaçan hırsızı arkadan gördüm. Büyük ihtimalle yakalanan kişiydi'' dedi. 
     
</TEXT>
</DOC>
