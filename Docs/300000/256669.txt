<DOC>
<DOCNO> 256669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/guncel/gun07.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev projede Türkiye de var 
</HEADLINE>
<TEXT>



Milli Savunma Bakanı Vecdi Gönül, Türkiye'yi, "Joint Strike Fighter" adlı avcı uçağı projesinde ABD ve İngiltere'nin en büyük ortağı durumuna getiren ortaklık anlaşmasını, İngiltere'de düzenlenen havacılık fuarında imzaladı. Londra'dan dün Farnborough Kasabası'na gelen Gönül, savunma sanayii kuruluşlarının standlarını ziyaret etti. Daha sonra, İngiltere ve ABD'nin başını çektiği "'Joint Strike Fighter"' adlı avcı uçakları projesinin imza törenine katılan Gönül, projeyi savunma tarihinin en büyük ve önemli projelerinden biri olarak nitelendirdi. Gönül, savunma sanayiinin bugüne kadar hep başkaları tarafından tasarlanmış projeleri uyguladığını, bu kez söz konusu olan avcı uçakların 2 farklı motorundan birinin Türkiye'de üretileceğini kaydetti. Yapılacak avcı uçaklarının F-16'ların yerini alacağını kaydeden Gönül, Türkiye'nin, askeri alanda katıldığı bu en büyük projede, ABD ve İngiltere'nin en büyük ortağı durumunda bulunduğunu anlattı. 


</TEXT>
</DOC>
