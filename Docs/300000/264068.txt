<DOC>
<DOCNO> 264068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sondun26.html </URL>
<DATE> 2004/08/17/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Sadr ile görüşecek arabulucular Necef'teki Amerikan üssünde... 
</HEADLINE>
<TEXT>

     Şii lider Mukteda Sadr'dan militanlarını Hz. Ali türbesinden çekmesini isteyecek Ulusal Konferans heyeti, Necef'teki Amerikan üssüne geldi. 
     Ulusal Konferans'ın 8 kişilik heyeti, Amerikan ordusuna ait iki helikopterle Şiiler için kutsal Necef kentinin yakınlarındaki Camp Hotel askeri üssüne ulaştı. 
     Mukteda Sadr'ın yakını ve heyetin Başkanı Hüseyin Sadr, Ulusal Konferans'ın dostluk mesajını ileteceklerini belirterek, Mehdi Ordusu'nun bir siyasi partiye dönüşmesini ve kanuni kovuşturmaya maruz kalmayacakları güvencesiyle militanların türbeden çekilmelerini istediklerini kaydetti. 
     Irak'ın siyasi geleceğinin ele alındığı Irak Ulusal Konferansı'na katılan delegeler, önceki gün, Necef'teki militanların çekilmesi çağrısında bulunmuştu. 
     Delegeler, Şii lider Mukteda Sadr'dan Amerikalı ve Iraklı askerlere karşı isyanı bırakmasını ve yandaşlarını Necef'ten çekmesini istemişti. 
     
</TEXT>
</DOC>
