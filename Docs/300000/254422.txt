<DOC>
<DOCNO> 254422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur03.html </URL>
<DATE> 2004/07/10/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Yolcu gemisi Çeşme açıklarında arıza yaptı... 
</HEADLINE>
<TEXT>

     İtalya'dan yolcu getiren gemi, jeneratörlerinde meydana gelen arıza nedeniyle İzmir'in Çeşme ilçesi açıklarında mahsur kaldı. 
     AA muhabirinin aldığı bilgiye göre, ''İstanbul S'' isimli gemi, İtalya'dan aldığı 800 yolcu ve 200 araçla Çeşme'ye gelmek üzere yola çıktı. Gemi, jeneratörlerinde meydana gelen ve nedeni henüz bilinmeyen arıza dolayısıyla Çeşme'ye 300 metre açıkta beklemeye başladı. 
     Konu ile ilgili olarak AA muhabirine bilgi veren Çeşme Kaymakamı Mehmet Baygül, şunları kaydetti 
     ''Gemi, İtalya'dan aldığı yolcularla saat 18.00 sıralarında Çeşme'ye geldi. Aldığımız ilk bilgilere göre, geminin jeneratörlerinde arıza meydana gelmiş. Arıza, kaptan köşkü ile makine dairesinde bulunuyor. Kaptanın makine dairesiyle irtibat kuramadığını öğrendik. Gemi liman açıklarında bekliyor. Jeneratör çalışmadığından makine dairesi çökmüş durumda. Teknik yardım göndermeye çalışıyoruz. 
     Gemide, 800 yolcu ile 200 araç bulunuyor. Bu arada, rahatsızlanan 6 yolcu gemiden tahliye edildi. Gemiye su ve ekmek gönderildi. Neler yapılabileceği konusunda kriz masası oluşturduk. Şu anda ben de limanda bulunuyorum.'' 
     
</TEXT>
</DOC>
