<DOC>
<DOCNO> 263232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur45.html </URL>
<DATE> 2004/08/13/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
İstanbul Boğazı'nda denize giren çocuk boğuldu... 
</HEADLINE>
<TEXT>

     Serinlemek için İstanbul Boğazı'nda denize giren 2 çocuktan 1'i boğularak öldü, diğeri ise kurtarıldı. 
     AA muhabirinin aldığı bilgiye göre, 12 yaşlarındaki bir grup çocuk, serinlemek için Aşiyan Mezarlığı'nın karşısından denize girdi. 
     İskelede ve denizde şakalaşan çocuklardan 2'si, bir süre sonra akıntıya kapılıp, çırpınmaya başladı. 
     Bu çocuklardan Soner Ağzıaçık 12 dibe batarken, diğer arkadaşı çevrede bulunanlarca kurtarıldı. 
     Çocukların çığlıkları üzerine denize atlayan Nevzat Eser'in 38 çabalarına rağmen kurtarılamayan Ağzıaçık'ın cesedi, bir süre sonra olay yerine gelen dalgıçlarca 13 metre derinlikte bulunarak sudan çıkartıldı. 
     Agzıaçık'ı kurtarmak için çabalayan Nevzat Eser, olayı AA muhabirine şöyle anlattı 
     ''Olay sırasında arabada uyuyordum. Çocukların bağrışmaları üzerine uyanıp kurtarmak için denize atladım. Çocuk yaklaşık 3 metre dipteydi. Daldım su yüzüne çıkardım, ama kimse çekmeyince bırakıp nefes almak için yukarı çıktım. Daha sonra bir kez daha dalıp yine çocuğu su yüzüne çıkarmama rağmen kenardan kimse çocuğu çekmedi. Nefesim kalmayınca denizden çıktım. Kenardaki çocukların hepsi korkmuştu. Burada bir sürü insan vardı, ama önce kimse atlamadı. Çocuklar daha önce birbirleriyle şakalaştıkları için şaka yapıyor sandılar. Ben çıktıktan sonra atlayanlar oldu, ama çocuğu bulamadılar.'' Boğulmak üzere olan diğer çocuğu kurtaran 17 yaşındaki Hasan Çakır ise bu çocukları ilk kez gördüğünü belirterek, ''5-6 arkadaş şakalaşarak denize giriyordu. Daha sonra akıntıya kapılan 2'si çırpınmaya başladı. Ben birini alıp kenara çektim. Diğeri boğuldu'' dedi. 
     Bu arada, diğer çocuklar olayla ilgili ifadelerine başvurulmak üzere emniyete götürüldü. 
     
</TEXT>
</DOC>
