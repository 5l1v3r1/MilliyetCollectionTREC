<DOC>
<DOCNO> 299174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy13.html </URL>
<DATE> 2004/12/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Erdoğan, Chirac, Denktaş, Talat ve Eroğlu ile telefonda görüştü 
</HEADLINE>
<TEXT>

     Başbakan Recep Tayyip Erdoğan, Fransa Cumhurbaşkanı Jacques Chirac, Gürcistan Devlet Başkanı Mihail Saakaşvili, KKTC Cumhurbaşkanı Rauf Denktaş, KKTC Başbakanı Mehmet Ali Talat ve Ulusal Birlik Partisi UBP Genel Başkanı Derviş Eroğlu ile telefonla görüştü. Görüşmelerde, Türkiye'nin AB ile müzakere süreci ve tarih alınması konusu değerlendirildi. 
     Alınan bilgiye göre, Başbakan Erdoğan, dün Denktaş ve Talat'ı telefonla arayarak Brüksel'deki görüşmelerle ilgili bilgi aktardı. 
     Başbakan Erdoğan'ı ise Chirac, Saakaşvili ve Eroğlu telefonla arayarak, Türkiye'nin müzakere sürecindeki çabaları ve tarih alınması konusunda tebrik ettiler. 
     Chirac, Erdoğan'a Türkiye'nin AB üyeliği ile ilgili bundan sonraki süreçte Fransa olarak ellerinden gelen gayret ve desteği sürdüreceklerini belirtti. 
     
</TEXT>
</DOC>
