<DOC>
<DOCNO> 268775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonsiy07.html </URL>
<DATE> 2004/09/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Verheugen, 5-9 Eylül günleri Türkiye'yi ziyaret edecek 
</HEADLINE>
<TEXT>

     AB Komisyonu'nun genişlemeden sorumlu üyesi Günther Verheugen, 5-9 Eylül günleri Türkiye'yi ziyaret edecek. 
     Dışişleri Bakanlığı'ndan yapılan açıklamada, Verheugen'in, 6 Eylül'de Ankara'da Başbakan Recep Tayyip Erdoğan tarafından kabul edileceği, Dışişleri Bakanı ve Başbakan Yardımcısı Abdullah Gül ile yapacağı görüşmelerden sonra, 6-9 Eylül'de sırasıyla Diyarbakır, İzmir ve İstanbul'u ziyaret ederek, resmi ve mülki erkan ile sivil toplum kuruluşlarının temsilcileriyle temaslarda bulunacağı belirtildi. 
     Açıklamada, ayrıca şöyle denildi 
     ''Prodi Komisyonu'nun görevi, 31 Ekim 2004 tarihinde sona ermektedir. Bu bağlamda, mevcut komisyonun ülkemizle ilgili olarak 6 Ekim 2004 tarihinde yayınlayacağı İlerleme Raporu'nun kamuoyuna açıklanmasından 1 ay öncesinde gerçekleştirilen söz konusu ziyaret, ülkemizde sürdürülen reform süreciyle ilgili son gelişmelerin ele alınması ve bu çerçevede karşılıklı görüş alışverişinde bulunulması açısından önemli bir vesile teşkil edecektir. 
     Bilindiği üzere, hükümetimizin dış politikadaki temel hedeflerinden biri, Aralık 2004 tarihinde yapılacak olan AB zirvesinde ülkemizle üyelik müzakerelerine başlanması yönündeki kararın alınmasıdır. Bu husustaki irademiz, söz konusu ziyaret sırasında tekrar vurgulanacaktır.'' 
     
</TEXT>
</DOC>
