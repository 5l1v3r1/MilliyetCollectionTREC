<DOC>
<DOCNO> 269729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/soneko11.html </URL>
<DATE> 2004/09/07/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Koç Holding, 262 trilyon lira net kar elde etti... 
</HEADLINE>
<TEXT>

     Koç Holding'in bu yıl 6 aylık net karı, geçen yılın aynı dönemine oranla yüzde 71 artarak 262 trilyon liraya yükseldi. 
     Koç Holding'ten yapılan açıklamada, Uluslararası Finansal Raporlama Standartları'na göre hazırlanan ve denetimden geçen konsolide 2004 yılı 6 aylık sonuçlara yer verildi. 
     Koç Holding'in 6 aylık konsolide gelirlerinin yüzde 49 artışla 10 katrilyon 47 trilyon liraya, net karın ise yüzde 71 artışla 262 trilyon liraya ulaştığı belirtilen açıklamada, ''büyüme, esas olarak kuvvetlenen iç pazar, Topluluğun yurtdışı gelirlerindeki artış ve 2002 yılında başlatılan büyüme stratejisinden ileri geldi'' denildi. 
     Burada yurtdışı gelirlerde sağlanan yüzde 48'lik büyümenin de katkısının bulunduğu ifade edilen açıklamada, gelirlerdeki önemli artış ve maliyetlerin kontrol altında tutulması ile konsolide faaliyet karının yüzde 122 artarak, 743 trilyon liraya ulaştığı bildirildi. 
     Açıklamada, enflasyondaki düşüşe rağmen, enflasyonun kümüle etkisinin 52 trilyon lira tutarında parasal kayba neden olduğu dile getirilirken, ihracat artışı ve iyileşen ekonomik koşullar neticesinde Koç Holding'in bu dönemde yüzde 51 artışla 701 trilyon lira vergi ve azınlık payı öncesi kar elde ettiği ifade edildi. 
     Açıklamada, 268 trilyon liralık vergi karşılıkları ve 171 trilyon liralık azınlık payına ait kar düşüldükten sonra, net karın 262 trilyon lira olarak gerçekleştiği kaydedildi. 

     
</TEXT>
</DOC>
