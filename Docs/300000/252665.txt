<DOC>
<DOCNO> 252665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy03.html </URL>
<DATE> 2004/07/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Türk askeri Kuzey Irak'tan çekiliyor... 
</HEADLINE>
<TEXT>

     Dışişleri Bakanlığı Sözcüsü Namık Tan, Irak'taki Ateşkes İzleme Gücü'nün, ülkenin kuzeyinde huzurun sağlanması yönünde önemli bir işlev gördüğünü ve görevinin sona erdiğini belirtti. 
     Ateşkes izleme gücü 1997 yılında Talabani liderliğindeki Kürdistan Yurtseverler Birliği güçleriyle, Barzani liderliğindeki Kürdistan Demokratik Partisi güçleri arasında çatışmaları durdurmak amacıyla kurulmuştu. 
     Türkiye, İngiltere ve ABD’nin girişimleriyle kurulan güce Türkiye, ilk yıllarda önemli sayıda asker vermişti. Son dönemde bu güç kapsamında 30 kadar Türk subay ve astsubay görev yapıyordu. 
     Tan, Ateşkes İzleme Gücü'nün görevinin sona ermesine ilişkin bir soruya verdiği yazılı yanıtta, ''Ateşkes İzleme Gücü'nün, Irak'ın kuzeyinde Irak Kürdistan Demokrat Parti IKDP ve Irak Kürdistan Yurtseverler Birliği IKYB arasında meydana gelen çatışmalardan sonra sağlanan ateşkesi izlemek üzere, 1997'de Türkiye, ABD ve İngiltere'nin girişimiyle kurulduğunu'' hatırlattı. 
     Tan, sözlerine şöyle devam etti 
     ''Aradan geçen dönemde, Ateşkes İzleme Gücü Irak'ın kuzeyinde huzurun sağlanması yönünde önemli bir işlev görmüş, bu gücün başarısı bölgedeki ilgili iki grup tarafından da memnunlukla teslim edilmiştir. 
     Bu işlevin olumlu bir şekilde yerine getirilmesiyle Ateşkes İzleme Gücü'nün görevi sona ermiş bulunmaktadır. Bu güç esas itibariyle Silahlı Kuvvetlerimizin katkısıyla eğitilen Iraklı mahalli personelden oluşmaktadır. Bu yetişmiş personelin Irak'ın yeni kurulmakta olan güvenlik yapılarında istihdam edilebileceği anlaşılmaktadır.'' 

     
</TEXT>
</DOC>
