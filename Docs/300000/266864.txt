<DOC>
<DOCNO> 266864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko19.html </URL>
<DATE> 2004/08/27/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Sabancı'dan yeni bilişim markası Sednatek 
</HEADLINE>
<TEXT>

     Hisselerinin tamamı Sabancı Holding'e geçen Bimsa, keşfedilen en son gezegenden adını alan yeni markası Sednatek ile hizmet sunmaya başladı. 
     Bimsa Yönetim Kurulu Üyesi Çağatay Özdoğru ve Bimsa Genel Müdürü Güngör Kaymak, düzenledikleri basın toplantısında, hisselerinin yarısı 23 Haziran'da IBM'den alındıktan sonra Sabancı Holding şirketi olarak faaliyet sürdüren Bimsa'nın yeni yapılanmasını tamamladığını bildirdiler. 
     Çağatay Özdoğru, Sednatek'in, Sabancı Holding'in bilişim teknolojileri alanındaki büyümesinde önemli bir görev üsteleneceğini söyledi. 
     Sabancı Telekom ve Sednatek'in kurumsal pazarda ortak proje yürüteceklerini belirten Özdoğru, ''Sabancı Telekom ile Sednatek omuz omuza çalışacaklar'' dedi. 
     Genel Müdür Güngör Kaymak da, 29 yıldır faaliyet gösteren Bimsa'nın farklı iş alanlarına, yeni sektörlere gireceğini bildirdi. 
     Yeni dönemde Türkiye coğrafyasıyla sınırlı kalmayacaklarını açıklayan Kaymak, ''Büyümek için en büyük fırsat yurtdışına açılmak. Stratejik işbirlikleri aracılığıyla bölge ülkelerine açılmayı hedefliyoruz. Yerel tecrübelerimizi bölgesel pazarlardaki iş olanakları için kullanacağız'' dedi. 
     Güneydoğu Avrupa ve Ortadoğu ülkelerini öncelikli hedef ülkeler arasında sayan Kaymak, bir soru üzerine, Irak pazarının da orta ve uzun vadeli hedefleri arasında yer aldığını bildirdi. 
     Güngör Kaymak, odaklanılan çözüm alanlarında seçilmiş sektörlerde pazar lideri olmayı hedeflediklerini de kaydetti. 
     
     10. GEZEGEN SEDNA 
     Genel Müdür Kaymak, yeni marka hakkında bilgi verirken de, Bimsa'nın 1975 yılındaki kuruluş isimleri olduğunu anımsatarak, ''Kuruluştaki şirket ismimizi koruyoruz. Ama bundan sonraki hizmetlerimiz için kurumsal bir bir marka yaratmanın doğru olacağına karar verdik ve hizmetlerimizi Sednatek adı altında topladık'' dedi. 
     Sedna'nın güneş sisteminde keşfedilen en son gezegen olduğuna işaret eden Kaymak, şunları söyledi 
     ''İnsanoğlu onu yeni daha keşfetti. Oysa Sedna keşfedildiğinde en az 4.5 milyar yaşındaydı. Sednatek markasındaki Sedna, yeniyi, keşfedileni, hayal ve düşünce gücünün sınırsızlığını, Tek ise bilimi, teknolojiyi, insan zekasını ve nicelik olarak tekliği ifade ediyor. Sednatek'in misyonu da yeni bilgiler, sistemler geliştirmek, keşfetmek, bilginin kaynağı olmak, bu kaynaktan beslenerek ürettiği bilgi teknolojisini hizmet verdiği kuruluşlara vermektir.'' Genel Müdür Güngör Kaymak bir soru üzerine, esnek yeni yapılarının bölgesel faaliyetler için daha uygun olduğunu vurguladı. 
     Yönetim Kurulu Üyesi Çağatay Özdoğru da, ciddi bilgi birikimlerini ihraç edecek güç ve tecrübeye sahip olduklarını bildirdi. 
     
</TEXT>
</DOC>
