<DOC>
<DOCNO> 252854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonspo09.html </URL>
<DATE> 2004/07/04/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Formula 1'de Fransa Grand Prix'sini Ferrari pilotu Schumacher kazandı 
</HEADLINE>
<TEXT>

     Formula 1 Dünya Şampiyonası'nda sezonun 10. yarışı olan Fransa Grand Prix'sini, Ferrari'nin Alman pilotu Schumacher kazandı. 
     Magny Cours Pisti'nde 70 tur üzerinden yapılan ve toplam 308.586 kilometre süren yarışta, Ferrari pilotu Schumacher, 1 saat 30 dakika 18 saniye ve 133 saliselik zamanlamasıyla birinciliği elde etti. 
     Saatte ortalama 205.035 kilometrelik hızla yarışan Alman pilot, bu başarısıyla kariyerinin 79'uncu, sezonun ise 9. zaferine imza atmış oldu. 
     Dünya Şampiyonu pilot Schumacher, Fransa Grahnd Prix'sini 7. kez kazanma başarısını gösterirken Ferrari takımı da, tarihinin 176. zaferine ulaştı. 
     Renault'un İspanyol pilotu Fernando Alonso, yarışa ilk sırada başlamasına rağmen bu konumunu koruyamayarak mücadeleyi 2. sırada tamamladı. Alonso böylece, sezonun ilk yarışı olan Avustralya Grand Prix'sinden sonra 2. kez kürsüye çıkma başarısını gösterdi. 
     Ferrari'nin diğer pilotu Rubens Barrichello, yarışın bitimine metreler kala Renault pilotu Jarno Trulli'yi geçerek 3. oldu. 
     Barrichello böylece, bu sezon bütün yarışlardan puan alan tek pilot olma özelliğini de korudu. 
     Bu üçlüyü, Renault pilotu Trulli, BAR Honda pilotu Jenson Button, McLaren Mercedes pilotları Coulthard ve Raikkonen ile Williams BMW pilotu Montoya izledi. 
     Bu arada ABD Grand Prix'sinde geçirdiği ağır kaza sonucu yaralanan ve Fransa'da yarışamayan Ralf Schumacher'in yerine piste çıkan Marc Gene mücadeleyi 10. sırda tamamldı. 
     Formula 1'de sezonun 11. yarışı, 11 Temmuz Pazar günü İngiltere'de yapılacak. 
     
</TEXT>
</DOC>
