<DOC>
<DOCNO> 273728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur33.html </URL>
<DATE> 2004/09/21/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Antalya'da kaza geçiren Danimarkalı çift, kaza geçirdikleri köye yerleşti 
</HEADLINE>
<TEXT>

     Tatil için geldikleri Antalya'da otomobille gezerken Kale Demre İlçesi'ne bağlı Gürses Köyü'nde trafik kazası geçiren Danimarkalı çift, kendilerine yardım eden köylülerin sıcak yaklaşımından etkilenerek, 12 yıl önce yerleştikleri köyde yaşamlarını sürdürüyor. 
     Danimarkalı öğretmen Andersen çifti ile Alman moda tasarımcısı ve danışmanı Ursula Kirschner, uzun yıllardır Gürses Köyü'nde yaşıyor. 
     Danimarkalı Hire Andersen, AA muhabirine yaptığı açıklamada, Türkiye'ye eşiyle birlikte 15 yıl önce geldiklerini belirtti. 
     Andersen, şöyle konuştu 
     ''İkimiz de Danimarka'da okul müdürüydük. Bu köyden otomobille geçerken kaza yaptık. Çaresiz ne yapacağımızı düşünürken o sırada Almanya'da işçi olan bu arazinin sahibi Turan Derdelen yanımıza geldi. Bizi 2 gün evinde misafir etti. Buranın havası ve sakinliği çok hoşumuza gitti. Sonra Turan Derdelen'den araziyi satın alarak bu evi yaptırdık. Artık ülkemizde emekli de olduk. Modern yaşamın tüm nimetlerini ülkemizde fazlasıyla yaşamıştık. Şimdi, bu köyde suyu bile tankerle getirtip kuyuda depolayarak kullanıyoruz. Burada çok mutluyuz. Türk komşularımızla hiçbir sorun yaşamadık.'' Gürses Köyü'nün diğer Avrupalısı Alman moda tasarımcısı 63 yaşındaki Ursula Kirschner ise emekli olduktan sonra Gürses Köyü'ne yerleştiğini söyledi. 
     Türk insanının çok saygılı ve yardımsever olduğunu ifade eden Kirschner, 1992'den beri bu köyde ev sahibi olduğunu ve yılın büyük bölümünü burada geçirdiğini kaydetti. 
     Yaşamından son derecede hoşnut olduğunu belirten Kirschner, Danimarkalı komşularıyla çok iyi geçindiğini de söyledi. 
     
</TEXT>
</DOC>
