<DOC>
<DOCNO> 273703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur08.html </URL>
<DATE> 2004/09/21/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Çocukların 'küfür' kavgası cinayetle bitti 
</HEADLINE>
<TEXT>

     Recep İSTEK KAYSERİ, DHA 
KAYSERİ'de Boztepe İlkööretim Okulu 3'üncü sınıf öğrencisi 10 yaşındaki Mehmet Karakuş, 15 yaşındaki B.Ç.'nin attığı taşın başına isabet etmesi sonucu beyin kanaması geçirdi. Bir hafta yoğum bakımda kalan Karakuş, hastanede yaşamını yitirdi. B.Ç., çıkarıldığı mahkemece tutuklanarak, cezaevine kondu. 
     Kocasinan İlçesi Sancaktepe Mahallesi Erkilet Bulvarı'nda 13 Eylül'de meydana gelen olayda Fırat Çelik, komşusu Mehmet Karakuş'u da yanına alarak at arabasıyla birlikte atına nal çaktırmaya gitti. İki arkadaş yolda karşılaştıkları B.Ç. ile yol kenarında yürüdüğü için küfürleşti. Tartışmanın ardından Fırat Çelik ve Mehmet Karakuş at arabasıyla uzaklaşırken, B.Ç. arkalarından ceviz büyüklüğünde bir taş attı. B.Ç'nin attığı taş Mehmet Karakuş'un başına isabet etti. Beyin kanaması geçiren Mehmet Karakuş, ambulansla Erciyes Üniversitesi Gevher Nesibe Hastanesi'ne kaldırılarak Beyin Cerrahi Servisi Yoğun Bakım servisine yatırılırken, B.Ç. tutuksuz yargılanmak üzere serbest bırakıldı. 
     Bir haftadır yoğun bakımda kalan Mehmet Karakuş, kurtarılamayarak, yaşamını yitirdi. Mehmet Karakuş'un ölümü üzerine yeniden gözaltına alınan ve bu kez tutuklanarak cezaevine gönderilen B.Ç., "At arabasıyla giderken bana laf attılar. Sonra küfür ettiler, ben de karşılık verdim. At arabasını üzerime sürünce, yerden aldığım ceviz büyüklüğündeki taşı fırlattım'' dedi. 
     
     TEK ERKEK ÇOCUĞUM ÖLDÜ 
     Ölen Mehmet'in babası inşaatçi 4 çocuk babası İsmail Karakuş ise, "At arabası Fırat Çelik'e aitti. Tek erkek çocuğum olan Mehmet, arkadaşının yanında at arabasıyla geziyormuş. Giden geri gelmiyor ama böyle de olmamalıydı. Oğlumu öldüren çocuğu da hiç tanımam'' diye konuştu. 
     
</TEXT>
</DOC>
