<DOC>
<DOCNO> 293074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko35.html </URL>
<DATE> 2004/11/29/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
S.Arabistan Petrol satışında başka para birimine geçiş beklemiyoruz 
</HEADLINE>
<TEXT>

     Petrol ihraç eden ülkeler örgütü OPEC'in en önemli üyesi Suudi Arabistan, doların hızlı değer kaybına rağmen kartelin petrol satışında dolar ağırlığının sürmesini bekliyor. 
     ABD'li ünlü düşünce kuruluşu Dış İlişkiler Konseyi'nin CFR İngiltere ayağını oluşturan Kraliyet Uluslararası İlişkiler Enstitüsü'nün Londra'daki merkezinde konuşan Suudi Arabistan Petrol Bakanı Ali el-Naimi, ''Doların değer kaybetmesiyle OPEC'in petrol satışında başka para birimlerine kaymasını beklemiyoruz'' dedi. 
     Petrolü dolar üzerinden satan OPEC üyelerinin bu para biriminin hızlı değer kaybıyla AB başta olmak üzere başka ülkelerden ithalat yaparken alım güçlerinin gerilediği iddialarını hatırlatan el-Naimi, şunları kaydetti 
     ''Petrol satışında başka bir para birimine ya da birkaç para biriminin hesaba katılacağı bir döviz sepeti uygulamasına geçişin çok fazla farklılık yaratacağını düşünmüyoruz. Zaten analistler de böyle bir değişikliğe gerek olmadığını ifade ediyor. Dolar hala uluslararası ticarette kullanılıyor ve ülkelerin rezervini oluşturmayı sürdürüyor. Böyle bir değişiklik için ortada somut bir gerekçe yok.'' Petrol fiyatlarının bu yıl yaklaşık yüzde 50 değer kazanmasına rağmen global büyümeyi çok az etkileyebildiğine dikkate çeken Suudi Arabistan Petrol Bakanı el-Naimi, ''Bu, dünya ekonomisinin gücünün kanıtı. Beklentiler bu yıl dünyadaki büyüme oranının yüzde 4-4.5 olacağı yönünde. Petrol fiyatları nedeniyle olumsuz bir etki yaşanmadığını söyleyebiliriz'' diye konuştu. 
     
     ''FİYATLAR 10-15 DOLAR CİVARINDA DÜŞER'' 

     ''Arz sıkıntısı'' ve ''jeopolitik gerginlikler'' gibi sorunların ortadan kalkmasıyla petrol fiyatlarının barındırdığı 10-15 dolarlık ''korku priminin'' ortadan kalkacağını belirten el-Naimi, günlük 83 milyon varil olan dünya petrol arzı kapasitesinde 11 milyon varillik payı bulunan ülkesinin bunu günlük 12.5 milyon varile yükseltmek için planlar geliştirdiğini bildirdi. 
     Dünya petrol talebinde beklenen artışa paralel olarak uzun vadede bu rakamın günlük 15 milyon varile kadar yükseltileceğini kaydeden el-Naimi, kapasiteleriyle üretimleri arasında bulunan 1.5 milyon varillik farkı ''kullanılmayan kapasitede mantıklı bir seviye'' olarak tanımladı. 
     El-Naimi, Suudi Arabistan'ın günlük üretiminin 9.5 milyon varil seviyesinde sürdüğünü sözlerine ekledi. 
     
</TEXT>
</DOC>
