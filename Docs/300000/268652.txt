<DOC>
<DOCNO> 268652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/yasam/axyas01.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kim var orada 
</HEADLINE>
<TEXT>


Porto Riko'daki bir radyoteleskobu, uzaydan gelen bir sinyal aldı. Bilim adamlarına göre bu, astronomik bir olayın sesi değil 

DIŞ HABERLER SERVİSİ 

Latin Amerika ülkelerinden Porto Riko'da bulunan Arecibo radyoteleskobu, geçen bir yıl içinde üç kez, dünya dışı varlıklar tarafından gönderilmiş olabileceği öne sürülen bir sinyal belirledi. Times gazetesinin haberine göre, Balık ve Koç takımyıldızları arasındaki boş bölgeden gelen sinyali inceleyen uzmanlar, sinyale herhangi bir astronomi olayının ya da doğal bir sesin yol açmadığını kaydediyor. 

'Bu, uzaylıların frekansı' 
Uzayda bulunan radyo sinyallerini inceleyen 'Dünya Dışı Zek Araştırma Programı'nın Seti belirlediği sinyalin, 1420 megahertz frekansında geldiğini belirten uzmanlar, bunun aynı zamanda evrenin ana elementlerinden olan hidrojenin de ana frekansı olduğunu vurguluyor. Dünya dışı varlıklar üzerinde araştırma yapan bazı bilim adamları, uzaylıların diğer medeniyetlerin kolayca anlayabilmesi için sinyallerini bu frekanstan yolladığını öne sürüyor. 

'Yapay bir çığlık gibi' 
Berkeley Üniversitesi'nden Eric Korpela, sinyalin yapay bir çığlığa benzediğini ifade ederek, şimdilik emin oldukları tek şeyin, sadece çok uzak bir yerden geldiği olduğunu söyledi. Bath Üniversitesi'nden uzay bilimci Jocelyn Bell Burnell ise sinyalin, daha önce görülmemiş bir astronomik olaya ait olabileceğini belirtti. 
Washington Üniversitesi'nden Woodruff Sullivan halen Güneş Sistemi içinde uzaylılar tarafından yollanmış ancak henüz insanoğlu tarafından belirlenememiş mesaj sinyalleri olabileceğini tahmin ettiklerini kaydetti. 


</TEXT>
</DOC>
