<DOC>
<DOCNO> 291236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur53.html </URL>
<DATE> 2004/11/22/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İnönü Stadı'ndaki cinayetin kurbanı ''kitap parasıyla'' maça gitmiş... 
</HEADLINE>
<TEXT>

     BJK İnönü Stadı'nda dün oynanan Beşiktaş-Çaykur Rizespor karşılaşması sırasında öldürülen Cihat Aktaş'ın cenazesi, toprağa verilmek üzere memleketi Mardin'e götürüldü. 
     Aktaş'ın 16 , Taksim Eğitim ve Araştırma Hastanesi'nde bulunan cenazesi, otopsi için Adli Tıp Kurumu morguna gönderildi. 
     Cenaze, buradaki otopsi ve diğer işlemlerin tamamlanmasından sonra ailesi tarafından alınarak, Kasımpaşa'da Bilgi Üniversitesi Yerleşkesi'nin yanında bir ambulansa konuldu. Cenaze törenine katılmak üzere Mardin'e gidecek olanlar da, BJK'nin tahsis ettiği bir otobüse bindi. 
     Konvoy daha sonra, Cihat Aktaş'ın cenazesinin toprağa verileceği Mardin'in Dargeçit ilçesi Altıyol Köyü'ne ulaşmak üzere yola çıktı. 
     
     AKTAŞ AİLESİNİN AÇIKLAMASI 

     Cenazenin Adli Tıp Kurumu'ndan alınması sırasında aile adına basın mensuplarına bir açıklama yapan Cihat Aktaş'ın dayısı Rıdvan Aslan, yeğeninin, İstanbul'da bulunan ailesinin yanına bayram ziyareti için geldiğini belirterek, ''Olayın kapalı tribünde meydana gelmesi düşündürücüdür. Kapalı tribüne bıçak nasıl sokuluyor, anlamış değiliz. Bizim başımız yandı, başkalarının başı yanmasın'' dedi. 
     Aktaş'ın koyu bir BJK taraftarı olduğunu kaydeden Aslan, temennilerinin, kulübün aileye ikinci bir acı yaşatmaması olduğunu belirterek, gencin ailesiyle ilgilenmeleri gerektiğini söyledi. 
     Aslan, ''Tribün terörüyle ilgili, yetkilileri duyarlı olmaya davet ediyoruz. Bu olayda sorumluluğu bulunanların ise yargılanmalarını istiyoruz'' şeklinde konuştu. 
     Olayın henüz sıcak olduğunu da belirten Aslan, daha sonraki günlerde ailenin sorumlular hakkında tazminat davası açıp açmayacakları konusunda karar vereceğini de sözlerine ekledi. 
     Aynı maçta olan ve kalabalığa bakmak için geldiği sırada amcasının oğlunun cesedini gören Beytullah Aktaş da, tesadüfen kendisinin de maça gittiğini anlattı. 
     Maç sırasında bir kavga çıktığını ve kalabalığa doğru gidince yerde Cihat Aktaş'ın yaralı olarak yattığını gördüğünü belirten Beytullah Aktaş, ''İyi olup olmadığını sorduğumda konuşamıyordu ve sürekli kan kaybediyordu. Bir süre bekledik. Sonra ambulans geldi. Bir süre de ambulansta bekledi. Daha sonra hastaneye gittik. Olayın nasıl olduğunu görmedim'' dedi. 
     
     OĞLUNUN FOTOĞRAFLARINA BAKARAK AĞLADI 

     Cihat Aktaş'ın annesi Feride Aktaş, Kasımpaşa'da ambulans ve otobüs beklenirken, kızlarının kolları arasında oğlunun daha önce çektirdiği fotoğrafları göğsüne bastırarak ağladı. 
     Bu fotoğraflardan bazıları eline alan yakınları da, yine gözyaşlarını tutamadı. 
     Baba Seyfettin Aktaş'ın da, Adli Tıp Kurumu morgundaki bekleyişi sırasında fenalık geçirdiği görüldü. 
     
     KİTAP PARASIYLA MAÇA GİTTİ 

     Aktaş ailesinin yakınları, 3'ü kız 8 çocukları olan Seyfettin ve Feride Aktaş çiftinin, Mardin nüfusuna kayıtlı olmalarına rağmen Adana'da yaşadıklarını ve geçen yıl geçim sıkıntısına düştükleri için çalışmak amacıyla İstanbul'a geldiklerini söylediler. 
     Lise son sınıfta okuyan Mübarek Aktaş ile ilköğretim okulu 8. sınıf öğrencisi kardeşi Cihat Aktaş'ın ise Adana'da halalarının yanında kaldığını anlatan aile yakınları, Cihat Aktaş'ın okulun bitmesinden sonra Antalya'ya giderek burada bir otelde komi olarak çalıştığını, daha sonra Adana'da bir liseye kayıt yaptırdığını ancak okula gidemediğini, bayramdan önce de ailesini ziyaret amacıyla İstanbul'a geldiğini söylediler. 
     Biriktirdiği parayla lisede okuyabilmek için kitap almayı düşündüğü öğrenilen Cihat Aktaş'ın, bu paranın bir bölümüyle ablalarının gitmemesi yönündeki ısrarlarına rağmen Beşiktaş-Çaykur Rizespor maçına bilet aldığı ve ilk kez İstanbul'da bir maça gittiği ifade edildi. 

     
</TEXT>
</DOC>
