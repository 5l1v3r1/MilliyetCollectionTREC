<DOC>
<DOCNO> 293197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur49.html </URL>
<DATE> 2004/11/29/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Devlet Tiyatrolarının sanatçı alımı sınavı ertelendi 
</HEADLINE>
<TEXT>

     Devlet Tiyatrolarının kadrolu sanatçı alımı için bugün yapılacağını duyurduğu sınav, 2005 yılına ertelendi. 
     İrfan Şahinbaş Sahnesi'nde saat 11.00'de başlayacağı ilan edilen sınava katılmak için çeşitli illerden gelen adaylara, sınavın 2005 yılına ertelendiği bildirildi. Sınavla Devlet Tiyatroları'nın çeşitli bölge müdürlüklerine 30 kadrolu sanatçı alınacaktı. 
     Kültür ve Turizm Bakanlığı'ndan konuya ilişkin yapılan yazılı açıklamada, Güzel Sanatlar Genel Müdürlüğü bünyesindeki orkestra, koro ve topluluklar ile Devlet Tiyatroları Genel Müdürlüğü ve Devlet Opera ve Balesi Genel Müdürlüğü'ne personel alımı için yürütülecek olan sınav ve atama işlemlerinin, yeni yasa çalışmalarının tamamlanmasından sonra değerlendirilmek üzere 2005 yılına ertelenmesinin uygun görüldüğü bildirildi. 
     Söz konusu kurumların yeniden yapılandırılması, meslek tanımlarının uluslararası standartlara uygun yapılması, sanatsal alanda üretkenliğin artırılarak daha fazla sayıda sanatçı istihdamı konularında yasal düzenleme yapılmasına yönelik çalışmaların devam ettiği ifade edilen açıklamada, şunlar kaydedildi 
     ''Sivil toplum kuruluşları, meslek kuruluşları gibi ilgili tarafların da görüşleri alınarak tamamlanacak bu süreç sonucunda, söz konusu yasal düzenlemelere, sanatçı istihdamı, ücret, sosyal güvenlik ve emeklilik gibi hususlarda daha olumlu yeni usul ve esaslar getirilmesi öngörülmektedir. 
     Devam etmekte olan bu süreçte, Güzel Sanatlar Genel Müdürlüğü bünyesindeki orkestra, koro ve topluluklar ile Devlet Tiyatroları Genel Müdürlüğü ve Devlet Opera ve Balesi Genel Müdürlüğü'nde 2004 yılında stajyer sanatçı pozisyonlarına personel alımı için yürütülen ve yürütülecek olan sınav ve atama işlemlerinin, yeni yasa çalışmalarının tamamlanmasından sonra değerlendirilmek üzere 2005 yılına ertelenmesi uygun görülmüştür. 
     Böylece sanat kurumlarımıza ve sanatçılarımıza yönelik iyileştirmeler konusunda sürdürülmekte olan yasa hazırlığı çalışmalarıyla çelişkiye düşülmeden, sanat, sanatçı ve toplum ilişkileri çağdaş bir zemine oturtularak yasal düzenlemelerin daha sağlıklı ve etkili bir şekilde sonuçlanması sağlanmış olacaktır.'' 
     
</TEXT>
</DOC>
