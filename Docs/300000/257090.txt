<DOC>
<DOCNO> 257090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko28.html </URL>
<DATE> 2004/07/21/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Genel Müdür Özen Garanti'ye yabancı ilgisi her zaman olacaktır 
</HEADLINE>
<TEXT>

     Garanti Bankası Genel Müdürü Ergun Özen, bankaya yabancıların ilgisinin her zaman olacağını söyledi. 
     Özen, Banca Intesa ile görüşmelerin sona erdirilmesine ilişkin düzenlenen basın toplantısında yaptığı konuşmada, 29 Mart tarihinde ön anlaşmaya imzaladıklarını anımsatarak, ön anlaşmada hiçbir zaman tarafların karşılıklı vazgeçilmez taahhütlere girmediklerine dikkat çekti. 
     Ergun Özen, Banca Intesa ile 109 sayfalık hisse devir sözleşmesi müzakerelerinde anlaşmazlık çıktığını belirtti. 
     11 Eylül olayından sonra ABD ve Avrupa'da hiçbir alım satım olmadığına işaret eden Ergun Özen, ''Intesa ile nişanlılık iki kere bozuldu'' yorumlarına karşılık, ''Intesa ile ikinci kere oturmamız, birincinin devamıdır'' dedi. 
     Intesa ile görüşmelerin Türk bankacılık sistemine etkisine ilişkin soruyu yanıtlarken Özen, ''Eğer anlaşma gerçekleştirilseydi, Türkiye'de yabancı bankaların sektör payı yüzde 4-5'lerden yüzde 15'e yaklaşmış olacaktı'' diye konuştu. 
     Yabancıların, düşen enflasyon ortamında net faiz ve komisyon gelirlerini artırabilen ve menkul kıymetlerden kredilere geçişi başarıyla yapanlarla ilgilendiğini kaydeden Özen, şunları söyledi 
     ''Bu geçişi başarıyla tamamlayacak bir banka olarak görüldüğü için Garanti Bankası'na yabancı ilgisi var. Her zaman da olacaktır. Intesa tek banka değil. Hiçbir zaman fırsat olarak bakmadık.'' Özen, Banca Intesa ile hangi prensiplerde anlaşamadıkları sorusu üzerine, 8 bin 500 çalışanları olduğuna dikkat çekti ve ''Emekli Sandığımızı biz hiçbir zaman SSK'ya devretmeyeceğiz'' dedi. 
     Garanti Bankası'nın 31 Mart tarihi itibariyle özkaynak karlılığının yüzde 20'nin üzerinde bulunduğunu, yıl sonu hedeflerinin yüzde 18-19 olduğunu ifade eden Özen, ''Banka kaliteli şekilde kar etmektedir'' diye konuştu. 
     
     ''GARANTİ BANKASI'NIN 'B' PLANI YOK'' 
     Özen, bundan sonra izleyecekleri stratejiye ilişkin de, ''Garanti Bankası'nın 'B' planı yoktur. B planı, yaptığı işi aynı şekilde yapmaktır. Karlılığımızı koruyarak devam etmektir'' dedi. 
     Uluslararası yatırımlarda ülke riskinin her aşamada gündemde olabileceğini dile getiren Ergun Özen, ülke riskinin, fiyatın yanı sıra anlaşmaya da yansıyabileceğini belirtti. 
     Garanti Bankası'nın halka açık olduğunu ve hisselere global yabancı fonların yatırım yaptığını anımsatan Özen, yatırımcıların spekülasyonla hareket etmediğini, bankayı karlılığı, piyasa payı ve stratejisiyle değerlendirdiğini kaydetti. 
     
</TEXT>
</DOC>
