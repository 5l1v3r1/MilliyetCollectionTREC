<DOC>
<DOCNO> 297597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy17.html </URL>
<DATE> 2004/12/14/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Beklentimiz müzakere başlangıcının 2005'in ötesine sarkmaması 
</HEADLINE>
<TEXT>

     Başbakan Recep Tayyip Erdoğan, 17 Aralık'ta müzakerelerin açılması için net ve somut bir tarih üzerinde uzlaşılması gerektiğini belirterek, ''Bunun koşulsuz olması ve ikinci bir karar ya da değerlendirmeye mahal vermemesi bizim için esastır. Beklentimiz, müzakerelerin fiili başlangıcının 2005 yılının ötesine sarkmamasıdır'' dedi. 
     Erdoğan, AB üyesi ülkelerin büyükelçilerine Başbakanlık Resmi Konutu'nda yemek verdi. 
     
     BÜYÜKELÇİLERE BAYRAKLI MESAJ 

     Konut'un bahçesinde bulunan bayrak direğine AB bayrağının çekilmesi, Türk ve AB bayraklarının bir arada dalgalanması dikkat çekti. Bu arada AB bayrağını görüntülemeye çalışan foto muhabirleri ile kameremanlar da Konut'un önünde ilginç görüntüler oluşturdular. 
     Başbakan Erdoğan, burada yaptığı konuşmada, 41 yıllık maziye sahip Türkiye-AB ilişkilerinin geleceğine yönelik kararın alınmasının arifesinde gelenekselleşen bu yemekte bir arada bulunmaktan duyduğu memnuniyeti dile getirdi. 
     Türkiye'nin adaylığının tescil edildiği Helsinki Zirvesi'nden bu yana, Türkiye'nin reform sürecinde kaydettiği ilerlemenin yakından bilindiğini dile getiren Erdoğan, tamamlanması gereken öncelikler konusunda üye ülkeler ile daima yakın bir diyalog içerisinde olduklarını söyledi. Erdoğan, sözlerini şöyle sürdürdü 
     ''Sizler bize öncelik vermemiz gereken hususları anlattınız. Biz o alanlarda neler yaptığımızı ve yapacağımızı sizlere izah ettik. Reform sürecine devam etme konusundaki kararlılığımızı sözde bırakmadık, bizzat gösterdik. AB'den ayrıcalıklı muamele değil, sadece ve sadece eşit ve hakkaniyetli muamele beklediğimizi her fırsatta ispat ettik. Nihayetinde, Kopenhag Zirvesi'nde kararlaştırıldığı üzere, komisyon tarafından hazırlanan rapor da ülkemizin siyasi kriterleri yeterince yerine getirdiğini tespitle, müzakerelerin açılmasını önerdi. 
     Artık, 17 Aralık günü her iki taraf için de ortak geleceğimizi yaşanabilir ve müzakere sürecini sürdürülebilir kılacak bir karara varılmasına çok önem veriyoruz. Bu nedenle geri sayımın başladığı bugün, bu masanın etrafında cereyan edecek görüş alışverişini son derece hayati görüyorum.'' 

     
</TEXT>
</DOC>
