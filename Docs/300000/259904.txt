<DOC>
<DOCNO> 259904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun10.html </URL>
<DATE> 2004/08/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
"Müslüman Gücü" önerisi tartışılıyor... 
</HEADLINE>
<TEXT>

     Suudi Arabistan tarafından ortaya atılan "Irak için Müslüman Gücü" önerisine ilişkin tartışmalar sürüyor ancak projenin gerçekleşmesine fazla olasılık tanınmıyor. 
     Türkiye ve diğer komşu ülkelerin yer almayacağı "Müslüman Gücü" önerisinin, ABD Dışişleri Bakanı Colin Powell tarafından "ilginç" nitelendirilerek olumlu karşılanmasına karşın Müslüman dünyasında yeterli destek görmediği, hatta sert eleştirilere hedef olduğuna dikkat çekiliyor. 
     Geçen Cuma günü Kral Fahd, Colin Powell ve Irak Başbakanı İyad Alavi arasında yapılan toplantı sonrasında medya tarafından duyurulan proje değişik açılardan değerlendirildi. 
     Arap Birliği, bir "Müslüman Güç"ün ancak BM bayrağı altında görev yapabileceğini bildirirken Libya Lideri Muammer Kaddifi projeye karşı çıktı, Müslüman askerlerin Irak'ta ancak işgal kuvvetleri geri çekilerek yerine BM güçlerinin konuşlandırılması halinde görevlendirilebileceğini savundu. 
     Öneriye karşı çıkanlar arasında İran Dışişleri Bakanı Kemal Harrazi de bulunuyor. Harrazi, "Ne Müslüman ülkeleri, ne de Irak'ın komşularının mevcut tehlikeli durum nedeniyle asker gördermek isteyeceğini sanmıyorum. ABD'nin olumlu tepkisi ise, mevcut krize başka ülkeleri karıştırmak istediğini gösteriyor" diye konuştu. 
     
     TERÖRİSTLER TEHDİT ETTİ 
     Bu arada, Iraklı Şii din adamı Mukteda El Sadr ve El Kaide'ye bağlı Ebu Musa el Zarkavi projeye ateş püskürdü. 
     KÖRFEZ BASINI DA OLUMSUZ BAKIYOR Birleşik Arap Birlikleri'nde yayınlanan Gulf News gazetesinin başyazısında ise, Suudi önerisi için "İyi ancak yürümez" görüşü savunuldu. Bir Müslüman gücünün, Müslüman olan, Irak güvenlik personelinin daha etkin olmasına kuşku ile bakan gazete, söz konusu gücün, Amerikan işgaline kredibilite kazandırmaya yönelik bir girişim olarak algılanabileceği belirtildi. Gazete, Suudi önerisini, "ahırdan çıkmadan yarışta bir şey yapamayacağı belli olan ata" benzetti. 

ANKA 
     
</TEXT>
</DOC>
