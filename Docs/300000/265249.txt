<DOC>
<DOCNO> 265249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sondun08.html </URL>
<DATE> 2004/08/21/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sadr'ın sözcüsü Sistani anahtarları almak için şartlar öne sürüyor 
</HEADLINE>
<TEXT>

     Necef'teki Hazreti Ali Türbesi'nin anahtarlarının hala isyancı radikal Şii lider Mukteda El Sadr'a bağlı milislerin elinde olduğu bildirildi. 
     Anahtarların henüz Büyük Ayetullah Ali Sistani'nin makamına teslim edilmediğini açıklayan türbenin bekçisi ve sözcülerinden Ali Sumeysim, AFP'ye yaptığı açıklamada, ''Sistani, anahtarları teslim almak için şartlar öne sürüyor'' dedi. 
     Sadr'ın sözcüsü Şeyh Ahmed El Şaybani, Sadr'ın Hz. Ali Türbesi'ni Sistani'ye devretmek istediğini bildirmişti. 
     Şaybani, ''Türbeyi, buna hakkı olan dini kuruluşa teslim etmek istiyoruz'' diyerek, Sistani'nin bunu kabul etmesinin uygun olacağını kaydetmişti. 
     Iraklı Şiilerin en önemli dini önderi kabul edilen Sistani'nin İngiltere'deki temsilcisi El Seyyid Murtada El Keşmir, İngiltere'nin başkenti Londra'da AFP'ye dün yaptığı açıklamada, ''Türbenin anahtarları Ayetullah'ın makamına teslim edildi'' demişti. 
     
</TEXT>
</DOC>
