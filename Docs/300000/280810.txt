<DOC>
<DOCNO> 280810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur50.html </URL>
<DATE> 2005/03/15/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Işıkara ''Yarın ya da daha sonraki büyük deprem sürpriz olmaz'' 
</HEADLINE>
<TEXT>

     Afete Hazırlık ve Eğitim Derneği Başkanı AHDER Prof. Dr. Ahmet Mete Işıkara, 1 Mayıs 2003'de Bingöl'de meydana gelen depremin ardından 6'nın üstünde büyüklükte deprem olmadığını belirterek, ''Yarın ya da daha sonraki bir gün meydana gelecek büyük bir deprem sürpriz olmaz'' dedi. 
     Türkiye'de ortalama her yıl 6.0-6.9 büyüklüğünde deprem olduğunu belirterek, ''Yarın ya da daha sonraki bir gün meydana gelecek büyük bir deprem, benim için sürpriz olmaz'' dedi. 
     Milli Eğitim Bakanlığı ve Doğal Afet Sigortaları Kurumu DASK işbirliğiyle 1. ve 2. sınıf deprem kuşağında bulunan illerde yapılan eğitim çalışmaları çerçevesinde, Aydın İl Özel İdaresi'nde ''Depremden Korunma Kültürü ve Bilinci'' konferansı düzenlendi. 
     Prof. Dr. Işıkara, konferansta yaptığı konuşmada, Türkiye'nin deprem kuşağı üzerinde bulunduğunu ve deprem gerçeğiyle yaşamak zorunda olunduğunu söyledi. Bu nedenle deprem sırasında doğru davranmanın öğrenilmesi gerektiğini belirten Prof. Dr. Işıkara, şöyle konuştu 
     ''Son 105 yılda 5.0-5.9 arasında 752, 6.0-6.9 arasında 99, 7.0-7.9 arasında 23 olmak üzere toplam 871 deprem meydana geldi. Ülkemizde ortalama her yıl 6.0-6.9 büyüklüğünde deprem meydana gelir. 1 Mayıs 2003'de Bingöl'de meydana gelen depremin ardından bu büyüklükte deprem olmadı. Yani depremin gerçekleşmesi gecikti. Bu nedenle yarın ya da daha sonraki bir gün bu büyüklükte deprem olursa, benim için sürpriz olmaz. Sizin için de olmamalı.'' Belediyelerin yapı denetim ruhsatı verecek uzman personel istihdam etmesi gerektiğini ifade eden Prof. Dr. Işıkara, ''Vatandaşlar da ev alırken inşaat ve temel üstü ruhsatının, iskan izninin deprem yönetmeliğine uygun olup olmadığına bakmalı'' dedi. 
     Işıkara, ''Deprem olacak mı '' diye sormak yerine deprem olacağı gerçeğinin kabul edilmesi gerektiğini, büyüklüğü ne olursa olsun muhtemel bir depremin zararlarını en aza indirmek için depreme hazırlıklı bir toplum haline gelinmesinin zorunlu olduğunu kaydetti. 
     Konferansa, Aydın Umut Arama Kurtarma Birliği üyeleri, sivil savunma yetkilileri, ilçe milli eğitim müdürleri, ilköğretim okulu müdürleri, öğretmenler ve öğrenciler katıldı. 
     
</TEXT>
</DOC>
