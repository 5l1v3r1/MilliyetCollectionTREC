<DOC>
<DOCNO> 272668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy01.html </URL>
<DATE> 2004/09/17/ </DATE>
<TIME> 07.35 </TIME>
<AUTHOR>  </AUTHOR>
<HEADLINE>
Haftaya Türkiye'nin kalbi New York'ta atacak 
</HEADLINE>
<TEXT>

     Bugün ABD'ye giden Başbakan Yardımcısı ve Dışişleri Bakanı Abdullah Gül'ü ABD'de yoğun bir program bekliyor. 
     Hafta sonunu Chicago'da geçirecek Bakan Gül, Chicago Türk Festivali'nin kapanışına katılacak ve buradaki Türklerle bir araya gelecek. 
     Bakan Gül, BM Genel Kurulu çalışmalarına katılmak ve bu nedenle ikili ve çok taraflı görüşmelerde bulunmak üzere 20 Eylül'de öğlen saatlerinde New York'a geçecek. 
     Türkiye'nin BM Daimi Temsilci Yardımcısı Altay Cengizer'in verdiği bilgiye göre, 23 Eylül günü BM Genel Kurulu'na hitap edecek olan Dışişleri Bakanı Gül Almanya, Çin, Rusya, Avusturya, İngiltere ve Fransa dışişleri bakanları ile aynı oturumda yapacağı konuşmasında önemli mesajlar verecek. 
     
     EN AZ 31 İKİLİ GÖRÜŞME 

     Bakan Gül'ün yabancı meslektaşlarıyla gerçekleştireceği kesinleşen ikili görüşmelerin sayısının şu ana kadar 29'u bulduğu, AB Dış Politika Yüksek Temsilcisi Javier Solana ve Arap Ligi Genel Sekreteri Amr Musa ile gerçekleştireceği görüşmelerle 31'e çıkan bu temasların sayısının daha da artabileceği ifade edildi. 
     Bakan Gül'ün ikili görüşmelerde bulunacağı meslektaşları arasında ABD Dışişleri Bakanı Colin Powell, AB Dönem Başkanı Hollanda'nın Dışişleri Bakanı Bernard Bot, Irak Dışişleri Bakanı Hoşyar Zebari, İran Dışişleri Bakanı Kemal Harrazi, Yunan Dışişleri Bakanı Petros Molivyatis, Ermenistan Dışişleri Bakanı Vartan Oskanyan'in yanı sıra, Azerbaycan, Brezilya, Cezayir, Çin, İsrail, Kazakistan, Küba, Mısır, Pakistan, Libya, Sudan dışişleri bakanları da bulunuyor. Dışişleri Bakanı Gül'ün BM Genel Sekreteri Kofi Annan ile de bir ikili görüşme yapabileceği ifade ediliyor. 
     Bu ikili görüşmelerin dışında çok taraflı faaliyetlerde de yer alacak olan Bakan Gül, ABD tarafından düzenlenen ve başkanlığı ABD Dışişleri Bakanı Powel tarafından yapılacak ''Geniş Ortadoğu Girişimi'' toplantısının ''Demokrasi ve Katılım'' başlıklı bölümüne de katılacak. İslam Konferansı Örgütü İKÖ Dışişleri Bakanları Toplantısı'na Dönem Başkanı sıfatıyla başkanlık edecek olan Bakan Gül, Ekonomik İşbirliği Teşkilatı EİT Bakanlar Konseyi çalışma yemeğine de iştirak edecek. 
     
     YOĞUN PROGRAM 

     New York'taki temaslarına 20 Eylül günü başlayacak olan Bakan Gül, Brezilya Devlet Başkanı Luiz Inacio Lula da Silva'nın girişimiyle başlatılan ''Fakirlik ve Açlığa Karşı Eylem Programı''na kısa bir süre katılacak. Aynı gün Yunan meslektaşı ile bir araya gelecek Gül, daha sonra Türkiye'nin BM Misyonu'nda görevli diplomatlarla bir koordinasyon toplantısı yapacak. 
     BM Genel Kurul görüşmelerinin başladığı 21 Eylül'de ise Hollanda, İsrail ve Mısırlı meslektaşları ile bir araya gelecek olan Dışişleri Bakanı Gül, 22 Eylül günü Filistin, Norveç ve Brezilyalı meslektaşlarıyla yapacağı ikili görüşmelerin yanı sıra Şili'nin girişimiyle yapılan ''Demokrasi Birliği Dışişleri Bakanları Toplantısı''na katılacak. 
     Aynı gün ABD Dışişleri Bakanı Powell'ın G-8 başkanı olma sıfatıyla ve BM Kalkınma Programı UNDP işbirliğiyle verdiği öğlen yemeğine katılacak olan Bakan Gül, hemen ardından sırasıyla Japonya Başbakanı Junichiro Koizumi'nin ve Güney Afrika Cumhuriyeti'nin vereceği resepsiyonlara katılacak. Bakan Gül, aynı gün ayrıca, Irak Dışişleri Bakanı Hoşyar Zebari ve AB Dış Politika Yüksek Temsilcisi Javier Solana ile de ikili görüşmeler gerçekleştirecek. 
     
     GENEL KURULA HİTAP 

     23 Eylül günü Musevi kuruluşlarını kabul edecek olan Bakan Gül, Cammu-Keşmir Temas Grubu toplantısına katılacak. Aynı gün BM Genel Kurul'una hitap edecek olan Gül, akşam saatlerinde de Yunan Dışişleri Bakanı Petros Molivyatis'in vereceği bir resepsiyona katılacak. 
     24 Eylül günü Türk-Amerikan İş Forumu'nun kahvaltılı toplantısında konuşacak olan Bakan Gül, daha sonra ABD Dışişleri Bakanı Powell'ın başkanlık edeceği ''Geniş Ortadoğu Girişimi'' toplantısının ''Demokrasi ve Katılım'' başlıklı bölümüne iştirak edecek. Bu toplantı sonrasında Powell ile bir araya gelecek olan Bakan Gül, aynı gün Azerbaycan Dışişleri Bakanı Elmar Mammadyarov'la da bir görüşme gerçekleştirecek. Bakan Gül'ün akşam saatlerinde ise Lincoln Center'da Türk Caz Festivali'ne katılması bekleniyor. 
     25 Eylül günü CNN televizyonuna bir mülakat verecek olan Bakan Gül, akşam saatlerinde New York'taki Türk dernekleri temsilcileriyle de bir araya gelecek ve New York'taki Türk Evi'nde onuruna verilecek resepsiyona katılacak. 
     27 Eylül günü İran Dışişleri Bakanı Kemal Harrazi, Pakistan Dışişleri Bakanı Hurşid Mahmud Kasuri ile ikili görüşmelerinin yanı sıra National Committee For American Foreign Policy ile American-Turkish Society'nin birlikte düzenlediği yemekli toplantıya katılacak olan Bakan Gül, Çin Dışişleri Bakanı Tang Jiaxuan ve Ermenistan Dışişleri Bakanı Vartan Oskanyan ile ikili görüşmelerde bulunacak. Bakan Gül'ün aynı gün Endonezya Milli Günü Resepsiyonu'na da katılması bekleniyor. 
     
     İKÖ VE EİT TOPLANTILARI 

     New York'taki son günü olan 28 Eylül'de BM Genel Sekreteri Kofi Annan'la bir görüşme ihtimali bulunan Bakan Gül, aynı gün İKÖ Dışişleri Bakanları Toplantısı'na başkanlık edecek ve Ekonomik İşbirliği Teşkilatı EİT Bakanlar Konseyi çalışma yemeğine katılacak. Bakan Gül aynı gün New York'tan ayrılarak Türkiye'ye hareket edecek. 
     
</TEXT>
</DOC>
