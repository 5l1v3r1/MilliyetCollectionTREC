<DOC>
<DOCNO> 250292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo16.html </URL>
<DATE> 2004/06/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kemal Ulusu, MHK Başkanlığına aday oldu... 
</HEADLINE>
<TEXT>

     Futbol Federasyonu eski başkanlarından Kemal Ulusu, Merkez Hakem Komitesi MHK başkanlığına aday olduğunu resmen açıkladı. 
     Ulusu, yönetim kuruluna alacağı eski hakem Talat Tokat ile Türkiye Spor Yazarları Derneği'nin TSYD Levent'teki merkez binasında düzenlediği basın toplantısında, Türk hakemliğini her platformda en iyi şekilde temsil ettirmek için aday olduğunu söyledi. 
     Kemal Ulusu, hakem camiasının futbolun en önemli öğesi olduğunu belirterek, ''Maalesef hakemlerimiz Türk futbol tarihinin en kötü dönemini yaşayıp, UEFA'da maç alamamıştır. Bu bir rezalet ve ayıptır. Ancak, suçlu olan hakemlerimiz değil, onları yönetenlerdir. Yönetenler, iyi yöneticilik vasıflarına sahip olmadıkları için bu düşüşün önüne geçemediler'' diye konuştu. 
     Göreve gelmeleri halinde bütün kulüplere eşit mesafede duracaklarını kaydeden Ulusu, ''Hata yapanlar cezalandırılacak. Hiçbir kulüp bize bu olayda yanlışlık var demeyecektir. Bu konuda şeref sözü veriyorum. Zor bir göreve soyunduk. Türk hakemliğini en üst seviyeye taşıyacağımıza yürekten inanıyorum'' dedi. 
     
     ULUSOY'A TEPKİ 
     Kemal Ulusu, Futbol Federasyonu Başkanı Haluk Ulusoy'a da eleştiriler yapıp tepkide bulundu. 
     Ulusoy'un bir gazetede yer alan demecinde kendisi için ''Bana 30 gün dayanamaz'' dediğini ifade eden Ulusu, ''Ulusoy, bilinçsizce ve hisleriyle konuşuyor. Burası dağ başı mı Önümü kesmeye çalışmasın. Biz gelirsek çok rahat edecek. Hakem olayları onu yıpratmayacak. Bize destek versin, onu biz kurtarırız'' diye konuştu. 
     Ulusoy'un Futbol Federasyonu başkanlığının yanı sıra görev süresinde MHK'ye de başkanlık yaptığını öne süren Ulusu, şöyle devam etti 
     ''Dışarı çıkın, sokaktaki insanlara sorun, hakemleri Ulusoy'un atadığını söylerler. Dünya üçüncüsü olan bir milli takımın federasyon başkanına bu kadar tenkit yapıldığı görülmemiştir. Ulusoy'un namusu ve şerefine kimse söz söyleyemez. Ama bu işi hiç bilmiyor. Ekibi de iyi değil. İnşallah yeni sezonda iyi bir ekip yaratır. Bana ettiği laflar için kendisinden özür bekliyorum. Ayrıca, kulüplere dağıtılan paraların denetimini de merak ediyorum. Çiftlik gibi dağıtılıyor. Başbakanlık müfettişlerinin hazırladığı raporları da görmek istiyorum. Sayın Ulusoy'un, federasyon başkanına yakışmayan demeçlerini televizyonlardan maalesef izliyoruz. Bunlar olmamalı. Biz göreve gelirsek federasyon ve başkanının üzerimizde milyonda bir bile baskısı olmayacaktır.'' Futbol Federasyonu'nun genel kurul öncesi bir ana statü hazırladığını, bu statüde kurulların özerkliğini zedeleyici bazı maddelerin yer aldığı duyumuna ulaştıklarını ifade eden Ulusu, federasyonun mali ve idari durumu ile bu ana statünün seçimlerden önce delegelere gönderilmesi gerektiğini belirtti. 
     Federasyon başkanlığı için aday olmayı düşündüğünü, ama bunun mümkün olmayacağını gördüğünü belirten Kemal Ulusu, federasyonun elindeki havuz sisteminin de çok büyük bir güç olduğunu sözlerine ekledi. 
     
     TALAT TOKAT 
     Talat Tokat ise hakemlik mesleğinin son dönemde darboğaz içine girdiğini, son yılda ise İntertoto Kupası dışında Avrupa'da görev alan Türk hakem bulunmadığını söyledi. 
     Hür ve özgür bir hakem topluluğu yaratacaklarını anlatan Tokat, ''Ben bu çöküşte hakem arkadaşlarımı suçlayamıyorum. Onları yönetenler ve yönlendirenleri suçluyorum'' dedi. 
     
</TEXT>
</DOC>
