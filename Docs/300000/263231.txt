<DOC>
<DOCNO> 263231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur44.html </URL>
<DATE> 2004/08/13/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
SSK'ya pahalı ilaç... Roche'un muhasebe kayıtları incelemeye alındı 
</HEADLINE>
<TEXT>

     SSK'ya fahiş fiyatla ilaç alındığı iddiasına ilişkin başlatılan soruşturma kapsamında Roche'nin muhasebe kayıtları incelemeye alındı. 
     AA muhabirinin edindiği bilgiye göre, İstanbul Cumhuriyet Savcılığı'nın talimatıyla harekete geçen İstanbul Organize Suçlar Şube Müdürlüğü'ne bağlı 2 ekip, incelenmek üzere muhasebe kayıtlarını emniyete götürmek için Roche Müstahzarları Sanayi A.Ş'nin Levent Büyükdere Caddesi'ndeki merkezine gitti. 
     Polisin, şirket merkezindeki çalışmaları halen sürüyor. 
     
     ROCHE SORUŞTURMANIN DEVAMI 

     Roche Müstahzarları Sanayi Anonim Şirketi, polisin şirket merkezinde yaptığı incelemenin, yürütülen soruşturmaların bir devamı olduğunu bildirdi. 
     Şirketten yapılan yazılı açıklamada, kamuoyuna 8 Ağustos 2004 tarihinde yapılan duyuruda her türlü denetime açık olunduğunun belirtildiği hatırlatılarak, şöyle denildi 
     ''13 Ağustos tarihinde Roche merkezinde mali polisin yaptığı inceleme, yürütülen soruşturmaların bir devamıdır. Roche, süren dava ve yürütülen soruşturmaların neticesini hukuka saygı çerçevesinde beklemektedir. 
     Hukuk sürecinin sorunsuz işlemesi için, bugüne kadar olduğu gibi, bundan sonra da duyarlıkla davranmaya devam edeceğimizi kamuoyunun dikkatine sunarız.'' 
     
     EVRAKA EL KOYDULAR 

     İstanbul Cumhuriyet Başsavcılığı tarafından SSK'ya fahiş fiyatla ilaç sattığı iddia edilen Roche firmasıyla ilgili başlatılan soruşturma kapsamında, Ankara polisi de bir firmanın ilaç deposundaki evraka el koydu. 
     İstanbul Cumhuriyet Başsavcılığı'nın talimatı üzerine Merkez Mali Şube Müdürlüğü ile Ankara Emniyet Müdürlüğü Mali Büro ekipleri, Altındağ İlçesi Plevne Caddesi üzerindeki Beşel ilaç firmasının eczacılık deposuna geldi. 
     Depoda yapılan aramada yolsuzluğun yapıldığı iddia edilen 2003 yılına ait fatura ve dokümana el konuldu. 
     Yetkililer, Roche firmasının, kanser hastalığı tedavisinde kullanılan bazı ilaçları Beşel firması aracılığıyla SSK'ya sattığını bildirdiler. 
     

     
</TEXT>
</DOC>
