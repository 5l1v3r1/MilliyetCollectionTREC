<DOC>
<DOCNO> 286343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun45.html </URL>
<DATE> 2004/11/05/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Şişman yolcuların uçaklara bir yıllık maliyeti 275 milyon dolar 
</HEADLINE>
<TEXT>

     Obezitenin ciddi bir sağlık problemi haline geldiği ABD'de havayolları şirketlerinin, aşırı kilolu yolcular yüzünden ciddi ekonomik kayıplara uğradığı bildirildi. 
     ABD Hastalık Kontrol ve Önleme Merkezi CDCP tarafından yapılan araştırmanın sonuçlarına göre, Amerikan havayolu şirketleri sadece ağır bagajlardan değil, her geçen gün sayıları artan kilolu yolculardan da muzdarip. 
     1990'lı yıllarda Amerikalıların ortalama kilosunun 5 kilo civarında arttığını kaydeden CDCP, uçakların normalin üzerinde yakıt harcamasına yol açan obez yolcuların havayolu şirketlerine 2000 yılında fazladan 275 milyon dolarlık masrafa yol açtığını kaydetti. 
     Obez yolcular yüzünden 2000 yılında uçakların yakıt sarfiyatının normalden 1.2 milyar litre daha fazla olduğu belirtilirken, bunun 3.8 milyon ton civarında karbondioksitin havaya salınması anlamına da geldiği için çevre üzerinde de olumsuz etkileri olduğuna dikkat çekiliyor. 
     ABD'de ciddi bir sağlık problemi haline gelen obeziteye bağlı sebeplerden ölümlerde 1990 ile 2000 yılı arasında yüzde 33'lük artış olduğu ve 2000 yılında bu sayının 400 bin kişiye ulaştığı kaydedildi. 
     Obezitenin ABD'de önlenebilir ölüm sebepleri arasında ilk sırada yer aldığı belirtilirken, 1990'larda ABD yetişkin nüfusunun yüzde 56'sını oluşturan aşırı kiloluların 2000 yılında yüzde 65'e yükseldiği ifade ediliyor. 
     
</TEXT>
</DOC>
