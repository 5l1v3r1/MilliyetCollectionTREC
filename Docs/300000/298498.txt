<DOC>
<DOCNO> 298498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonsiy04.html </URL>
<DATE> 2004/12/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
TBMM'de bütçe maratonu pazartesi günü başlıyor... 
</HEADLINE>
<TEXT>

     TBMM Plan ve Bütçe Komisyonu'nda yaklaşık 1 ay süren ''bütçe maratonu'', bu kez Genel Kurul'da başlıyor. 
     TBMM Genel Kurulu'nda, 2005 yılı bütçe görüşmeleri 20 Aralık Pazartesi günü başlayacak. Danışma Kurulu kararı gereği, bütçe görüşmeleri nedeniyle hafta sonu da dahil her gün saat 11.00'de toplanacak olan Genel Kurul, günlük program bitinceye kadar çalışmalarını sürdürecek. 
     Bütçenin tümü üzerinde gruplar ve hükümet adına yapılacak konuşmalar için 1 saat, kişisel konuşmalara 10'ar dakika bakanlık ve daire bütçeleri üzerinde görüşmelerde ise hükümet ve gruplar adına 45'er dakika, kişisel konuşmalar için 10 dakika süre verilecek. Bütçe görüşmelerinin sonunda grup ve hükümete 1'er saat, kişisel konuşmalara 10'ar dakika verilecek, görüşmelerde soru cevap işlemi 20 dakika içinde gerçekleştirilecek. 
     
     13 TURDA TAMAMLANACAK 
     Genel Kurul'da, 20 Aralık Pazartesi sabah, bütçenin tümü üzerinde görüşmeler yapılacak. 
     Bakanlık ve bütçe daireleri üzerindeki görüşmeler 13 turda tamamlanacak. 
     20 Aralık Pazartesi günü, bütçenin tümü üzerindeki görüşmelerin ardından TBMM, Cumhurbaşkanlığı, Sayıştay, Anayasa Mahkemesi Başkanlığı'nın bütçeleri görüşülecek. 
     Başbakanlık, Dış Ticaret Müsteşarlığı, Gümrük Müsteşarlığı, Sosyal Hizmetler ve Çocuk Esirgeme Kurumu, Diyanet İşleri Bakanlığı'nın bütçeleri 21 Aralık Salı Hazine Müsteşarlığı, Devlet Planlama Teşkilatı Müsteşarlığı, Devlet İstatistik Enstitüsü Başkanlığı, Gençlik ve Spor Genel Müdürlüğü, Vakıflar Genel Müdürlüğü, Danıştay Başkanlığı bütçeleri 22 Aralık Çarşamba günü görüşülecek. 
     Milli Savunma Bakanlığı, Çevre ve Orman Bakanlığı, Tarım ve Köyişleri Bakanlığı, Ulaştırma Bakanlığı bütçeleri 23 Aralık Perşembe İçişleri ve Dışişleri Bakanlığı, Enerji ve Tabii Kaynaklar Bakanlığı, Sanayi ve Ticaret Bakanlığı bütçeleri ise 24 Aralık Cuma günü ele alınacak. 
     Adalet Bakanlığı, Yargıtay Başkanlığı, Milli Eğitim Bakanlığı, YÖK ile üniversitenin bütçesi 25 Aralık Cumartesi Sağlık Bakanlığı, Çalışma ve Sosyal Güvenlik Bakanlığı, Bayındırlık ve İskan Bakanlığı, Kültür ve Turizm Bakanlığı bütçeleri 26 Aralık Pazar günü görüşülecek. 
     27 Aralık Pazartesi günü Maliye Bakanlığı ile Gelir Bütçesi, 2005 Mali Yılı Bütçe Kanun tasarıları ile 2003 Mali Yılı Kesin Hesap Kanunu tasarılarının maddeleri ele alınacak. 
     2005 yılı bütçe maratonu, 28 Aralık Salı günü, bütçenin tümü üzerinde yapılacak görüşmelerle sona erecek. 
     
</TEXT>
</DOC>
