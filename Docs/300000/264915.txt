<DOC>
<DOCNO> 264915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/yasam/yas04.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Antarktika'yı meteor 'eritti' 
</HEADLINE>
<TEXT>


Hollandalı uzmanlar, 870 bin yıl önce Antarktika'ya düşüp buzulların yüzde 2'sini eriten dev bir meteorun izlerini buldu... 

DIŞ HABERLER SERVİSİ 

Bilim adamları, yaklaşık 870 bin yıl önce Antarktika'ya düşen dev bir meteor belirledi. 9.6 km. çapındaki dev meteorun, 65 milyon yıl önce dinozorları yok eden dev meteorla aynı boyda olduğu, ancak düştüğü dönem ve yer nedeniyle, Dünya iklimi üzerinde olumsuz etkiler yaratmadığı belirtildi. 
Araştırmayı yürüten Hollandalı meteor uzmanı Profesör Frans van der Hoeven, uydu yardımıyla yürüttükleri manyetik yer belirleme sistemi sayesinde, atmosfere girdikten sonra 5 parçaya ayrılan meteorun oluşturduğu kraterlerin yerlerini bulduklarını söyledi. Araştırma sonuçlarını Glasgow'da gerçekleşen Uluslararası Coğrafya Kongresi'nde açıklayan Hoeven, çarpışma anında milyarlarca ton kaya ve buzun atmosfere yayıldığını kaydetti. Meteor parçalarının yarattığı ısıyla, Antarktika'daki buzulların yüzde 2'sinin eridiğini belirten Hoeven, havaya uçan kaya parçalarının bazılarına, 4 bin 800 kilometre uzaktalıktaki Avustralya'da rastlandığını ifade etti. 
Meteorun, 65 milyon yıl önce Meksika'nın Yucatan Körfezi'ne düşen meteor gibi alev topuna dönüşmediğini kaydeden Hoeven, bu sayede atmosfere kül yayılmadığı için, iklim değişikliği yaşanmadığını belirtti. Çarpışma sonrasında gerçekleşen buzul buharlaşması ve sonrasındaki aşırı yağışların, denizlerde yükselmeye yol açtığını, ancak bunun canlı popülasyonu üzerinde olumsuz bir etkisi olmadığını vurguladı. 



</TEXT>
</DOC>
