<DOC>
<DOCNO> 259262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun46.html </URL>
<DATE> 2004/07/30/ </DATE>
<TIME> 22.39 </TIME>
<AUTHOR>  </AUTHOR>
<HEADLINE>
Suikast girişiminde ölü sayısı 6, yaralı sayısı 45 oldu 
</HEADLINE>
<TEXT>

     Pakistan Devlet Başkanı Pervez Müşerref, başbakanlığa atanan Maliye Bakanı Şevket Aziz'i hedef alan suikast girişimini kınadı. 
     Müşerref, Pakistan ulusal haber ajansı tarafından yayımlanan yazılı açıklamasında, ''Bu korkakça saldırılar, bizi terörle mücadeleden vazgeçiremeyecek. Böylesi alçakça saldırılar İslami öğreti ve ilkelere karşıdır'' dedi. 
     Saldırının ardından Pakistan devlet televizyonuna açıklama yapan Aziz de saldırıda ölen ya da yaralananların ailelerine başsağlığı diledi. 
     Öte yandan yetkililer, saldırıda ölenlerin sayısının 6'ya yükseldiğini, 7'si ağır olmak üzere 45 kişinin yaralandığını bildirdiler. 
     Saldırının başkent İslamabad'ın 50 kilometre güneybatısına bulunan Fatihcang seçim bölgesinde, siyasi kampanya çerçevesinde düzenlenen bir toplantı sonrasında düzenlendiği belirtildi. 
     Aziz'in saldırıdan sonra bilgi verdiği Pakistan Müslüman Birliği Partisi PML üyeleri, toplantının ardından İslamabad'a dönüş yolu üzerindeyken, 30 yaşlarında sakallı bir kişinin, arka koltuğunda Aziz'in oturduğu araca yaklaşarak üzerindeki bombayı patlattığını söylediler. 
     Saldırıyı kimin düzenlediği henüz bilinmezken, olayın, Pakistan'ın, El Kaide militanı Ahmed Halfan Gaylani'nin 1998'de Kenya ve Tanzanya'daki Amerikan büyükelçiliklerine düzenlenen bombalı saldırılarla ilgili olarak yakalandığını açıklamasının ardından meydana gelmesine dikkat çekiliyor. 
     Başbakanlığa atanan, ancak henüz görevi devralmamış olan Aziz, halen Maliye Bakanı olarak görev yapıyor. 
     Eski Pakistan Başbakanı Zaferullah Han Cemali'nin geçen ay istifa etmesinin ardından, Çaudri Şucaat Hüseyin, geçici olarak başbakanlık görevine atanmıştı. 
     Pakistan Devlet Başkanı Pervez Müşeref'in, başbakan olmasını istediği Aziz'in, bu görevi devralabilmesi için 18 Ağustos'ta yapılacak seçimlerde parlamentonun alt kanadı olan Ulusal Meclis'e girmesi gerekiyor. 
     
</TEXT>
</DOC>
