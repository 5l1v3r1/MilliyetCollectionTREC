<DOC>
<DOCNO> 264502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur30.html </URL>
<DATE> 2004/08/18/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kahramanmaraşlı şişman usta yoğun bakımda... 
</HEADLINE>
<TEXT>

     Kahramanmaraşlı 350 kiloluk Recep Karsıkan şişman usta , yoğun bakıma alındı. 
     Alınan bilgiye göre, Recep Karsıkan, önceki gün, merkez ilçeye bağlı Sarıkaya Köyü'nde rahatsızlanması üzerine, özel bir sağlık ekibi tarafından muayene edildi. 
     Ambulansla bugün Kahramanmaraş Devlet Hastanesi'ne getirilen Karsıkan, iç hastalıkları servisi yoğun bakım ünitesinde tedavi altına alındı. 
     Kahramanmaraş İl Sağlık Müdür Vekili Sıtkı Güvenç, Recep Karsıkan'ı şikayetlerinin artması üzerine hastaneye getirdiklerini belirterek, şunları söyledi 
     ''Şu anda hastamızın ishali durdu. Şekeri kontrol altına alındı. Ancak, solunum yetmezliği devam ediyor. Korkulacak bir durum yok. Şişman Usta'yı Çukurova Üniversitesi Tıp Fakültesi Hastanesi'ne sevk etmek istiyoruz. Halen tedavi altında bulunan hastamızı sevk etmek için hazırlıklar yapıyoruz.'' Aşırı kiloları nedeniyle rahatsız olan ve bir türlü kilo vermeyi başaramayan Recep Karsıkan, 20 yıldan beri zayıflamaya çalışıyor ve fazla kilolarından kurtulmak için yetkililerden yardım bekliyor. 
     
</TEXT>
</DOC>
