<DOC>
<DOCNO> 276322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur41.html </URL>
<DATE> 2004/09/30/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Okulda görünmez kaza... Tavan öğrencilerin üzerine düştü... 
</HEADLINE>
<TEXT>

     İzmir'in Eşrefpaşa semtindeki Fatih Mehmet İlköğretim Okulu ek binasında bulunan bir sınıfın tavan sıvası, ders sırasında öğrencilerin üzerine düştü. 4 öğrenci hafif şekilde yaralanırken, ek binada bulunan 6 sınıf boşaltılarak, öğrenciler evlerine gönderildi. 
     Alınan bilgiye göre, Fatih Mehmet İlköğretim Okulu'nun 2-B sınıfının tavan sıvasının bir bölümü, ders sırasında öğrencilerin üzerine çöktü. 
     30 öğrencinin bulunduğu sınıfta, arka sıralarda oturan Mehmet Acar, Mehmet Çelik, Merve Seyreli ve Büşra Dereli, düşen sıva parçalarıyla, ellerinden ve kafalarından hafif yaralandı. Sınıf öğretmeni Jülide Bağrıca tarafından, yakındaki bir polikliniğe götürülerek ilk tedavileri yaptırılan öğrenciler, daha sonra ailelerine teslim edildi. 
     
     200 ÖĞRENCİ TAHLİYE EDİLDİ 

     Kaza üzerine, ek binada bulunan 6 derslikteki 200 öğrenci, sınıflardan önce bahçeye çıkarıldı. Milli Eğitim İl Müdürlüğü ile yapılan görüşmenin ardından da öğrenciler evlerine gönderildi. 
     Ek binanın 2 yıl önce bir firma tarafından yapıldığını belirten Okul Müdürü Turgay Esen, AA muhabirine, bu yıl okulun açıldığı ilk haftada ek binanın koridor tavanındaki sıvaların çöktüğünü belirterek, bunu İlçe Milli Eğitim Müdürlüğü'ne bildirdiklerini, bunun üzerine inşaat firmasının tadilat yaptığını, ancak kalıcı bir çözüm sağlanamadığını anlattı. 
     
</TEXT>
</DOC>
