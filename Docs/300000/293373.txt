<DOC>
<DOCNO> 293373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun56.html </URL>
<DATE> 2004/11/30/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
Küba'da bir rejim alehtarı daha serbest bırakıldı 
</HEADLINE>
<TEXT>

     Küba'da önde gelen rejim aleyhtarlarından Raul Rivero'nun ardından Osvaldo Alfonso Valdes de serbest bırakıldı. 
     Küba hükümeti tarafından yasadışı olarak kabul edilen Küba İnsan Hakları ve Ulusal Uzlaşma Komisyonu, bugün Osvaldo Alfonso'nun serbest bırakıldığını duyurdu. 
     Küba'nın yasadışı kabul ettiği Demokratik Liberal Parti Başkanı 40 yaşındaki Osvaldo Alfonso, Havana rejimine muhalefetten geçen yıl 18 yıl hapse mahkum edilmişti. 
     Bugün serbest bırakılan Rivero ve Alfonso Valdes ile sene başından bu yana serbest bırakılan rejim aleyhtarlarının sayısı 12'ye yükseldi. 
     Küba'da önceki gün de rejim aleyhtarları Oscar Espinosa Chepe, Marcelo Lopez ve Margarito Broche serbest bırakılmıştı. 
     Öte yandan Birleşmiş Milletler Eğitim, Bilim ve Kültür Örgütü UNESCO , Rivero'nun serbest bırakılmasından ''memnuniyet duyduğunu'' bildirdi. 
     UNESCO Genel Müdürü Koişiro Matsura, ''Küba hükümetinin 2004 UNESCO özgürlük ödülünü kazanan gazeteci, yazar ve şair Rivero'yu serbest bırakma kararı almasına çok sevindim. Bu, dünyada tutuklu bulunan tüm gazeteciler için bir umut ışığı'' dedi. 
     
</TEXT>
</DOC>
