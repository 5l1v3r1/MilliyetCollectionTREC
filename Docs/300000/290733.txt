<DOC>
<DOCNO> 290733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/ekonomi/aeko.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'TMSF anlaşmasının içeriğini bilmiyoruz' 
</HEADLINE>
<TEXT>


Yönetimi BDDK'nın inisiyatifiyle belirlenen Yapı Kredi, Çukurova ile TMSF arasındaki anlaşmanın içeriğini bilmediğini açıkladı. BDDK ve TMSF arasındaki koordinasyonsuzluk yine ortaya çıktı 

EKONOMİ SERVİSİ 

Yapı Kredi Bankası, Çukurova Grubu'nun TMSF ile imzaladığı anlaşmanın içeriğini bilmediğini açıkladı. Yapı Kredi Bankası'nın, İMKB'nin Çukurova Grubu'nun banka ve TMSF'ye borç taksitini ödememesiyle ilgili sorularını yanıtladığı açıklamasında, "Çukurova Grubu'nun TMSF ile yaptığı anlaşmanın içeriğinin tarafımızca bilinmemesi nedeniyle etkilerini değerlendirebilecek durumda değiliz" denildi. 
Yönetimi BDDK'nın inisiyatifiyle belirlenen bankanın, yine devletin bir kurumu olan ve BDDK ile dirsek temasında çalıştığı düşünülen TMSF'nin yaptığı anlaşmayı bilmediğini açıklaması, iki kurum arasında koordinasyonsuzluk olduğu izlenimini gündeme getirdi. 
Yapı Kredi'nin açıklamasında, Çukurova Grubu'nun borcunu zamanında 12 Ekim'e kadar ödeyememesi nedeniyle Ek Finansal Yeniden Yapılandırma Sözleşmesi'nin FYYS varlık satışına ilişkin hükümlerinin geçersiz kaldığı ve borcun erken tasfiyesine ilişkin hükümlerin uygulama olanağının kalmadığı bildirildi. Açıklamada, varlık satışlarına ilişkin olarak 31 Ocak 2003'te BDDK TMSF ve Çukurova Grubu arasında yapılan sözleşmeye, borç tasfiyesine ilişkin olarak da 31 Aralık 2002'de Banka ile Çukurova Grubu arasında yapılan FYYS hükümlerine dönüldüğü ifade edilerek, "Buna karşın konuyla ilgili yeni tekliflerin olması durumunda bu talepler değerlendirilebilecektir" denildi. 

Borç 2 milyar dolar 
Banka ile grup arasında 31 Aralık 2002'de imzalanan FYYS'ye göre dün itibariyle Çukurova Grubu'nun borcunun 2 milyar 26.6 milyon dolar olduğu belirtilen açıklamada, grubun bankaya borçlarının ilk üç yılı anapara ödemesiz, toplam dokuz yılda yeniden yapılandırılarak tasfiyesinin kararlaştırıldığı anımsatıldı. 
Faiz ödemelerinin belirtilen dönem içinde yıl sonlarında yapılmasının kabul edildiği vurgulanarak, ilk faiz ödemesinin 26 Şubat 2004'te yapıldığı, sonraki faiz ödemesinin ise 31 Aralık 2004'te olacağı bildirildi. Anapara ödemelerinin ise 30 Haziran 2006'da başlayıp 30 Aralık 2011'de biteceği belirtildi. 

Çukurova'nın ay sonuna kadar 144 milyon dolar ödemesi gerek Yaptığı ikinci anlaşmadan doğan 130 milyon dolarlık ödeme yükümlülüğünü yerine getirmeyen ve TMSF Başkanı Ahmet Ertürk'ün, "Ay sonuna kadar 16 milyon dolar öderse sorun yok" dediği Çukurova Grubu'nun ödemesi gereken tutarın 144 milyon dolar olarak hesaplandı. Çukurova, 15 yıla yayılan ve toplam 6.2 milyar dolarlık borcunu 20 ay vade ve 4.2 milyar dolar olarak ödemesini sağlayan ek protokolü imzaladığında, geçen temmuzda ödemesi gereken bir taksiti yatırmadı. 
Yapı Kredi Bankası ile Çukurova Grubu arasında 31 Aralık 2002'de imzalanan FYYS ve yine Çukurova Grubu ile TMSF-BDDK ikilisiyle imzalanan 31 Ocak 2003 tarihli anlaşmalara göre Çukurova anapara ödemesi yapmadan üç yıllık bir süre kazandı. BDDK'nın 2003 Ocak'ta açıkladığı rakamlara göre Çukurova Grubu, Yapı Kredi Bankası'na anapara olarak 1 milyar 937 milyon dolar, Pamukbank nedeniyle de TMSF'ye yine anapara olarak 3 milyar 86 milyon dolar ödeyecekti. Toplam faiz ödemeleri ise 1 milyar 195 milyon dolar olacaktı. Turkcell'e yapılacak 270 milyon dolarlık ödeme dahil edildiğinde, Çukurova Grubu 15 yılın sonunda 6 milyar 218 milyon dolar ödemiş olacaktı. 
Grup, yeni planda 20 ayda 4.2 milyar dolarlık ödeme teklif ediyor ve Yapı Kredi Bankası sahipliğinden hızla vazgeçmeyi kabul ediyordu. TMSF ve BDDK, Çukurova'nın teklifini kabul etti. Ancak bu noktada, Çukurova Grubu bu yıl yapması gereken diğer faiz ödemelerini yapmadı. İlk protokollerin 2003'te imzalandığı ve hayata geçtiği düşünülürse Çukurova Grubu'nun 144 milyon dolarlık faiz ödemesinin yüzde 50'sini faizleriyle birlikte bugüne kadar tamamen ödemiş olması şartı ortaya çıkıyor. 


</TEXT>
</DOC>
