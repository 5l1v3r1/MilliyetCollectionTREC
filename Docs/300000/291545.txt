<DOC>
<DOCNO> 291545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur40.html </URL>
<DATE> 2004/11/23/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Lise öğrencilerinin maç kavgası... 
</HEADLINE>
<TEXT>

     Antalya'da, yenilen lise futbol takımının oyuncuları ve taraftarları ile galip takımın oyuncuları arasında kavga çıktı. 
     AA muhabirinin aldığı bilgiye göre, 100. Yıl Spor Tesisleri'nde liselerarası futbol karşılaşmalarında, Çağlayan Lisesi takımı, son dakikada attığı golle Yavuz Selim Lisesi takımını 2-1 yendi. Atılan golün ardından, mağlup Yavuz Selim Lisesi takımının futbolcuları ve taraftarları ile Çağlayan Lisesi öğrencileri arasında tartışma başladı. Tartışma kavgaya dönüşürken, 3 öğrenci darp sonucu hafif yara aldı. 
     Çağlayan Lisesi, takımının oyuncuları güçlükle sahadan ayrılarak belediye otobüsüne binerken, diğer yolcuların da bulunduğu otobüsün arkasından koşan ve kavşakta ellerine geçirdikleri taşları atan öğrenciler, aracın camlarının kırılmasına yol açtılar. 
     Taşlı saldırıda, otobüsteki ve yolcular öğrenciler yara almazken, olay polis ekiplerinin müdahalesiyle sona erdi. 
     Otobüs şoförü Mehmet Bal, öğrencilerden şikayetçi olurken, Yavuz Selim Lisesi takımının oyuncuları ve taraftarlarından 8 öğrenci, Bahçelievler Polis Merkezi'nde ifadelerinin alınmasının ardından serbest bırakıldı. 
     
</TEXT>
</DOC>
