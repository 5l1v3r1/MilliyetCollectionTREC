<DOC>
<DOCNO> 283414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun59.html </URL>
<DATE> 2004/10/26/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Almanya'nın Suudi Arabistan Elçiliğine saldırı uyarısı 
</HEADLINE>
<TEXT>

     Almanya'nın Suudi Arabistan Büyükelçiliği, Suudi Arabistan'da ramazan ayı sırasında bomba yüklü araçlarla saldırı düzenlenebileceği yönünde ''işaretler'' aldıkları uyarısında bulunarak, bu ülkedeki vatandaşlarına, kalabalık yerlerden uzak durmaları tavsiyesinde bulundu. 
     İnternet sitesinde yayınlanan büyükelçilik açıklamasında, Ramazan ayında Suudi Arabistan'daki kent merkezlerinde bomba yüklü araçlarla saldırılar düzenlenebileceği yönünde ciddi işaretler alındığı belirtildi. 
     Saldırı tehdidi konusunda ya da kimlerin saldırı düzenlemeyi planladığı konusunda ayrıntı verilmeyen açıklamada, olası saldırı hedeflerinin meydanlar, kalabalık caddeler, süpermarketler önündeki park yerleri gibi kalabalık yerlerin olabileceği ifade edildi. 
     Açıklamada, Alman vatandaşlarından da en azından ramazan ayı sonuna kadar seyahatlerini kısıtlamaları ve kalabalık ortamlardan uzak durmaları istendi. 
     
</TEXT>
</DOC>
