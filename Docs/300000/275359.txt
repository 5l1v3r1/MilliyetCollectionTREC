<DOC>
<DOCNO> 275359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo23.html </URL>
<DATE> 2004/09/27/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Galatasaray'da durmak yok... 
</HEADLINE>
<TEXT>

     Galatasaray, İstanbulspor ile dün oynanan karşılaşmanın ardından, cuma günü Büyükşehir Belediyesi Ankaraspor maçının hazırlıklarına ara vermeden başladı. 
     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen antrenmanda, İstanbulspor maçında oynayan futbolcular düz koşu yaptıktan sonra salonda çalışırken, diğer futbolcular dar alanda pas çalışmasından sonra düz koşu yaptılar. Bu oyuncular, daha sonra küçük sahada çift kale maç oynadı. 
     Dizinde ödem bulunan Baliç'in tedavisine başlandığı ve tedavinin yarın da süreceği belirtilirken, sakatlıkları bulunan Conceiçao ve kaleci Faruk Gürsoy'un tedavilerinin devam ettiği bildirildi. 
     Öte yandan Ayhan'ın da eşi doğum yaptığı için bugünkü idmanda yer almadığı, Hakan Şükür'ün ise Sakaryaspor maçında parmağındaki sakatlığının nüksettiği ve bu futbolcunun salonda çalıştığı açıklandı. 
     Bu arada Romanya Yıldız Milli Takımı, Galatasaray'ın idmanını izledi. Rumenler, Galatasaray'ın yıldız takımı ile öğleden sonra tesislerde bir maç yapacak. 
     Büyükşehir Belediyesi Ankaraspor maçının hazırlıklarını yarın akşam yapacağı antrenmanla sürdürecek olan Galatasaray'da, idmanlar maç gününe kadar basına kapalı gerçekleştirilecek. 
     
</TEXT>
</DOC>
