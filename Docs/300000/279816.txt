<DOC>
<DOCNO> 279816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur24.html </URL>
<DATE> 2004/10/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ölen caretta carettayı kimler kaçırdı 
</HEADLINE>
<TEXT>

     Çanakkale'nin merkeze bağlı Kepez Beldesi'ndeki Güzel Sanatlar Lisesi bahçesinin sahilinde, öğrenciler tarafından ölü bulunan caretta carettanın, 2 kişi tarafından alındığı ileri sürüldü. 
     AA muhabirinin edindiği bilgeye göre, sabah saatlerinde özel bir otomobille okul önüne gelen kimliği henüz tespit edilemeyen iki kişinin, öğrencilerin ikazlarına rağmen okul bahçesine girip, caretta carettayı otomobilin bagajına yükleyerek, ayrıldıkları bildirildi. 
     Çanakkale Onsekiz Mart Üniversitesi ÇOMÜ Su Ürünleri Fakültesi öğretim üyesi Prof. Dr. Sezginer Tuncer, caretta carettaların avlanmasının ve yakalanmasının yasak olduğunu belirterek, ''Bazı kişiler caretta carettaları kötü amaç için kullanıyor. Su kaplumbağasını alanlar büyük ihtimalle ya hediyelik eşya olarak ya da dekoratif amaçlı kullanacaklar'' dedi. 
     Yetkililer, 2 kişinin, öğrencilerin verdiği eşkal doğrultusunda aranmalarına başlanıldığını kaydettiler. 
     
</TEXT>
</DOC>
