<DOC>
<DOCNO> 289912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur15.html </URL>
<DATE> 2004/11/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bayramlaşmada 'yalaka' kurşunu 
</HEADLINE>
<TEXT>

     Teslime TOSUN DHA 

ANTALYA Orman Bölge Müdürlüğü'nde dün düzenlenen bayramlaşma törenine katılan Haberleşme Şefi Abdullah Demirtaş, Şube Müdürü Aydın Sert'in "Yalakalığa mı geldiniz '' demesine sinirlenip tabancasıyla 2 el ateş etti. Olayda kimse yaralanmazken, gözaltına alınan Demirtaş ve Sert, haklarında açılan soruşturma bitene dek açığa alındı. 
     Müdürlük personeli dün sabah saat 08.30'da bayramlaşmak için yemekhaneye geldi. Orman Bölge Müdürlüğü Telsiz Haberleşme Şefi olan Elektrik Elektronik Mühendisi Abdullah Demirtaş, Orman Zararlıları ile Mücadele Şube Müdürü olan Orman Mühendisi Aydın Sert'in "Yalakalığa mı geldiniz, yalakalık mı yapıyorsunuz '' şeklindeki sözlerine sinirlendi. 
     İddiaya göre Aydın Sert'in bu sözlerine, Demirtaş küfürle karşılık verdi. Şube Müdürü Aydın Sert de küfüre karşılık verince, Demirtaş 7.65 çaplı beylik tabancasını çıkartarak, önce tavana daha sonra salona doğru ateş etti. Kurşunlardan biri tavana çarpıp yemekhanenin ortasına düşerken, diğeri içeride 200'e yakın kişi olmasına rağmen kimseye isabet etmeden yemekhanenin dev penceresini delip geçti. 
     Demirtaş'ın üzerine atlayan arkadaşları elinden silahı alırken, olay yerine polis geldi. Abdullah Demirtaş ile, Aydın Sert, Meskun mahalde silahla ateş etmek, korku ve paniğe yol açmak' suçlamaları ile polis tarafından gözaltına alındı. Orman Bölge Müdürü Mustafa Kurtulmuşlu ise, olayın iki arkadaşın şakalaşmasından meydana geldiğini belirterek, şunları söyledi 
     "Büyütülecek bir konu yok. İkisi de çok samimi arkadaş. Belki de şimdi barışıp kolkola olaya gülüyorlardır. Siyasi veya ona benzer bir yönü yok. Abdullah Demirtaş isimli arkadaşımızın bir süreden bu yana ailevi nedenlerden dolayı sinirleri gergin, depresyonda olabilir. Bu da patlama noktasıdır. Üzücü bir olay. Ancak arkadaşımızın sorunları var diye gözardı etmiyoruz. İdari soruşturmasını başladık, belki de bir daha kendisine silah vermeyeceğiz. Ayrıca olayla ilgili olarak savcılık da soruşturma başlattı. Keşke olmasaydı diyoruz.'' Kurtulmuşlu, Demirtaş ve Sert'in soruşturma sonuna kadar açığa alındığını kaydetti. 

     
</TEXT>
</DOC>
