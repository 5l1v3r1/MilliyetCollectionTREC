<DOC>
<DOCNO> 274968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/siyaset/axsiy01.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'dan çarşafsız ziyaret 
</HEADLINE>
<TEXT>


İran Cumhurbaşkanı Hatemi, Türkiye'ye eşsiz geliyor. 10 yıl içinde yapılan üst düzey ziyaretler arasında eşsiz yapılan ilk ziyaret bu olacak 

UTKU ÇAKIRÖZER Ankara 


İran Cumhurbaşkanı Muhammet Hatemi, gelecek hafta Türkiye'ye yapacağı resmi ziyarete eşsiz çıkma kararı aldı. Hatemi'nin ziyareti, son 10 yıl içinde Ankara'ya gerçekleştirilen üst düzey ziyaretler arasında eşsiz yapılan ilk ziyaret olacak. 9. Cumhurbaşkanı Süleyman Demirel'in 1996'da konuğu olan İran Cumhurbaşkanı Ali Haşim Rafsancani, nisanda Başbakan Recep Tayyip Erdoğan'ın konuğu olan başbakan seviyesindeki Cumhurbaşkanı Birinci Yardımcısı Muhammed Arif, ziyaretlerini çarşaflı eşleri ve kızlarıyla gerçekleştirmişlerdi. 

Eş talebi yok 
Rafsancani'den sonra cumhurbaşkanı seçilen Hatemi, Türkiye'ye ilk resmi ziyaretini 28 - 29 Eylül tarihlerinde yapacak. Hatemi'nin Ankara programı yapıldığı sırada İran heyeti, ilk kez ziyaretin eşli olması konusunda talepte bulunmadı. Hatemi'nin Ankara ve Konya'daki tüm programları eşsiz planlandı. 
Çankaya Köşkü içindeki Camlı Köşk'te tek başına kalması öngörülen İran lideri onuruna verilecek resmi akşam yemeği de eşsiz planlandı. 
Eşli ziyaret konusunu açmayan İran Ankara Büyükelçiliği yetkilileri, sorulara "Hatemi belki de eşiyle gelir" karşılığını verdi. Türk tarafı ise "Bize hiçbir şey iletmediler. Bu saatten sonra bu talebin karşılanması zor olabilir" bilgisini verdi. Sezer'in türban konusundaki tavizsiz tutumunun İran'ın tavrını etkilediği belirtildi. 
Sezer, Haziran 2002'deki Tahran ziyaretine eşi Semra Sezer'i götürmemişti. Başbakan Erdoğan'ın temmuzdaki İran gezisinde ise eşi Emine Erdoğan ve kızı Sümeyye yer almıştı. 
Ankara'yı bu yıl ziyaret eden Suriye Devlet Başkanı Başar Esad ile Ürdün Kralı Abdullah, Çankaya'da "başları açık" eşleri ile birlikte ağırlanmışlardı. Resmi karşılama törenlerinde ve yemeklerde yer alan Esma Esad ve Kraliçe Rania'ya Sezer'in eşi Semra Sezer eşlik etmişti. 

SP'den randevu talep edildi 

Hatemi, 28 Eylül'de Çankaya Köşkü'ndeki temaslarının ardından TBMM'yi ziyaret ederek, Meclis Başkanı Bülent Arınç'ın konuğu olacak. Gezilerde det haline gelen TBMM'de temsil edilen muhalefet partileri CHP - DYP liderlerinin ziyaretinin yanı sıra, Saadet Partisi'nden de randevu talep edildi. Hatemi, Ankara'daki ikinci gününde Başbakanlık Konutu'nda Erdoğan'ın onuruna vereceği yemeğe katılacak. ABD Başkanı George Bush da Köşk'deki temaslarının ardından Erdoğan'ı "kabul etmek" yerine Başbakanlık Konutu'na giderek görüşmeyi tercih etmişti. Hatemi, 1979'daki İslam Devrimi'nden bu yana Anıtkabir'e gitmeyen diğer İranlı yetkililer gibi Atatürk'ün kabrini ziyaret etmeyecek. Hatemi, Ankara'daki temaslarının ardından Konya'ya geçerek Mevlana Müzesi'ni gezecek ve sema gösterisi izleyecek. 


</TEXT>
</DOC>
