<DOC>
<DOCNO> 272453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur47.html </URL>
<DATE> 2004/09/16/ </DATE>
<TIME> 21.34 </TIME>
<AUTHOR>  </AUTHOR>
<HEADLINE>
Kızılay'dan Telafer'e yardım... 
</HEADLINE>
<TEXT>

     Kızılay Genel Başkanlığı, Irak'ın Türkmen bölgesi Telafer'deki çatışmalardan etkilenenlerin acil insani ihtiyaçlarının karşılanması için bölgeye yardım malzemesi gönderdi. 
     Yardım malzemelerini taşıyan 7 TIR, Kızılay Etimesgut Deposu'ndan Telafer'e hareket etti. 
     Yardım malzemeleri kuru fasulye, pirinç, makarna, bebe bisküvisi, çay, tuz, şeker, un, helva ve sıvı yağ bulunan bin koli gıda maddesi, 2 TIR su, 450 çadır, 3 bin battaniye ve tıbbi malzemeden oluşuyor. 
     Bölgeye 3 haberleşme aracı, 2 ambulans ve 1 minibüs de gönderildi. 
     Telafer'e yardım konvoyuyla birlikte 4'ü doktor, 33 Kızılay personeli olmak üzere 37 kişilik ekip hareket etti. 
     Kızılay ekibini ve yardım malzemelerini taşıyan TIR'ların yarın akşam Telafer'e ulaşması planlanıyor. 
     Bölgeye giden sağlık ekibi Telafer'deki hastanenin ihtiyaçlarını tespit edecek. Kızılay personeli ise kentteki alt yapı sorunlarını belirleyecek ve ihtiyaç olması halinde ikinci grup yardım malzemesi bölgeye gönderilecek. 
     Kızılay Afet Operasyon ve Yardımlar Müdürü ve ekip başkanı Cesur Can, hareketten önce ekiptekilere görevin niteliği ve yapılacaklar konusunda son kez bilgi verdi. 
     Ekibi Telafer'e aileleri ve Kızılay yöneticileri uğurladı. 
     
</TEXT>
</DOC>
