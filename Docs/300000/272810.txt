<DOC>
<DOCNO> 272810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/siyaset/axsiy01.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hayır demek güç' 
</HEADLINE>
<TEXT>


İngiliz The Economist dergisi, son sayısının kapağını "AB, Türkiye'ye neden evet demeli " başlığıyla Türkiye'ye ayırdı 

EKONOMİ SERVİSİ 


İngiliz ekonomi dergisi The Economist, AB'nin, Kopenhag kriterlerine göre karar alması halinde Türkiye'ye "hayır" denmesinin güç olacağı değerlendirmesinde bulundu. 
Türkiye'nin AB ile tam üyelik müzakereleri sürecini, "AB Türkiye'ye neden evet demeli " başlığıyla kapağına taşıyan dergi, 3 sayfalık haberinde, camide Kuran okuyan adam fotoğrafı kullandı. Bu fotoğrafın altında, Avrupalıların Türkiye'nin Müslüman nüfusuna ilişkin kaygılarına atıfta bulunularak "Korkacak bir şey yok" yazıldı. 

Türkiye laiktir 
Dergideki yazıda, 6 Ekim'deki İlerleme Raporu öncesi, AB'nin Türkiye'ye neden "evet" demesi gerektiği yorumlandı. Türkiye'nin tüm uluslararası organizasyonlarda aktif rol oynadığına dikkat çeken dergi, Türkiye'nin İstanbul dahil bir bölümünün Avrupa kıtasında yer aldığını, AB'ye kabul edilen Güney Kıbrıs'ın da Ankara'nın doğusunda kaldığını hatırlattı. 
Derginin başyazısında da şu ifadeler yer aldı "AB bir Hıristiyan kulübü değildir... Türkiye, Atatürk'ten bu yana laik bir ülkedir. Avrupa'da da kiliseyle devlet işlerinin ayrıldığı tek ülke Fransa'dır. Her iki ülkede de okullarda başörtüsü yasağı olması tesadüf değildir." 
Zinanın suç sayılmasına yönelik girişimler konusunda da, İrlanda'da 1970'te doğum kontrolü, çocuk aldırma gibi konuların suç sayıldığı hatırlatıldı. 
Yazıda, "Görüşmeler aralıkta başlasa bile, Türkiye'nin 10 yıl içinde AB'ye girmesi zor gözüküyor" da denildi. 


</TEXT>
</DOC>
