<DOC>
<DOCNO> 255858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun35.html </URL>
<DATE> 2004/07/16/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
BM'de 'güvenlik duvarı' görüşmesi başladı... 
</HEADLINE>
<TEXT>

     Birleşmiş Milletler BM Genel Kurulu, Uluslararası Adalet Divanı'nın UAD , işgal altındaki Filistin topraklarında İsrail tarafından inşa edilen duvar konusunda aldığı tavsiye kararı hakkında Arap Grubu tarafından hazırlanan karar tasarısını görüşmek üzere toplandı. 
     Arap Grubu'nun talebi üzerine ''acil'' bir oturumun başladığı BM Genel Kurulu'nda, UAD'nin aldığı tavsiye kararına dair karar tasarısının görüşülmesinin yanı sıra ''İsrail'in işgal altındaki Doğu Kudüs'te ve işgal altındaki Filistin topraklarının diğer kesimlerinde takip ettiği yasadışı uygulamaların'' da tartışılacağı kaydedildi. 
     Filistin'in BM'deki daimi gözlemci statüsündeki temsilcisi Nasır El Kidva, UAD kararının İsrail'in inşa ettiği duvarın yıkılması ve bu duvarın inşaatından zarar gören Filistinlilere tazminat ödemesi konusunda İsrail'e bir hukuki yükümlülük yüklediğini ifade etmişti. 
     El Kidva BM Genel Kurulu'nda görüşülmek üzere hazırlanan karar tasarısının UAD'nin kararına destek vereceğini ve BM Genel Sekreterliği'ni İsrail tarafından inşa edilen duvarın sebep olduğu zararların tazmini için harekete geçmeye çağıracağını söylemişti. 
     BM Genel Kurulu'nda görüşülerek oylanacak karar tasarısının, kabul edilmesi durumunda bile bağlayıcılığı bulunmuyor. 
     Bu arada Genel Kurul toplantısı başlangıcında BM'de temsil edilen gruplar adına yapılan konuşmalarda, bir süre önce ölen Avusturya Devlet Başkanı Thomas Klestil için taziye mesajları okundu. 
     
</TEXT>
</DOC>
