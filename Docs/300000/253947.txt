<DOC>
<DOCNO> 253947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas05.html </URL>
<DATE> 2004/07/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
ABD'de taksicilerin yüzde 43'ü üniversite mezunu... 
</HEADLINE>
<TEXT>

     ABD'de yapılan bir araştırma, en fazla göçmenin yaşadığı New York'ta taksi şoförlerinin yüzde 84'ünün de göçmen olduğunu ortaya koydu. 
     Bu oran, başkent Washington DC'de yüzde 62, Chicago ve Los Angeles'da yüzde 59 ve San Francisco'da da yüzde 57 olarak belirlendi. 
     New York'taki taksi şoförlerinin çoğunluğunun Dominikli olduğu, bunları Pakistan, Hindistan, Bangladeş ve Haiti'den gelenlerin izlediği belirtildi. 
     New York ve Chicago kentlerinde, az sayıda da olsa Türk taksi şoförü bulunduğu bildirildi. 
     New York'ta son 20 yılda göçmen taksi şoförü sayısının patladığı ortaya çıkan araştırmada, kentte şu anda yasal çalışan 99 bin 400 taksi şoförü bulunduğu tespit edildi. 
     Ancak, New York'ta çok sayıda kaçak göçmen de izinsiz olarak taksi şoförlüğü yapıyor. 
     New York'taki göçmen taksi şoförü sayısının fazlalığına karşın, kadın taksi şoförü sayısı sadece yüzde 2,5. 
     ABD'de en çok kadın taksici yüzde 11 ile Boston'da bulunuyor, bunu yüzde 10 ile Los Angeles ve Las Vegas izliyor. 
     ABD'deki taksi şoförü sayısının 230 bini aştığı ortaya çıkan araştırma sonuçlarına göre, taksi şoförlerinin yüzde 43'ü üniversite mezunu. 
     ABD'de haftada ortalama 49,1 saat çalışan bir taksicinin evine yılda 26 bin 800 dolar kazanç götürdüğü belirtiliyor. 
     
</TEXT>
</DOC>
