<DOC>
<DOCNO> 296596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy16.html </URL>
<DATE> 2004/12/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Erbakan'a Adli Tıp'ta muayene... 
</HEADLINE>
<TEXT>

     Eski Saadet Partisi Genel Başkanı Necmettin Erbakan'ın, İstanbul'daki Adli Tıp Kurumu'nda muayene olduğu bildirildi. 
     AA muhabirinin Adli Tıp Kurumu yetkililerinden aldığı bilgiye göre, ''hürriyeti bağlayıcı cezaların infazının ertelenmesi, sürekli hastalık, sakatlık ve kocama sebepleri ile belirli kişilerin cezalarının hafifletilmesi veya kaldırılmasına ilişkin işlemler hakkında bilimsel ve teknik görüşler bildirmek'' gibi görevleri bulunan 3. İhtisas Kurulu'na sabah saatlerinde gelen Necmettin Erbakan, burada muayene oldu. 
     Adli Tıp Kurumu yetkilileri, ''muayeneye ilişkin bir rapor hazırlanacağını ve bu raporun ilgili kuruma gönderileceğini'' bildirdiler. 
     ''Kayıp trilyon'' davasında ''özel belgede sahtecilik'' suçundan hakkında verilen 2 yıl 4 aylık hapis cezasının infazı, Ankara Numune Hastanesi'nden aldığı sağlık raporu doğrultusunda 1 yıl süreyle ertelenen Erbakan'ın, tekrar erteleme için yeniden sağlık raporu alması gerekiyordu. Erbakan'ın cezasının infazının erteleme süresi, 23 Aralık 2004 tarihinde dolacak. 
     
</TEXT>
</DOC>
