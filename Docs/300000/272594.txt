<DOC>
<DOCNO> 272594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun06.html </URL>
<DATE> 2004/09/17/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
La Repibblica Merkel'in mektubu muhafazakarları ikiye böler... 
</HEADLINE>
<TEXT>

     İtalyan La Repubblica gazetesi, Alman Hıristiyan Demokrat Birlik Partisi CDU Genel Başkanı Angela Merkel'in Türkiye'nin AB üyeliğine karşı görüşlerini içeren mektubunun, AB'deki muhafazakar liderleri ikiye bölebileceğini yazdı. 
     Merkel'in, Avrupa Halk Partisi'ne EVP üye tüm muhafazakar AB ülkeleri liderleri, komisyon üyeleri ve parti başkanlarına gönderdiği mektubunun, İtalya Başbakanı Silvio Berlusconi'ye de ulaştığı belirtilen haberde, şunlar kaydedildi 
     ''Bu girişim, AB'deki ılımlı-muhafazakar cepheyi ikiye bölme riskini de bünyesinde barındırıyor. Zira bizzat Berlusconi, İspanya, Portekiz, Yunanistan ve Benelüks Belçika, Hollanda ve Lüksemburg ülkelerindeki merkez-sağ liderlerle birlikte, Türkiye'deki demokratik İslam'ı Avrupa ve Batı'ya eklemlemek için kapıların Ankara'ya açılmasının en hararetli destekçileri arasında bulunuyor.'' Merkel'in tam üyeliğe alternatif olarak, ''Türkiye'ye hayır denilmesin ama bunun yerine AB ve Ankara arasında özel ve güçlendirilmiş bir ortaklık kurulsun'' görüşünü savunduğuna işaret edildi. 
     Gazete, mektupta yer alan bu önerinin, ''Türkiye ile ekonomik, siyasi ve askeri alanlarda daha fazla işbirliği yapılması ama bunun göçmenlere sınır kapılarını açmaksızın, AB'nin tarım fonu ve diğer ekonomik yardımlarda bulunmaksızın gerçekleştirilmesi'' anlamına geldiğini ileri sürdü. 
     Türkiye'nin Avrupa'ya kabulü meselesinin, ''tüm AB ülkelerinin iç politikalarında bir ana temaya dönüştüğü''ne işaret eden La Repubblica, ''Almanya'daki sol iktidar, İtalya'daki merkez-sağ, İtalya, İngiltere, İspanya ve Benelüks ülkeleriyle birlikte, Ankara'da köktendinci bir canlanma kabusundan kaygılanıyor. Ancak Fransa ve Avusturya hükümetleri ise Merkel'in düşüncesini destekliyorlar. Bu bölünmüşlüğün, Irak savaşı konusunda barış yanlıları ile Amerika destekçileri arasındakine benzer biçimde derinleşmesi de mümkün'' diye yazdı. 
     
</TEXT>
</DOC>
