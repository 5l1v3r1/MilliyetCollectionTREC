<DOC>
<DOCNO> 254161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo10.html </URL>
<DATE> 2004/07/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Işık Sigorta tarafından geçtiğimiz sezonun ''altın 11''i seçildi 
</HEADLINE>
<TEXT>

     Işık Sigorta tarafından düzenlenen ''11 Altın Adam'' yarışmasında, Birinci Süper Futbol Ligi'nde geride kalan 2003-2004 sezonunun ''Altın 11''i, sezonun başarılı yöneticisi, antrenörü ve hakemi belirlendi. 
     Kalyon Oteli'nde toplanan yarışma jürisi, sezon boyunca seçilen ayın altın, gümüş ve bronz adamları arasından ''Yılın 11 Altın Adamı''nı seçti. Ayrıca sezon boyunca seçilen ayın yöneticisi, antrenörü ve hakemleri arasından da yılın en başarılıları tespit edildi. 
     Jürinin yaptığı oylama sonucunda, kalede Fenerbahçe'den Volkan Demirel, savunmada Trabzonspor'dan Tolga Seyhan, Gençlerbirliği'nden Abdel Zaher Ahmed Hasan El Saka, Beşiktaş'tan Ronaldo Guiaro, yeni sezonda Beşiktaş forması giyecek olan geçen sezon Gaziantepspor'da oynayan İbrahim Toraman, orta alanda Beşiktaş'tan Sergen Yalçın, Fenerbahçe'den Ümit Özat, Trabzonspor'dan Gökdeniz Karadeniz ve Fenerbahçe'den Tuncay Şanlı, forvette ise Fenerbahçe'den Pierre van Hooijdonk ve Konyaspor'dan Zafer Biryol, yılın altın adamları oldu. 
     Değerlendirme sonucunda UEFA Asbaşkanı Şenes Erzik yılın başarılı yöneticisi, Trabzonspor Teknik Direktörü Ziya Doğan yılın altın antrenörü, FIFA kokartlı hakem İsmet Arzuman ise yılın altın hakemi seçildi. 
     Yılın altın adamları ödüllerini ağustos ayı içinde yapılması planlanan büyük ödül töreninde alacaklar. 
     Bu arada toplantıda, bir önceki jüri toplantısında forvette ayın altın adamı seçilen Konyaspor'un ''Gol Kralı'' futbolcusu Zafer Biryol ödülünü aldı. 
     Toplantıya konuk olarak Türkiye Futbol Adamları Derneği TÜRFAD Genel Başkanı Hadi Türkmen ile Futbol Federasyonu Merkez Hakem Kurulu Başkan Adayı Oğuz Sarvan katıldı. 

     
</TEXT>
</DOC>
