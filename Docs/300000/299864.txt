<DOC>
<DOCNO> 299864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko27.html </URL>
<DATE> 2004/12/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Unakıtan Araç muayene istasyonları kafalarına göre fiyat belirlemeyecek 
</HEADLINE>
<TEXT>

     Dilek Akın AA 

Maliye Bakanı Kemal Unakıtan, özelleştirme ihalesi yapılan araç muayene istasyonlarının ''kafalarına göre fiyat tarifesi belirleyemeyeceğini'', her şeyin yine devletin kontrolü altında olacağını belirtti. 
     Maliye Bakanı Unakıtan, geceyi geçirdiği Hatay'ın İskenderun İlçesi'ndeki İsdemir A.Ş'de, gazetecilerle yaptığı toplantıda, mali açıdan yaptıkları yeni düzenlemelerle, Türkiye'de artık bundan sonra her şeyin eskisinden daha iyi olacağını belirtti. 
     Araç muayene istasyonlarının özelleştirilmesiyle ilgili soruyu yanıtlayan Bakan Unakıtan, bu istasyonlar için başlangıçta 150 milyon dolar gelir beklediklerini ifade ederken, şöyle konuştu 
     ''Daha sonra bu rakam 200-300 milyon dolar civarına çıktı. Sonunda ihalede 613 milyon dolar gibi, tahminlerimizin de üzerinde bir rakamla muayene istasyonlarını özelleştirdik. Bu güzel gelişmelerin hepsi, 17 Aralık gelişmesinin sonucudur'' dedi. 
     Muayene istasyonlarının özelleştirilmesinin, araç muayenelerine yüksek fiyat olarak yansımayacağına dikkati çeken Bakan Unakıtan, ''Özelleştirilen muayene istasyonları, kafalarına göre fiyat tarifesi belirleyemeyecek. Yine her şey devletin kontrolünde olacak. Bu konuda kimse kaygıya kapılmasın'' diye konuştu. 
     
     YABANCI SERMAYE GİRİŞİ ARTACAK 
     Unakıtan bu arada, AB'den tarih almış Türkiye'ye yabancı sermaye girişinin yoğunlaşacağını vurgularken, konuşmasını şöyle sürdürdü 
     ''AB'den tarih alınması, dünyanın Türkiye'ye bakışını değiştirdi. Türkiye'de artık her şey eskisinden daha güzel olacak. İşte son günlerde vergi indirimiyle, bu güzellikleri görmeye başladık. Türkiye Cumhuriyeti'nde yine bir ilki gerçekleştirip vergileri düşürdük. Bunların yanı sıra mali disipline uyuyor, yatırımları da sürdürüyoruz.'' 
     
     SURİYE İLE SERBEST TİCARET ANLAŞMASI 
     Komşu ülke Suriye ile Serbest Ticaret Anlaşması imzalanacağını da ifade eden Bakan Unakıtan, bundan en fazla yararlanacak ilin ise Hatay olacağını söyledi. 
     Unakıtan, ''ilk kez bir Arap ülkesiyle Serbest Ticaret Anlaşması imzalanıyor. Bu anlaşma ile Suriye, Türkiye'nin diğer Arap ülkelerine açılan kapısı olacak'' dedi. 
     
</TEXT>
</DOC>
