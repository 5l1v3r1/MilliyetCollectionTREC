<DOC>
<DOCNO> 268864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur58.html </URL>
<DATE> 2004/09/03/ </DATE>
<TIME> 18.55 </TIME>
<AUTHOR>  </AUTHOR>
<HEADLINE>
Duvarı delerek hastaneden kaçan mahkumlardan biri yakalandı 
</HEADLINE>
<TEXT>

     İzmir'de, 1 ay önce, hastane duvarını delerek firar eden 3 mahkumdan biri, jandarma tarafından yakalandı. 
     Yaklaşık 1 aydır firarda olan 3 mahkumun yakalanması için çalışma yapan İl Jandarma Alay Komutanlığı ekipleri, kaçak mahkumlardan İlhan Cancı'nın, Bozyaka Semti'ndeki bir evde saklandığını belirledi. Ekipler, düzenledikleri operasyonda, firari mahkumu yakalayarak gözaltına aldı. 
     Yasal işlemleri tamamlanan Cancı, yeniden cezaevine gönderildi. 
     Jandarmanın, diğer firariler Gültekin Alptekin ve İbrahim Oktay'ın yakalanmasına yönelik operasyonları sürdürdüğü bildirildi. 
     ''Hırsızlık ve cinayet'' suçlarından hükümlü ve tüberküloz hastası oldukları bildirilen İlhan Cancı, Gültekin Alptekin ve İbrahim Oktay, Yenişehir'deki Suat Seren Göğüs Hastalıkları Hastanesi'nin tuvalet duvarını delerek firar etmiş, olayla ilgili ihmali görülen bir gardiyan tutuklanmıştı. 
     
</TEXT>
</DOC>
