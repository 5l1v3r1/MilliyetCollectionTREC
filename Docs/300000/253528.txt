<DOC>
<DOCNO> 253528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sondun24.html </URL>
<DATE> 2004/07/07/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
İran, çoğu PKK'lı 22 suçluyu Türkiye'ye teslim etti... 
</HEADLINE>
<TEXT>

     İran'ın, Türkiye aleyhine faaliyetlerde bulunan 22 kişiyi gözaltına alarak, Türk makamlarına teslim ettiği bildirildi. 
     İran Öğrenci Haber Ajansı'nın İSNA bildirdiğine göre, Batı Azerbaycan eyalet valisinin güvenlik işlerinden sorumlu yardımcısı Abbas Hurşidi, ''20 Mart'ta sona eren geçen İran yılı içinde, Türkiye aleyhine faaliyetlerde bulunan 22 kişiyi İran'da gözaltına alarak Türk hükümetine teslim ettiklerini'' söyledi. 
     Hiç kimsenin ya da hiçbir grubun İran toprakları üzerinden komşu ülkeler aleyhine faaliyet göstermesine izin vermeyeceklerini belirten Hurşidi, ''Bu tür eylemler yapma girişiminde bulunanlara sert tepki vereceğiz. Şimdiye kadar bu gruplarla mücadele ettik ve mücadelemizi sürdüreceğiz. Komşularımız da bunu gayet iyi bilmektedir'' diye konuştu. 
     İSNA, Türkiye'ye teslim edilen kişilerin kimlikleri ya da hangi gruptan oldukları hakkında ayrıntı vermezken, bu kişilerin çoğunun terör örgütü PKK Kongra-Gel üyeleri oldukları öğrenildi. 
     
</TEXT>
</DOC>
