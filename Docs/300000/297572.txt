<DOC>
<DOCNO> 297572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/soneko39.html </URL>
<DATE> 2004/12/14/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Serdengeçti Kısa ve orta vadede döviz alımları devam edecek 
</HEADLINE>
<TEXT>

     Merkez Bankası Başkanı Süreyya Serdengeçti, ''Kısa ve orta vadede döviz alımları devam edecektir. Ve en kısa zamanda da buna başlayacağız'' dedi. 
     Yabancı Sermaye Derneği YASED tarafından düzenlenen ''Türkiye'nin Ekonomik Görünümü ve Yabancı Yatırımların Durumu'' konulu toplantıda konuşan Serdengeçti, döviz politikalarına değindi. 
     Döviz politikasının son 3 yıldır aynı olduğunu ve aynı olmaya devam edeceğini belirten Serdengeçti, ''Merkez Bankası ya da hükümetin döviz hedefleri yok. Ve yakın bir gelecekte döviz kuru hedefi oluşturmayacağız'' diye konuştu. 
     Serdengeçti, bunun Merkez Bankası'nın piyasalara müdahalede bulunmayacağı anlamına gelmediğini ifade ederek, şunları kaydetti 
     ''Müdahale yapabiliriz. Bu piyasalara geçmişte de ara sıra yaptık. Bunun sebebi de döviz kuru stabilitesinin bizim için önemli olması, fiyat stabilitesini etkilemesi. Ve eğer fazla dalgalanma görürsek piyasada müdahale yapabiliriz. Ancak yaptığımız müdahalelerin kararı, kendi öznel değerlendirmemize bağlı olacaktır. Dalgalanma konusunda biz kendimiz karar vereceğiz. Herhangi bir istatiksel ölçeğe göre hareket etmeyeceğiz.'' Yapabilecekleri uyarılarla da müdahale yapılabileceğini, bunun da her zaman bir olasılık olduğunu dile getiren Serdengeçti, diğer bir müdahale mekanizmasının rezerv oluşturmak için döviz alımları olduğunu söyledi. 
     Süreyya Serdengeçti, şöyle devam etti 
     ''Merkez Bankası, politikalarında çok açık ve şeffaf davranıyor. Ve çok açık şekilde söylüyor, mevcut uluslararası rezervleri şu anda yeterli değil. Çünkü önümüzdeki 3 yılda devlet olarak ödememiz gereken çok büyük bir borcumuz var. Ve aynı zamanda son derece yüksek bazlı, döviz bazında borçlarımız var. Merkez Bankası, döviz kuru düzeyiyle ilgisi olmayacak bir şekilde her zaman döviz kuru satın alımları yapmaya devam edecektir. Ve tabii ki bankacılık sistemiyle istişare içinde ve ülkedeki döviz ikamesi konusunda, yatırımın girişi çıkışı konusunda belli değerlendirmeleri yaptıktan sonra bu kararları verecektir. Fakat kısa ve orta vadede döviz alımları devam edecektir. Ve en kısa zamanda da buna başlayacağız. Bu çok açık.'' 
     
     ''ÖNÜMÜZDEKİ HAFTA DETAYLI PARA POLİTİKASINI AÇIKLAYACAĞIZ'' 
     Merkez Bankası Başkanı Serdengeçti, stabilizasyon programlarında belli bir istikrar gerçekleştiği için döviz kurunda dalgalanmanın tedricen azaldığını, ancak tamamen sona ermiş olmadığını belirtti. 
     2001 yılında Türk Lirası'nın döviz kuru dalgalanmasının euro dolara göre çok daha yüksek olduğunu anımsatan Serdengeçti, yakın zamanda para ve döviz kuru politikasıyla ilgili kararlı ve şeffaf bir uygulama yapılmasının faydasının görüldüğünü ve gelecekte de görülmeye devam edeceğini vurguladı. 
     Serdengeçti, döviz kuru dalgalanmasının bir belirsizlik değil risk olduğuna dikkat çekerek, ''O yüzden bunun önlenmesi ve yönetilmesi gerekir'' dedi. 
     Katılımcıların sorularını da yanıtlayan Serdengeçti, Merkez Bankası için uluslararası rezerv idealinin ne olacağı ve döviz alım ihalelerinin sıklığıyla miktarına ilişkin soruları da yanıtladı. 
     Süreyya Serdengeçti, önümüzdeki hafta çok büyük, uzun ve detaylı bir para politikası açıklayacaklarını ifade ederek, şu anda daha fazla ayrıntı veremeyeceğini söyledi. 
     Genel kabul görmüş optimal uluslararası rezerv düzeyi olmadığına işaret eden Serdengeçti, şöyle konuştu 
     ''Bu, bir ülke için nasıl hesaplanabilir Bu konuda herhangi bir görüş birliği yoktur. Herhangi bir düzey anmak istemiyorum. Ancak burada şöyle bir ihtiyaç olduğunu söylemek istiyorum, yüksek borçlarımız var. Ve özellikle döviz bazında yapacağımız ödemeler düşünüldüğünde bunları artırmamız gerekiyor.'' 
     
</TEXT>
</DOC>
