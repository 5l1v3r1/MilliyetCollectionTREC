<DOC>
<DOCNO> 294001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/siyaset/asiy.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan Olamaz 
</HEADLINE>
<TEXT>


Başbakan, Mardin'deki yargısız infaz iddialarıyla ilgili olarak, "12 yaşındaki çocuğa terörist yakıştırması insani değil" dedi. Operasyonu yürüten 4 polis açığa alındı 

ANKARA Milliyet 


Başbakan Recep Tayyip Erdoğan, Mardin Kızıltepe'de 12 yaşındaki Uğur Kaymaz ile babası Ahmet Kaymaz'ın 31 güvenlik güçleri tarafından öldürülmesinin ardından yaptığı açıklamada, "terörist" ifadelerine yer veren Mardin Valisi Temel Koçaklar'a tepki gösterdi. "12 yaşındaki çocuğa terörist yakıştırması insani değil" diyen Erdoğan, olayın raporunu aldıktan sonra atmaları gereken adımları yerine getireceklerini söyledi. 

Rapor hazırlandı 
Kızıltepe'ye giderek olayı inceleyen TBMM İnsan Hakları Komisyonu üyeleri, dün Ankara'ya dönerek bir rapor hazırladı. Üyelerden Batman Milletvekili Nezir Nasıroğlu, "Ortada 12 yaşında bir çocuk var. Bu ne terörist olur ne de silah kullanabilir. Terörist yakıştırması çok yanlış. Polisin görevi suçluyu yakalamak, infaz değil. Vali yanlış bilgilendirilmiş" dedi. AKP Mardin Milletvekili Selahattin Dağ, bu tür olayların devlete yakışmadığını söyledi. CHP Mersin Milletvekili Hüseyin Güler de şu sorulara dikkat çekti "Baba oğul gözaltına alınmak yerine, neden operasyon düzenleniyor Baba oğul saldırıya gidiyor olsa, ayaklarında, sandaletler olur muydu Emniyet, 'hava muhalefeti vardı, çocuk olduğunu göremedik' diyor. Tam görüş sağlanana kadar neden beklenmedi Çocuk sırtından vurulmuş, vücudunda 8, kol ve bacaklarında 5 kurşun var. Babada da 5 kurşun var. Çocuk yerde yüzüstü bulunmuş. Kolu yana açık, elinin yanında silah var. Ellerin, koruma refleksiyle vücudun altında olması gerekmez miydi Çatışma olsa kamyonda kurşun deliği olması gerekmez miydi " 
"Yargısız infaz" iddialarının kamuoyuna düşmesinin ardından İçişleri Bakanı Abdülkadir Aksu'nun talimatı ile olayla ilgili soruşturma başlatan müfettişler, ilk aşamada soruşturmanın selameti açısından" operasyonu yürüten emniyet müdür yardımcısı Osman Dönmez'le, 3 özel hareket şubesi personelini açığa aldı. 

'Raporu bekliyoruz' 
Başbakan Erdoğan da, dün NTV'ye yaptığı açıklamada, şunları söyledi "12 yaşındaki yavrumuzla ilgili terörist yakıştırmasını ben çirkin buluyorum. İnsani değil. Mümkün değil, olamaz. Hukuk içerisinde 12 yaşındaki çocuğun konumu bellidir. Araştırmalar devam ediyor. Raporu aldıktan sonra atmamız gereken adım, yapmamız gereken neyse bunu şüphesiz yapacağız." 

AKP'den heyet 
TBMM İnsan Hakları Komisyonu üyeleri ve CHP heyetinden sonra AKP de, "infaz" iddiasını araştırmak için Kızılteye'ye heyet gönderiyor. Genel merkez tarafından görevlendirilen 4 kişilik milletvekili heyeti, hazırlayacakları raporu Başbakan Erdoğan'a sunacak. Bu arada, Diyarbakır ve Batman Barosu'na kayıtlı 100 kadar avukat, Mardin'deki yargısız infaz iddialarıyla ilgili suç duyurusunda bulundu. 

'Yargısız infaz' protesto edildi 

Kızıltepe Adliyesi önünde toplananlar, "Katiller bulunsun, hesap sorulsun" diye slogan attı. DEHAP Kızıltepe İlçe Gençlik Kolları üyesi 50 kişilik grup da, "Uğur teröristse, biz de teröristiz" yazılı dövizler taşıyarak olayı kınadı. Nusaybin'de de yaklaşık 400 kişilik grup, DEHAP binasından Hükümet Konağı önüne kadar ellerinde dövizlerle yürüyüş yaptı. 


</TEXT>
</DOC>
