<DOC>
<DOCNO> 291306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/siyaset/siy03.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapor sonrası şok atamalar 
</HEADLINE>
<TEXT>


ÖNDER YILMAZ Ankara 


Dışişleri Bakanı Abdullah Gül'ün başkanlığını yaptığı Başbakanlık İnsan Hakları Üst Kurulu BİHÜK , yine Gül'ün "Önce bize verilmesi gerekir ama basına veriliyor. Garip ve düzensiz buluyorum" diyerek eleştirdiği Azınlık Hakları Raporu'nu hazırlayan Başbakanlık İnsan Hakları Danışma Kurulu'nun BİHDK boş üyeliklerine atama yaptı. Başbakan Recep Tayyip Erdoğan'ın İstanbul Büyükşehir Belediye Başkanlığı döneminde hukuk danışmanlığını yapan, halen TBMM Adalet Komisyonu'nda uzman olarak görev alan ve TCK tasarısına zina düzenlemesi konulmasını öneren Gazi Üniversitesi Öğretim Üyesi Doç. Dr. İzzet Özgenç kurulun yeni üyesi oldu. 

Dilipak da isimler arasında 
Üye sayısı 94'e ulaşan kurula atanan isimler arasında Vakit Gazetesi yazarlarından Abdurrahman Dilipak ve Hacı Ali Özhan da yer aldı. BİHDK Başkanlık Divanı'nın boş üyelikler için 7 Haziran'da Gül'e 15 kişilik liste sunduğu, Başkan İbrahim Kaboğlu'nun önerdiği isimlerin hemen hiç dikkate alınmadığı da belirtildi. 


</TEXT>
</DOC>
