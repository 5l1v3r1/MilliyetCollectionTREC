<DOC>
<DOCNO> 284156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur30.html </URL>
<DATE> 2004/10/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Pendik'te 1000 kişilik grup yürüyüşe başladı .. 
</HEADLINE>
<TEXT>

     Pendik Ertuğrul Gazi Mahallesi'nde Aydos dün gerçekleşen yıkım nedeniyle yaklaşık bin kişilik bir grup, Pendik Belediyesi'ne doğru yürüyüş başlattı. 
     Aydos'ta toplanan ve aralarında kadın ile çocukların da bulunduğu grup, saat 10.00 sıralarında yürüyüşe geçti. 
     ''Aydos'u yıktırmayacağız'' yazılı bez afiş taşıyan gruptakiler, yürüyüş sırasında çeşitli sloganlar attı. Gruptakiler, Pendik'te belediye binasına kadar yürüyeceklerini ve Belediye Başkanı Erol Kaya ile görüşmek istediklerini kaydettiler. 
     
     ÇEVİK POLİS DURDURDU 

     Pendik Ertuğrul Gazi Mahallesi'nde Aydos dün gerçekleşen yıkım nedeniyle yürüyüş başlatan yaklaşık bin kişilik grup, Çevik Kuvvet ekiplerince durduruldu. 
     Grup, sloganlar eşliğinde yaklaşık 2 kilometre yürüdükten sonra polislerin barikatıyla karşılaştı. Grup, panzerler, kalkanlı ve gaz maskeli Çevik Kuvvet polislerinin oluşturduğu barikata 200 metre kala Dolayoba Caddesi'nde durdu. 
     Polis yetkilileri, gruba yaklaşarak, ''yürüyüşe son verilmesi ve içlerinden seçecekleri 20 kişinin Pendik Belediye Başkanı Erol Kaya ile görüşmelerini'' istedi. Bu isteği önce reddeden grup, polisin ısrarlı tutumu üzerine aralarından seçtikleri 20 kişinin Kaya ile görüşmesini kabul etti. 
     Daha sonra bu 20 kişi, polisin sağladığı bir minibüsle Pendik Belediyesi'ne gitmek üzere gruptan ayrıldı. 
     Yürüyüşlerini durduran gruptakiler ise caddede dağınık halde beklemeye başladılar. 
     
</TEXT>
</DOC>
