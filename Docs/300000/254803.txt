<DOC>
<DOCNO> 254803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonsiy03.html </URL>
<DATE> 2004/07/12/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kadın örgütleri uyardı Yeni TCK, namus cinayetlerine açık çek veriyor 
</HEADLINE>
<TEXT>

     Yeni TCK'da yer alan haksız tahrik maddesi, namus cinayetlerinin cezasız bırakılacağı endişesine neden oldu. 
     Adalet Bakanı Cemil Çiçek'in "Yeni TCK namus cinayetlerini engelleyecek" sözlerine karşın, yeni TCK Tasarısı Türkiye'yi ortaçağ karanlığına sürükleyen namus cinayetleri konusunda çözümsüz kaldı. Adalet Komisyonu'nda görüşmeleri sona eren tasarıda özellikle namus cinayetlerine yönelik bir çok hukuki boşluğun bulunması, kadınları rahatsız etti. 
     Aralarında Uçan Süpürge ve Mor Çatı'nın yanı sıra bazı baroların da bulunduğu 9 örgütten oluşan TCK Kadın Çalışma Platformu, bir süre önce TBMM'ye TCK önerilerini iletmişti. 
     Kadınlar Komisyon çalışmalarına da katılmalarına rağmen, istedikleri düzenlemeleri gerçekleştiremedi. 
     Yeni TCK Tasarısı'nın, kadınların sorunlarına çözüm getiremeyeceği uyarısında bulunan TCK Çalışma Platformu, tasarıyı değerlendirerek, raporlaştırdı. Raporda, özellikle namus cinayetlerine ilişkin değerlendirmeler dikkat çekti. 
     Rapordaki değerlendirmeler şöyle 
     
     HAKSIZ TAHRİK 
     ".Devlet anayasal yükümlüklerini yerine getirebilmek için namus cinayetleri gibi suçların karşısında olduğunu açıkça göstermeli ve gerekli özel tedbirleri almalıdır. Bu çerçevede TCK'nda 'Haksız Tahrik' maddesinin namus cinayetlerine uygulanamayacağı açıkça belirtilmeli ve namus saikiyle işlenen cinayetler 'Nitelikli İnsan Öldürme' maddesi Tasarı Madde 136 kapsamına alınmalıdır, 
     
     DEĞİŞİKLİKLER YETERLİ DEĞİL 
     .Türkiye'de, toplumun her kesiminde yaygınlığını sürdürerek, kadınların en temel insan hakkı olan yaşama hakkını tehdit eden 'namus cinayetleri'ni engellemek için caydırıcı yasal tedbirler almak TCK'nun en önemli görevlerinden biridir. Sadece Türk Ceza Kanunu'ndaki 462. 
     Madde'yi kaldırmak, kadınların en temel, en vazgeçilmez haklarından biri olan cinsel hak ve özgürlüklerini kullanmalarını engelleyen ve bu uğurda yaşama hakkını bile yoksayan yerleşik uygulamaları değiştirmeye yetmez, 
     
     NAMUS CİNAYETLERİNE AÇIK ÇEK VERİLİYOR 
     .Gündemdeki tasarı, namus cinayetlerine ilişkin gerekli düzenlemeler yapılmadan yasalaşırsa, Meclis vatandaşların can güvenliğini koruma görevini hiçe saymış olacaktır. 
     Gündemdeki tasarıda namus cinayeti faillerinin ceza indirimlerinden yararlanmalarına olanak tanıyan 'Haksız Tahrik' maddesi, namus cinayetlerini cezasız bırakarak, suç faillerine 'açık çek' vermekte ve kadın katliamlarına neden olan töreleri adeta yasa eli ile meşru kılmaktadır, 
     
     CAYDIRICILIK ÖNERİSİ 
     .Kan gütme saikiyle işlenen suçlar, törelerin yasalardan üstün tutulmasını engellemek amacı ile 'Nitelikli İnsan Öldürme' maddesinde açıkça adlandırılmıştır. 
     Gündemdeki tasarı ancak namus saikiyle işlenen suçları da aynı madde kapsamına alırsa ve söz konusu suçlarda ceza indirimi yapılmayacağını açıkça belirtirse, bu ağır suçların önüne geçmek için caydırıcı bir önlem almış olacaktır." 
     
</TEXT>
</DOC>
