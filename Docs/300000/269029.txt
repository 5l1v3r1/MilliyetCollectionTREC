<DOC>
<DOCNO> 269029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo07.html </URL>
<DATE> 2004/09/04/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Galatasaray'da genç oyunculara güvenoyu... 
</HEADLINE>
<TEXT>

     Galatasaray'da, teknik direktör Gheorghe Hagi tarafından National Bükreş ile dün yapılan hazırlık maçında oynatılan genç oyuncular, yönetimden güvenoyu aldı. 
     Kulüp futbol şubesi sorumlusu Fatih Gökşen, National Bükreş maçında şans bulan gençlerin geleceğin yıldız oyuncuları olduğunu ifade ederek, ''Geleceğimiz emin ellerde. Bunu taraftarlarımız dün gece gördü. Hazırlık maçında galibiyetten daha çok genç, hatta takıma giremeyen oyuncularımızın Ali Sami Yen havasını yaşaması önemliydi'' dedi. 
     PAF takımındaki futbolcuların Ali Sami Yen Stadı'nın havasını solumasının onlara motivasyon sağladığını vurgulayan Gökşen, A.A muhabirine yaptığı açıklamada, National Bükreş maçında gol atan Özgürcan'ın henüz 17 yaşında olduğunu ve tüm genç futbolcuların gelecek için umut verdiğini söyledi. 
     Gökşen, bu oyuncuların hemen takıma girmelerinin, onların yararına değil, zararına olacağını da ifade ederek, ''Bu gençler henüz eğitimlerini tamamlamadılar. Onlar geleceğin yıldızları olacak. Hemen takıma girmeleri ise zararlarına olur. Dün akşam hocamızın dediği gibi uyuyamamışlardır. Bunu ancak futbol oynayanlar ve aileleri bilir'' diye konuştu. 
     
     ÖZEL MAÇLAR SÜRECEK 
     Gökşen, bu gibi özel maçları boş haftalarda oynamayı sürdüreceklerini dile getirdi. 
     Taraftarların dünkü maçlara fazla rağbet etmemesini de değerlendiren Gökşen, ''Bu maç biraz aceleye geldi. Bundan sonra böyle olmayacak. National Bükreş karşılaşmasını tam olarak duyuramadık, onun için seyircimiz yoktu. Böyle organizasyonlara devam edeceğiz'' dedi. 
     Öte yandan sarı-kırmızılı futbolcular, 2 gün izin yaptıktan sonra, Samsunspor maçı hazırlıklarını 6 Eylül Pazartesi günü sürdürecek. 
     
</TEXT>
</DOC>
