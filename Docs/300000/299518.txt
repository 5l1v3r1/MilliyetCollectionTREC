<DOC>
<DOCNO> 299518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy13.html </URL>
<DATE> 2004/12/21/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Denktaş Masaya oturma iddiam yok 
</HEADLINE>
<TEXT>

     KKTC Cumhurbaşkanı Rauf Denktaş, ''Görüşme masasına oturma iddiasında olmadığını, ancak kim oturacaksa otursun önce kriterlerin belirlenmesi gerektiğini'' söyledi. 
     Cumhurbaşkanı Denktaş, önceki gün, ''BM Genel Sekreteri Kofi Annan devreye girecekse evvela kriterleri saptasın, hangi kriterler konuşulacak'' dediğini anımsatarak, bugün yerel bir gazetenin ''Denktaş'ın masaya oturacağını'' yazdığına işaret etti ve ''Böyle bir iddiam yok'' dedi. 
     Denktaş, Türk Ajansı-Kıbrıs TAK Müdürü ve Yönetim Kurulu Başkanı Emir Ersoy başkanlığındaki TAK heyetini kabulünde yaptığı konuşmada, şunları kaydetti 
     ''Kim kiminle konuşacak, ne konuşacak bu evvelden belirlenmezse, karşı taraf kabul etmezse 'meşru Kıbrıs hükümetiyle azınlık Türk cemaatı konuşuyor' resmi devamlı surette ortada olacak. Dünya buna böyle bakacak, Rum bunun arkasına saklanarak, 'işte bak azınlık neler istiyor, uzlaşmazdır' diyerek, yine yoluna devam edecek. Bu oyun 40 yıldır oynanmıştır. Artık buna son vermek lazımdır. Kim kiminle konuşuyor, hedef nedir, kriterler nedir, bu evvela dolaylı görüşmelerle taraflar arasında tespit edilecek, ondan sonra masaya oturulacak. Yoksa Annan planı canlanacakmış, Annan planı gelecekmiş bunlar safsatadır.'' Rumlarla, ayrı temele, ayrı egemenliğe dayanmayan bir ortaklık kurmaya zorlandıklarını dile getiren Denktaş, ''Bu seferki daha çapraşık bir mekanizma, bir de AB karmaşası içerisinde. Bunu hiçbir şekilde Rum çalıştırmaz, 'olmadı, AB normlarına uymuyor' diyerek bunu da yırtar artar. O zaman ne olursunuz Göç başlar, başka bir şey olmaz. Dolayısıyla Rumu bilerek ve Kıbrıs meselesinin ne olduğunu bilerek masaya kim oturacaksa otursun'' diye konuştu. 
     
     RUMLARIN HEDEFİ HİÇ DEĞİŞMEDİ 
     Cumhurbaşkanı Denktaş, şimdi, Rum yönetimi lideri Tasos Papadopulos'un uzlaşmaz gösterildiğini, ancak bütün Rum liderlerin aynı çizgide olduğunu ve Rumların 125 yıldır hedeflerinin hiç değişmediğini, başladıkları noktada olduğunu vurguladı. 
     Makarios'un Rum liderliğine, ''Ben sizi Enosis'e en yakın noktaya getirdim. Bundan geri gitmek yok'' diye tek bir vasiyeti olduğuna işaret eden Denktaş, ''Bunu unutmayalım, çare bağımsızlığımızdır, devletimizdir, egemenliğimizdir'' dedi. 
     Güzelyurt yolunun çift şeritli olacağını ve daha birçok yatırımların başlayacağını belirten Denktaş, kimsenin ''halimiz ne olacak'' diye sormaması gerektiğini, devlete ve bağımsızlığa ne kadar fazla sahip çıkılırsa geleceğin de o kadar sağlam olacağını söyledi. 
     
</TEXT>
</DOC>
