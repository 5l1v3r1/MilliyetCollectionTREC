<DOC>
<DOCNO> 264307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/yasam/yas07.html </URL>
<DATE> 2004/08/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Vaftizci Yahya'nın mağarası bulundu 
</HEADLINE>
<TEXT>


DIŞ HABERLER SERVİSİ 

Kudüs yakınındaki tepelerde, yandaşlarını kutsal yağla yağlayarak kutsayan Vaftizci Yahya'nın kullandığı sanılan bir mağara bulundu. Bölgede 30 yıldır kazı çalışması yapan İngiliz arkeolog Şimon Gibson, mağaranın, Hz. İsa tarafından da ziyaret edilmiş olabileceğini belirtti. Gibson, mağaranın Vaftizci Yahya tarafından kullanıldığına dair inançlarının, duvardaki çizimlerin bulunmasıyla arttığını belirtti. Gibson, bu çizimlerden birinde, üzerinde hayvan derisinden yapılma giysi bulunan ve elinde asa tutan bir adamın tasvir edildiğini, çizimlerin büyük ihtimalle Vaftizci Yahya'nın öyküsünü anlattığını söyledi. 

Neden 'Vaftizci' 

İncil'e göre Tanrı'nın elçisi olan Vaftizci Yahya, Hz. İsa'nın geleceğini önceden haber vermek üzere dünyaya gönderildi. Vaftizci Yahya, Hz. İsa'yı ve kendisine gelenleri vaftiz ettiği için "Vaftizci" diye anılıyor. 


</TEXT>
</DOC>
