<DOC>
<DOCNO> 278077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy03.html </URL>
<DATE> 2004/10/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
AB, yolunda Kıbrıs engeline dikkat 
</HEADLINE>
<TEXT>

     DHA 
GÜNEY Kıbrıs tarafından herhangi bir olumsuzluk ileri sürülmezse, Türkiye ile AB arasındaki görüşmelere başlama kararının Konsey'den de geçeceğini belirten Türkiye Araştırmalar Merkezi TAM Vakfı Direktörü Prof. Dr. Faruk Şen, İngiltere'nin dönem başkanlığında başlayacak tam üyelik görüşmelerinin 2013'de tam üyelikle sonuçlanacağını söyledi. 
     Üzerinde uzun zaman tartışılan raporun, 25 komiserin son önerilerinden sonra, Avrupa'daki dengeleri de gözönüne alarak Türkiye'yi kırmayacak şekilde olumlu sonuçlanacağını belirten Şen, "Şimdi 17 Aralık'a kadar Güney Kıbrıs'a dikkat etmek lazım. Fransa başta olmak üzere Avusturya, Polonya, Macaristan ve Hollanda Türkiye'nin tam üyeliğine biraz negatif yaklaşsalar da, 17 Aralık'ta Gerhard Schröder'in de etkisiyle Türkiye'ye doğrudan hayır denmesi sözkonusu değil, bundan sonra çıkabilecek tek sorun Güney Kıbrıs'la ilgili olabilir. Türkiye Kıbrıs konusunda yeterince taviz verdi, şimdi daha fazla taviz vermeden Kıbrıs'ta ne gibi ilerlemeler yapabileceğine bakmak lazım'' diye konuştu. 
     Komisyon'dan iyi çıkacak bir raporda, Günter Verheugen ve Almanya Şansölyesi Schröder'in katkılarının mutlaka dikkate alınması gerektiğini belirten Şen, her ikisinin de çok başarılı çalışmalar yaptığını ve son yaşanan süreçte Türkiye'ye hep destek verdiklerinin altını çizdi. 
     
</TEXT>
</DOC>
