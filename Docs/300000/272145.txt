<DOC>
<DOCNO> 272145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/dunya/adun.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bedir savunması 
</HEADLINE>
<TEXT>


Time, kafa kesme terörüyle İslamın ilişkisini araştırdı. Zarkavi, "Hz. Muhammed, Bedir Savaşı'ndan sonra bazı esirlerin başının vurulmasını istemişti. Onu örnek alıyoruz" diyor 

DIŞ HABERLER SERVİSİ 


Irak'ta son günlerde teröristlerce rehin alınıp bazılarının da kafası kesilen yabancı sayısının artması üzerine özellikle Batı medyasında kafa kesmenin İslama ne kadar uygun olduğu tartışılmaya başlandı. 
Amerikan "Time" dergisi, son sayısında, "İslam İçinde Mücadele" başlığıyla hazırladığı özel dosyada bu konuyu ele aldı. "Kuran, öldürmeyi onaylıyor mu " sorusunu soran dergi, şimdiye kadar Irak'ta biri Amerikalı Nick Berg olmak üzere 8 rehinenin kafasını uçuran El Kaide bağlantılı Ebu Musab El Zarkavi adlı teröriste bağlı Tevhid ve Cihad grubunun kafa kesmeye gerekçe olarak ileri sürdüğü görüşlerin kaynağını araştırdı. 

'Gerekçe' 
Dergiye göre, Zarkavi, Berg'in öldürülmesini gösteren video kasede iliştirdiği mesajında, "Hazreti Muhammed Bedir Savaşı'ndan sonra bazı savaş esirlerinin kafasının kesilmesi emrini verdi. İşte bize yol gösteren örnek bu" dedi. 
Tıpkı El Zarkavi gibi öteki terör gruplarının da kafa keserken eylemlerine İslami onay aradıklarını kaydeden dergi, örneğin geçen ay Mısırlı Muhammed Fawazi'yi öldüren teröristlerin de Kuran'dan sureler okuduklarına dikkat çekti. 
Ortadoğu'da kimi Müslüman din adamının Irak'taki durumu işgal diye nitelendirerek koalisyon güçlerine direnişi teşvik ettiğini anımsatan Time, ancak bu görüşlere tamamen zıt fikirlerin de İslam dünyası içinde geniş kabul gördüğünü belirtti. 

Geçersiz hadisler 
Time'a göre, Kuran'da kafa kesmeyi öneren tek bir ayet var. Ancak bu da savaş sırasında. Hadisler de, Hazreti Muhammed'in Bedir Savaşı sırasında kendisine ihanet eden bir kabilenin öldürülmesi için emir verdiğini anlatıyor. Bedir'de zafer kazanan Hazreti Muhammed, esirleri ne yapacağı konusunda düşünürken kendisine inen bir vahiyde, Allah, Peygamber'ine, "Esirlere gelince biz seni zalim olasın diye göndermedik" diye seslenir. Daha sonra geçerliliği iptal edilen bazı eski hadislerde bu durum, "Peygamber de, esirlerin acıları devam etmesin diye öldürülmesi emrini verdi" şeklinde aktarılır. Zarkavi, savunmasını işte bu geçerli olmayan hadislere dayandırıyor. 
Ancak Time'a konuşan akademisyenler, söz konusu ayetin Peygamber tarafından farklı bir şekilde algılandığını ve "onların başından kurtul" emrinin esirleri serbest bırakılarak yerine getirildiğini söylediler. Akademisyenler, ayrıca Hazreti Muhammed'in savaşcı olmayanların öldürülmesini yasaklayan başka birçok sözü olduğunu hatırlattılar. 


</TEXT>
</DOC>
