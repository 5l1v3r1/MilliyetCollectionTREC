<DOC>
<DOCNO> 250147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/spor/spo04.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkusuz Doğan 
</HEADLINE>
<TEXT>


Trabzonspor Teknik Direktörü Ziya Doğan, üç büyüklerin başında yer alan dünyaca ünlü yabancı hocalardan çekinmediğini, şampiyonluk için mücadele edeceklerini ifade etti 


'Türkler'e sahip çıkılmalı' 
TRABZONSPOR Teknik Direktörü Ziya Doğan, yabancı hocaların gözünü korkutmadığını belirtti. Üç büyüklerin başında yer alan dünyaca ünlü isimlerden çekinmediğini vurgulayan Doğan, "Yeni sezonda hedefimiz şampiyonluk. Ben bugüne kadar 7-8 yabancı hocayla çalıştım. Hepsinden güzel şeyler öğrendim. Bu konuda ayırım yapmak yanlış, fakat Türk hocalara da sahip çıkılmalı" diye konuştu. 

'Pahalı transfer yok' 
BAŞARININ ilk hedef olduğunu, ancak kadro kurarken bilinçli hareket ettiklerine dikkat çeken Doğan, anormal paralara transfer düşünmediklerini vurguladı. Trabzonspor Dergisi'ne konuşan Doğan şöyle devam etti "Kaliteli ve bütçemize uygun yabancılara kapımız açık. Alternatifli bir kadro kurmaya çalışıyoruz. Bunu başardığımız takdirde Türkiye'nin en iddialı takımlarından biri haline geliriz." 

İnsafa geldi 
Trabzonsporlu futbolculara Gerede kampında bir haftadır kondisyon yükleyen Teknik Direktör Ziya Doğan, dün sabah hafif bir idman yaptırdı, akşam çalışmasını iptal etti. Bordo - Mavili oyuncular da dünkü boş zamanlarını havuza girerek değerlendirdi. Fotoğraf Serkan Hacıoğlu 

Fatih Tekke'de sakatlık riski 
TRABZONSPOR doktorları, Kaptan Fatih Tekke'nin durumunun kritik olduğu belirtildi. Sağlık Kurulu Başkanı Ahmet Çubukçu, Fatih'in sağ iç yan bağlarında esneme tespit edildiğini, bu oyuncunun yeniden sakatlanabileceğini söyledi. Çubukçu, "Durum ciddi. Kesinlikle aceleci olunmaması gerekiyor. Hazır olmadan takıma katılmaması lazım. Fatih'i riske sokamayız. Bu konuda teknik heyeti de uyardık" ifadesini kullandı. 

Batista yakınlaştı 

Trabzonspor ile Brezilyalı yıldız arasındaki pazarlıkta fark 200 bin dolara düştü. Batista düşünmek için süre istedi 

Masaya oturdular 
TRANSFERDE az ama öz futbolcu alan Trabzonspor, Thijs'ten sonra ikinci bombasını da Batista ile patlatmaya hazırlanıyor. Galatasaray ile yollarını ayıran futbolcuyla dün masaya oturan Bordo - Mavili kulübün Asbaşkanı Nevzat Şakar ve yönetici Ömer Sarı, Batista'ya son önerisini yaptı. 

İmza beklentisi 
TRABZONSPOR Yönetimi'nin teklifiyle, Batista arasında 200 bin dolarlık fark bulunduğu öğrenildi. Galatasaray'ın eski futbolcusu, Bordo - Mavililer'den düşünmek için süre istedi. Ancak Karadeniz ekibinin idarecileri, bunun sorun olmaktan çıkacağını ve Sambacı'ya imza attıracaklarını düşünüyor. 



</TEXT>
</DOC>
