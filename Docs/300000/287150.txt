<DOC>
<DOCNO> 287150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy20.html </URL>
<DATE> 2004/11/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
El Şara ABD'de yeni yönetime karşı tüm dünyada iyimserlik söz konusu 
</HEADLINE>
<TEXT>

     Suriye Dışişleri Bakanı Faruk El Şara, ABD'de yenilenen yönetime karşı tüm dünyada iyimserliğin söz konusu olduğunu söyledi. 
     Çalışma ziyareti için Ankara'ya gelen El Şara, Esenboğa Havalimanı'nda gazetecilerin sorularını yanıtladı. 
     El Şara, ABD'de George Bush yönetiminin yeniden seçilmesinin ardından Ortadoğu'ya ilişkin yakın dönemdeki beklentilerine dair bir soru üzerine, şunları kaydetti 
     ''ABD'de yenilenen yönetime karşı tüm dünyada iyimserlik söz konusu. Dünya, barışın sağlanması yönünde hareket etmekte, yıkılması için değil. Çünkü artık savaşları geride bırakmalıyız. 
     Her vesilede vurguladığımız gibi, biz Suriye olarak, Ortadoğu'nun gelişmesi, kalkınması için gereken bütün adımları atmaktayız. Bu iyimserliğin de yerinde olmasını umuyoruz.'' Dışişleri Bakanı ve Başbakan Yardımcısı Abdullah Gül'ün daveti üzerine Ankara'ya geldiğini belirten El Şara, burada bulunmaktan büyük memnuniyet duyduğunu ifade etti. El Şara, Türkiye ve Suriye'nin sadece iki komşu ülke değil, aralarında köklü ilişkiler bulunan iki dost olduğunu belirtti. 
     El Şara, Suriye Cumhurbaşkanı Beşşar Esad'dan Cumhurbaşkanı Ahmet Necdet Sezer'e mesaj getirdiğini de söyleyerek, gerek mesajının, gerekse ziyaretinin bölgedeki gelişmelerle ilgili olduğunu kaydetti. 
     Türkiye ile Suriye arasındaki istişarelerin özellikle bu dönemde son derece önemli olduğunu ifade eden El Şara, Ankara'daki temaslarında bölgenin geçmekte olduğu aşamaları, sorunlarını değerlendireceklerini belirtti. 
     El Şara, başta Irak, Irak'ın toprak bütünlüğü ve egemenliğinin korunması olmak üzere, bölgeye ilişkin konularda Türkiye ile çok yakın görüşlere sahip olduklarını da kaydetti. 
     Filistin konusunda da birtakım gelişmelerin söz konusu olduğunu ifade eden El Şara, bu konunun hem Türkiye, hem Suriye ve doğal olarak bütün dünyayı ilgilendirdiğini, Ankara'daki temaslarında bu konuda da görüş alışverişinde bulunacaklarını söyledi. 
     El Şara, Türkiye-Suriye ilişkilerinin her alanda gelişmekte olmasından duyduğu memnuniyeti dile getirerek, ilişkilerin doruk noktasına ulaştığını belirtti. El Şara, bunu bir tek kendisinin söylemediğini, dünyadaki herhangi bir Suriyelinin de aynı düşünceleri ortaya koyabileceğini belirtti. 
     
</TEXT>
</DOC>
