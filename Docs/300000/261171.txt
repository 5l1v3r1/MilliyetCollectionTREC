<DOC>
<DOCNO> 261171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonspo31.html </URL>
<DATE> 2004/08/06/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Şahin Doktorlarımız Süreyya'nın Atina'da yarışmamasına karar verdi 
</HEADLINE>
<TEXT>

     Devlet Bakanı Ve Başbakan Yardımcısı Mehmet Ali Şahin, milli atlet Süreyya Ayhan'ın Atina Olimpiyat Oyunları'nda yarışamayacağını söyledi. 
     Bakan Şahin, Erkek Halter Milli Takım kampını ziyareti sırasında milli atlet Ayhan ile ilgili gelişmeyi öğrenir öğrenmez, Gençlik Ve Spor Genel Müdürü Mehmet Atalay ve Atletizm Federasyonu Başkanı Mehmet Yurdadön ile yaklaşık 45 dakika süren bir değerlendirme toplantısı yaptı. 
     Bakan Şahin, toplantı çıkışında yaptığı açıklamada, ''Şu anda üzücü bir haber aldım. Süreyya Ayhan bir sağlık sorunu nedeniyle olimpiyatlara katılamayacak'' dedi. 
     Ayhan'ın doktorlarının gelecek spor hayatının tehlikeye girmemesi için böyle bir karar aldıklarını belirten Şahin, ''Atina'da 1500 metrede yarışacak atletimiz Süreyya Ayhan'ın Alman Doktoru Wolfort ve Türk Doktoru Tamer Çavuş'un verdikleri rapor doğrultusunda Atina'da yarışamayacak. Kendisi 2 ay kadar önce Erciyes'te hafif bir rahatsızlık geçirdi. Kan değerleri düşük çıktı. Mide kanaması geçirdi. Daha sonraki çalışmaları için Edirne'ye geçti. Burada da dizinde bir ödem oluştu. Tedavi için Almanya'ya gitti. Tedavisinin 15-20 gün sürmesi ve bu süre içinde de antrenman yapamayacak olması nedeniyle olimpiyatlarda Türkiye'yi temsil edemeyecek'' diye konuştu. 
     Milli atletin olimpiyatlara katılamamasının büyük üzüntü yarattığını vurgulayan Bakan Şahin, ''1500 metrede Türkiye'yi temsil edecek atletler var. Her insanın başına gelebilecek bir olay. Hayli üzgünüz. Ancak yine de Atina'da milli sporcularımız önemli başarılara imza atacaklardır'' diyerek sözlerini tamamladı. 
     
</TEXT>
</DOC>
