<DOC>
<DOCNO> 290155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko29.html </URL>
<DATE> 2004/11/19/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Mitsubishi Türkiye'nin büyümeye devam edeceğine inancımız tam 
</HEADLINE>
<TEXT>

     Mitsubishi Motors Avrupa Başkan Yardımcısı Nobuyuki Murahashi, ''Türkiye'nin büyümeye devam edeceğine inancımız tam'' dedi. 
     Mitsubishi Colt CZT'nin Autoshow 2004 Fuarı'ndaki lansmanında konuşan Murahashi, Mitsubishi'nin bu yıl Türkiye'de 5 bin 300 satış adedine ulaşarak, geçen yıla göre yüzde 100 artış kaydedeceğini bildirdi. 
     Murahashi, Türkiye ekonomisinin büyümeye devam edeceğine inançlarının tam olduğunu vurgularken, şunları söyledi 
     ''Türkiye otomotiv pazarı bu yıl bir rekora imza atarak 670 bin adetlik satış rakamlarını gerçekleştirecektir. Bizler Mitsubishi Motors Avrupa olarak bu pazarda olmaktan dolayı çok mutluyuz. Mitsubishi'nin Türkiye'deki büyüme yolculuğu, güçlü ortağımız TEMSA'nın desteğiyle başarılı bir şekilde başlamışktır.'' Yeni Colt'u Türkiye pazarına 2 ay önce sunduklarını hatırlatan Murahashi, Colt'un ilk yılında bin 500 adet satış rakamına ulaşmasını hedeflediklerini bildirdi. 
     Bugün lansmanını yaptıkları Colt CZT'nin, Colt'un turbo motor serisinin ilk ürünü olduğunu anlatan Murahashi, Colt CZT'nin Almanya'daki Mitsubishi dizayn stüdyolarında şekillendirildiğini vurguladı. 
     Murahashi, Colt CZT'nin Avrupa pazarında markanın özünü yansıtan sembol araçlardan biri olacağına işaret ederek, ''Diğer Avrupa ülkelerinde olacağı gibi, Türkiye'de de 10 Mitsubishi otomobil daha 2007'den önce pazara sunulacaktır'' dedi. 
     
     PEUGEOT 15 FARKLI MODELİNİ SERGİLİYOR 
     Peugeot ise Autoshow 2004 Fuarı'nda 15 farklı modelini sergiliyor. 
     Tanıtılan araçlar arasında yer alan ve Eylül'de ilk kez Paris Otomobil Fuarı'nda gösterilen Peugeot 1007, otomatik kayar kapıları ile dikkat çekiyor. Peugeot 1007, farklı zevklere göre farklı iç ortamlar sunuyor. 
     Eylül ayında Türkiye'de satışa sunulan Peugeot'nun orta-üst sınıftaki yeni temsilcisi Peugeot 407 de tasarımı, kullanım zevki ve teknolojik özellikleriyle dikkat çekiyor. Türkiye lansmanı Autoshow Fuarı'nda gerçekleştirilen Peugeot 407 SW de standda sergilenen otomobiller arasında yerini aldı. 
     Lansmanı yine bu fuarda gerçekleştirilen Partner Adventure, kombi van bir araçtan çok, üst segment bir 4x4 aracı anımsatıyor. Partner Adventure güçlendirilmiş çekiş sisteminin sağladığı avantajlar sayesinde normal ve düzgün zeminler dışında, bozuk ve engebeli arazide de yol alabiliyor. 
     Peugeot Genel Müdürü Yann Carnoy, Partner Adventure'nin 31.5 milyar lira satış fiyatıyla pazara sunulduğunu bildirdi. Carnoy, Türkiye'nin Peugeot için 9. pazar olduğunu da kaydetti. 
     
</TEXT>
</DOC>
