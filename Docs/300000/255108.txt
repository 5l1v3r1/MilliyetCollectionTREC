<DOC>
<DOCNO> 255108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy23.html </URL>
<DATE> 2004/07/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
CHP Grup Toplantısı'na, AK Parti'ye katılımlar damgasını vurdu 
</HEADLINE>
<TEXT>

     CHP TBMM grubunun basına kapalı bölümünde, geçtiğimiz günlerde CHP'den istifa eden iki milletvekilinin AK Parti'ye katılmaları gündeme geldi. 
     Alınan bilgiye göre, CHP İstanbul Milletvekili Hasan Aydın, yaptığı konuşmada, Adana Milletvekili Atilla Başoğlu'nun istifası ve AK Parti'ye katılımı konusundaki gelişmeleri değerlendirdi. 
     Başoğlu'nun bazı şirketlerine, Maliye Bakanlığı tarafından müfettişler gönderilerek hesaplarının incelendiğini ve baskı uygulandığını öne süren Aydın'ın, 'Bu nedenle istifa ettiğini biliyoruz. Ama gerekçeleri ve partiden ayrılış biçimi utanç vericidir'' diye konuştuğu bildirildi. 
     Hasan Aydın konuşmasında, olağanüstü tüzük kurultayı için toplanan imzaların gereğinin yapılmasını istediği ve bu konunun sürüncemede bırakılmasının partiye zarar vereceğini dile getirdiği kaydedildi. 
     Aydın'ın ardından kürsüye çıkan MYK üyesi Mersin Milletvekili Mustafa Özyürek'in de imzalarla ilgili gerekli değerlendirmenin yapıldığını ve kısa sürede sonucun açıklanacağını ifade ettiği öğrenildi. 
     Öte yandan, AK Parti'ye katılan Adana Milletvekili Atilla Başoğlu'nun Başbakan Recep Tayyip Erdoğan ve bazı bakanların yanıtlaması istemiyle hazırladığı ancak CHP Grubu tarafından reddedilerek işleme konulmayan bazı soru önergeleri de basına açık grup toplantısı öncesinde kuliste gazetecilere dağıtıldı. 
     
</TEXT>
</DOC>
