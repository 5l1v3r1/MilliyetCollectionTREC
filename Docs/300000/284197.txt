<DOC>
<DOCNO> 284197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur71.html </URL>
<DATE> 2004/10/28/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
Sendika gösterisinde fotomuhabiri yaralandı... 
</HEADLINE>
<TEXT>

     KESK'in basın açıklamasının ardından çıkan silahlı ve bıçaklı kavgada, AA fotomuhabiri Kenan Çimen'in bacağından silahla vurulması ve 7 kişinin yaralanmasıyla ilgili gözaltına alınan 6 sendika üyesi, nöbetçi savcılıkta ifadelerinin alınmasından sonra serbest bırakıldı. 
     Boğaziçi Karakol Amirliği'ndeki işlemlerinin ardından İzmir Cumhuriyet Başsavcılığı'na sevk edilen TÜMTİS Sendikası İzmir Şube Başkanı Cafer Kömürcü, şube üyeleri Özkan Kılıç, Erdoğan Bilgin, Engin Gezici ile Nakliyat-İş Sendikası üyesi Değer Yıldız ve Erdoğan İskender Taşlıbakar'ın tek tek ifadeleri alındı. Sendika üyesi 6 kişi, ifadelerinin alınmasının ardından serbest bırakıldı. 
     Öte yandan, Nakliyat-İş Sendikası'nın avukatı Tacettin Ç. de, Bozyaka SSK Hastanesi'nden taburcu edildi. Tacettin Ç'nin olayla ilgili ifade vermek üzere çağrıldığı adliyeye, ilerleyen günlerde gideceğini söylediği öğrenildi. 
     KESK'in, SSK Tepecik Hastanesi bahçesinde yaptığı basın açıklamasının ardından Türk-İş'e bağlı Tümtis ve DİSK'e bağlı Nakliyat İş sendikaları üyeleri arasında çıkan silahlı ve bıçaklı kavgada, AA fotomuhabiri Kenan Çimen'in bacağına 2 kurşun isabet etmiş, sendika üyeleri Ali Gül, Tevfik Çelik, Halil Açtan, Levent İşbilir, Rüştü Günaydın, Cengiz Bildirici, Halil Aslan Turcunay ve Avukat Tacettin Ç. de yaralanmıştı. Olayda tabancayı kullandığı ileri sürülen Tacettin Ç, iddiaları yalanlamıştı. 
     
</TEXT>
</DOC>
