<DOC>
<DOCNO> 287804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo23.html </URL>
<DATE> 2004/11/10/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çalımbay Hedefimiz Beşiktaş maçından 3 puanla dönmek... 
</HEADLINE>
<TEXT>

     Çaykur Rizespor teknik direktörü Rıza Çalımbay, hedeflerinin Beşiktaş maçından 3 puanla dönmek olduğunu söyledi. 
     Çalımbay, Mehmet Cengiz Tesisleri'nde gazetecilere yaptığı açıklamada, Beşiktaş maçı hazırlıklarını ara vermeden sürdürdüklerini belirterek, ''Şu ana kadar iyi bir gidişimiz var. Ancak, benim için buraya gelmekten daha önemlisi, bulunduğumuz yerde kalabilmektir'' dedi. 
     Daha yukarılara çıkmayı istediklerini ifade eden Çalımbay, ''Önümüzde çok zor maçlar var. Bunun da bilincindeyiz. Daha önce yaptığımız maçların hepsini unuttuk. Beşiktaş maçı, ligde oynayacağımız ilk maç gibi. Hedefimiz, Beşiktaş maçından 3 puanla dönmek'' diye konuştu. 
     Çalımbay, deplasmanda hiçbir korkusu olmadığını da vurgulayarak, şunları söyledi 
     ''Oyuncularım ve ben mutlaka galibiyete oynayacağız. Zaten bir şeyler yapmak istiyorsak, bu başarıyı devam ettirmek zorundayız. Devreyi iyi bir yerde bitirmek için Beşiktaş, Trabzon ve en son oynayacağımız Ankaragücü maçından iyi neticelerle çıkmamız lazım.'' Çalımbay, yeşil-mavili takımın haftayı günde çift idman yaparak geçireceğini, futbolcuların cuma günü yapılacak idmanın ardından 3 günlük izin yapacaklarını söyledi. 
     
</TEXT>
</DOC>
