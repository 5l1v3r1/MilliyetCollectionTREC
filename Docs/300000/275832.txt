<DOC>
<DOCNO> 275832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/yazar/bila.html </URL>
<DATE> 2004/09/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Memura maaş zammı 
</HEADLINE>
<TEXT>


Memur sendikalarıyla hükümet arasındaki görüşmelerden bir uzlaşma çıkacak gibi görünmüyor. 
KESK Başkanı Sami Evren ve Kamu - Sen Başkanı Bircan Akyıldız, hükümetin tutumunu eleştiren sert açıklamalar yaptılar. 
Başbakan Erdoğan, memurların yüzde 168 zam istediklerini, enflasyonun tek haneye doğru indiği bir dönemde bu talebin insafsız olduğunu açıkladı. Başbakan Yardımcısı Mehmet Ali Şahin, memur taleplerinin bütçeye 72 katrilyon lira yük getireceğini, bunun karşılanmasının mümkün olmadığını, talebin kabul edilmesi halinde bütün vergi gelirlerinin sadece memur zammı ile bir miktar borç ödemesine ayrılması gerektiğini ifade etti. 
Sendika liderleri ise bu hesabın yanlış olduğunu, taleplerin bütçeye 15 katrilyon lira yük getireceğini, hükümet yetkililerinin doğru söylemediklerini vurguladılar. 
Hükümet, memurlara ilk altı ay için yüzde 4, ikinci altı için de yüzde 4 olmak üzere toplam yüzde 8 oranında maaş zammı yapmayı öngörüyordu. Yapılan görüşmeler ve memurların tepkilerinden sonra ise bu oranın yüzde 5 yüzde 5 olmak üzere toplam yüzde 10 çıkarılabileceği belirtiliyor. Ancak yüzde 10'luk maaş zammını da memur sendikalarının kabul etmesi mümkün görünmüyor. 
Hükümetin yaklaşımı memurların beklentisinin çok gerisinde... 
Hükümet ve memurlar tutumlarında ısrar ediyorlar. Görünen o ki, bir uzlaşma sağlanamayacak ve uzlaşmazlık zaptıyla, konu Uzlaşmazlık Kurulu'na gidecek. 
Taleplere oransal olarak bakmak yanlış sonuçlar doğuruyor. Reel durumun saptanması için satın alma gücü ölçüsüyle hesap yapmak daha gerçekçidir. Yıllarca hüküm süren yüksek enflasyonun memur maaşlarında yarattığı erimenin reel olarak saptanması gereklidir. 
Türkiye'de enflasyonla mücadele, yıllar boyu ücretli kesimin satın alma gücü düşürülerek yürütülmüştür. Enflasyonun ücretlerde yarattığı erime gerektiği şekilde telafi edilmeyerek, satın alma gücü, dolayısıyla talep düşüklüğüyle enflasyon geriletilmeye çalışılmıştır. Oysa, enflasyonla mücadelenin tek aracı ücretleri düşürmek değildir. Bugün memurlarla hükümet arasındaki görüşmelerin sert geçmesi, talepler ile verilmek istenenler arasında uçurum bulunmasının altında yatan gerçek, bu politikadır. 
Memur maaşlarına yaklaşımın satın alma gücü üzerinden ve enflasyonun yarattığı erime dikkate alınarak yapılması gereklidir. Ayrıca, altı aylık dilimler halinde belli oranlar üzerinde maaş zammı yapılması, memurlar arasındaki maaş uçurumunu, yatay ve dikey eşitsizliği daha büyüten sonuçlar doğurmaktadır. 
Bu husus da dikkate alındığında, oranlar üzerinde toplu görüşmeler yerine, kamu personel rejiminde köklü bir reformun gerçekleştirilmesi gerekir. Bu reformun yaratacağı adil zemin üzerinde maaş zammı anlam kazanacaktır. 



</TEXT>
</DOC>
