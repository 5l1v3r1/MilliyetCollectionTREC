<DOC>
<DOCNO> 296391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/dunya/adun.html </URL>
<DATE> 2004/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarih, eşitlik, üyelik 
</HEADLINE>
<TEXT>


Başbakan Erdoğan, AB Dönem Başkanı Hollanda'nın Başbakanı Balkenende ile görüşmek üzere Brüksel'e gitmeden önce Türkiye'nin AB'den isteklerini sıraladı 

GÜVEN ÖZALP Brüksel - ANKARA Milliyet 


Başbakan Recep Tayyip Erdoğan, Avrupa Birliği AB ülkelerine, "Siyasi içerikli bir kararla, bize bir dayatmada bulunmayın" çağrısı yaparken, AB liderleriyle medya aracılığıyla görüşmeyeceklerini söyledi. Dün Brüksel'e giden Erdoğan, AB Dönem Başkanı Hollanda'nın Başbakanı Jan Peter Balkenende ile görüştü. 
Brüksel'e hareketinden önce Ankara Esenboğa Havalimanı'nda, Hollanda Dışişleri Bakanı Bernard Bot'un Güney Kıbrıs'ın tanınmasıyla ilgili açıklamasının anımsatılması üzerine Erdoğan, Türkiye'nin üzerinde durduğu şu üç noktayı şöyle anlattı 
"Artık üyelik diyoruz. Çünkü Kopenhag siyasi kriterleriyle ilgili masanın üzerinde hiçbir şey kalmamıştır. AB'ye üyelik yolundaki müzakere sürecinin başlayabilmesi için atılması gereken adımları, yapılması gereken ödevleri Türkiye yerine getirmiştir. Anayasal, yasal, yapılması gereken her türlü değişiklikleri, hepsini yaptık. Bu 6 Ekim Komisyon raporu ile de açık ve net şekilde ortadır. İkincisi ikinci bir karara gerek kalmaksızın, müzakere sürecinin başlatılmasıdır ve bunun tarihinin açıklanmasıdır. Üçüncüsü Kopenhag siyasi kriterleri içerisinde yer almayan herhangi bir siyasi içerikli bir kararla, bize bir dayatmada bulunmamalarıdır. Bunları, çok açık ve net bir şekilde söyledik, söylüyoruz. Şu andaki tavrımız da budur." 

Balkenende Amaç üyeliktir 
Balkenende ile dün gece Brüksel'de bir araya gelen Erdoğan, "Müzakere araçtır, üyelik amaçtır" dedi. Balkenende de, müzakerelerin amacının üyelik olduğunun altını çizdi. İki başbakan, 16 - 17 Aralık Zirvesi'ne az bir süre kala ilişkilerde gelinen aşamayı çalışma yemeğinde masaya yatırmadan önce açıklamalarda bulundu. Balkenende, zirveden dengeli ve kalıcı bir sonuç çıkacağını söyleyerek, "Süreç hem AB'ye hem de Türkiye'ye stratejik avantaj sağlayacaktır" dedi. Türkiye'nin çok etkileyici adımlar attığını belirten Balkenende, bu adımlara karşın uygulama alanında eksikler olduğunu vurguladı. Üyelik dışı alternatif arayışlarına değinen Balkenende, "1999 ve 2002'de Türkiye'ye adaylık statüsü verildi, Komisyon'un raporları da ortada. Bu adil bir oyun olmalı. Oyunun kuralı sonradan değiştirilmez" diye konuştu. Balkenende, buna karşın müzakere sürecine ilişkin olarak, "Bu sürecin ucunun açık olduğunu vurgulamak normal, ancak bunun amacı üyeliktir" dedi. 
Başbakan Erdoğan ise müzakerelerden sonra tam üyelik sonucu alınması konusunda herhangi bir endişesi bulunmadığını belirterek, "Biz 2005'in ilk yarısında başlamasını istiyoruz. Birçok dost ülke de bu görüşte" diye konuştu. 

İsviçre bayraklı deneme uçağı 

Başbakanlığa ait ATA yerine daha kullanışlı bir VIP uçağı arayışı içine giren Başbakan Recep Tayyip Erdoğan'a dün Belçika'ya gidişi sırasında denemesi için yeni bir uçak verildi. Kuyruğunda İsviçre bayrağı bulunan uçağın, ATA uçağının yeni bir modeli olan "G 5" olduğu bildirildi. 

Baykal, sosyalistlerden Brüksel daveti aldı 

ANKARA Milliyet 

Başbakan Recep Tayyip Erdoğan'ın 17 Aralık Zirvesi'ne birlikte katılma davetini reddeden CHP Genel Başkanı Deniz Baykal, 16 Aralık'ta Brüksel'e gitmeye hazırlanıyor. Avrupa Sosyalistleri Partisi'nden PES davet alan Baykal, toplantının gündeminde Türkiye olması durumunda Avrupalı sosyalistlere bir konuşma yapacak. Baykal'ın programı, PES'in gündeminin netleşmesi ile kesinleşecek. 


</TEXT>
</DOC>
