<DOC>
<DOCNO> 259352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo24.html </URL>
<DATE> 2004/07/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Yıldırım Buraya bir dev yaratmaya geldim... 
</HEADLINE>
<TEXT>

     Fenerbahçe Kulübü Başkanı Aziz Yıldırım, kurumsal bir kimlik kazanan sarı-lacivertli kulübü daha ileriye taşımak için çalışmalarının sürdüğünü belirterek, ''Ben buraya bir dev yaratmaya geldim'' dedi. 
     Fenerbahçe Kulübü'ndeki gelişmeleri izlemekle görevli olan ve futbol takımını izleyen muhabirlere Faruk Ilgaz Tesisleri'nde sabah kahvaltısı veren Aziz Yıldırım, daha sonra gazetecilerle sohbet etti. 
     Yıldırım, Fenerbahçe'ye yönetici olacak kişilerin bunu yalnızca bir hizmet olarak görmesi gerektiğinin altını çizerek, ''Şöhret olmak isteyen buraya gelmeyecek. Hizmet için buraya gelecekler. Ben buraya bir dev yaratmaya geldim. Kafamda bu var. Dev bir Fenerbahçe'' diye konuştu. 
     Son yapılan yüksek divan kurulu seçimiyle birlikte Fenerbahçe'nin kabuk değiştirdiğini vurgulayan Yıldırım, ''Fenerbahçe'de artık muhalefet olamaz. Geçmişteki şeyler bir daha yaşanmayacak. Bu kulübü daha ileriye taşıyacak isimlere hep beraber destek vereceğiz. Lokomotif hareket etti, onu daha hızlı itmek lazım'' diye konuştu. 
     
     MURAT KUŞ KONUSU 
     Yıldırım, teknik direktörleriyle yaptıkları görüşmede Christoph Daum'un yardımcısı Murat Kuş'u tercüman olarak kullanmamalarından sonra yapılan spekülasyonlar konusuna da açıklık getirdi. 
     Kurumsal yapılanmalarda herkesin bir görevi olduğunu ve bu görevinin dışına çıkmadığını ifade eden Yıldırım, Murat Kuş'un asistan ve tercüman olarak futbolcularla Daum arasındaki iletişimi sağlamakla görevli olduğunu, yönetimle aradaki diyalogların Kuş'un görevi olmadığını kaydetti. 
     Yıldırım, Murat Kuş'un bu çerçeve içerisinde görevini sürdüreceğini de bildirdi. 
     Sohbet sırasında, kulüple gazeteciler arasındaki haber amaçlı iletişimin daha sağlıklı olabilmesi açısından neler yapılması gerektiği konusunda da fikir alışverişinde bulunuldu. 
     Yıldırım ayrıca, Birinci Süper Lig'de yeni sezonun ilk maçı için Çaykur Rizespor deplasmanına gideceğini, deplasmandaki diğer maçlara ise gitmeyeceğini söyledi. 
     
</TEXT>
</DOC>
