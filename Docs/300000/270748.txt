<DOC>
<DOCNO> 270748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur14.html </URL>
<DATE> 2004/09/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kameraların önünde dövmüşlerdi Copçu polisler hakim önünde 
</HEADLINE>
<TEXT>

     EDİRNE'de iş isteyen 24 yaşındaki Aydın Örs ile 26 yaşındaki Mesut Tezgider'i copla döven 4 polisin yargılanmasına başlandı. Kötü muamelede bulunmakla suçlanan polisler pakkında, 3 aydan 5 yıla kadar hapis cezası istendi. 
     Edirne 2'nci Asliye Ceza Mahkemesi'nde dün görülmeye başlanan davanın duruşmasında sanık polisler 44 yaşındaki Recep Ortaç, 33 yaşındaki Ahmet Açıkel, 30 yaşındaki Ali Osman Güneş ve 36 yaşındaki Mustafa Şenverdi, suçlamaları kabul etmedi. 
     Kendilerine, alkollü 2 kişinin ellerinde bıçaklarla vatandaşları tehdit ettiği ve yoldan geçenlere zarar verdikleri bildirilince olay yeri olan Tahmis Çarşısı'na gittiklerini söyleyen polisler, ikna etmeye çalıştıkları bu kişilerin direniyle karşılaştıklarını anlattı. Polisler, tüm çabalara karşın ikna olmayan kişilerin boy bir anlarını kollayıp ellerindeki bıçakları alıp etkisiz hale getirdiklerini, bu sırada yaptıklarının normal olduğunu söyledi. 
     Şikayetçilerden Mesut Tezgider'i etkisiz hale getirirken ayağıyla boğazına basan polis memuru Ahmet Erkan Açıkel ise, "Yere yatırdıktan sonra çevredekilere ve bana zarar vermesinler diye omuzuna ayağım ile bastığım doğrudur. Bu görevim gereğidir kötü bir davranışta bulunmadım'' dedi. 
     
     "RENCİDE OLDUK'' 
     Polisler tarafından kötü muameleye maruz kaldığını söyleyen Aydın Örs, "Olay günü az miktarda alkollüydük. Alkol harici uyuşturucu ve uçucu madde kullanmadık. İki arkadaş niye iş bulamıyoruz diye tartışıyorduk. Bu sırada polisler geldi ve Al sana iş' diyerek dövdüler. Böyle işkence Abdullah Öcalan'a bile yapılmamıştır. Şikayetçiyim'' dedi. 
     Polis tarafından kafasına basıldığını söyleye Mesut Tezgider ise, "Ben kimseyi rahatsız etmedim. Polisler beni halkın önünde rencide etti. Polislerden Ahmet benim kafama ayağıyla basmıştır. Olay medyaya taşındığı için ben de incindim'' dedi. 
     Duruşma tanıkların ifadelerine başvurulmak üzere ertelendi. 
     
</TEXT>
</DOC>
