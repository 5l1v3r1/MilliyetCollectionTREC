<DOC>
<DOCNO> 258679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/ygokce.html </URL>
<DATE> 2004/07/28/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Daum'un rotası fırtına 
</HEADLINE>
<TEXT>


Bilinen, beklenen ve geciken bir gelişme... Christoph Daum, hiç de şaşırmadığım biçimde yine "hır" çıkararak yeni bir gerilim süreci başlattı. Ne yaptı etti, Fenerbahçe ile aralarına kara kediyi soktu... 
Almanya'da gazetecilere yaptığı ve yönetimde Başkan Aziz Yıldırım dışındaki herkesi küçümseyen, dışlayan sözcüklerle, alaylarla dolu açıklaması bunun kesin belgesi. 
Elbette şu sıralarda Christoph Daum olmak hiç de kolay değil... 
Bir yanda alnına vurulmuş "sabıkalı hoca" damgası... Bir yanda eski alışkanlıklarından kurtulup kurtulamadığı tartışmaları... 
Öte yandan Fenerbahçe'nin şampiyonluk mutluluğuna tam doyamadan bastırıveren Şampiyonlar Ligi gerilimi... Giderek büyüyen hedefler, beklentiler... 
Hayal kırıklığına uğrama olasılıkları. Alex'ten yeni bir Ortega bunalımı çıkar mı çıkmaz mı kaygıları... Van Hooijdonk 'la arasındaki buz gibi ilişkiler. Fenerbahçe'nin bir türlü oturamayan, uluslararası standartlara göre yeterliliği tartışmalara konu olan gücü... 
Yeni sezon tam anlamıyla bir öcü ... 

Son darbe 
Arada büyük bir travma da var tabii... 
Euro 2004 sonrasında Rudi Völler'in istifasıyla başlayan "Alman futbolunu kurtaracak adamı bulma süreci" ne yazık ki Daum'a teğet bile geçmeden taa Okyanus ötesine uzanıp Los Angeles'te inzivaya çekilmiş Jürgen Klinsmann 'la noktalanınca ister istemez hayal kırıklığına uğradı bizim Christoph... 
Hele Alman Futbol Federasyonu Başkanı'nın, "Bize arınmış, başarısını Alman kulüplerinde kanıtlamış bir hoca gerek" diyerek Daum 'la hiç ilgilenmediklerini dile getirmesi, son darbe oldu onun için... 
Elbette bu ibret alınacak gelişmelerde Fenerbahçe'nin kendi gerçekleri de var. 
İster şampiyon olun, ister orta sıralarda bitirin sezonu... Hiç fark etmez 
Fenerbahçe, başkanın dışında hiçbir gücü, hiçbir karizmayı, hiçbir starı kabul etmez... 
Altını çizerek örneklemekte yarar var 
Galatasaray'da Başkan Faruk Süren 'in döneminde yaşanan Fatih Terim efsanesi, Fenerbahçe'de başkan ya da teknik direktör kim olursa olsun, asla sahnelenemez. 
Fenerbahçe Cumhuriyeti, böylesine "sultani" gelişimleri hiçbir şekilde içine sindiremez. 
Fenerbahçe Cumhuriyeti'nin anayasasındaki birinci madde hiç bir zaman değişmeyecektir 
En büyük başkandır ... Tek patron yine başkandır 
Ne Löw, ne Lorant, ne Denizli, ne de Daum 
Ben Fenerbahçe'yi böyle biliyorum 

Neşter yolda 
Gelelim öykünün sonuna... 
Cumhuriyet'in başkanı, teknik direktörünü bugün huzura çağıracaktır. Onu dinlemeyecek, ne yapması gerektiğini ona dikte edecektir... 
Ortada ayan beyan yaşanan krizi donduracak, ona bir süre daha tahammül edecektir. 
Daum'un çılgınlıklarına, yöneticisiyle - sporcusuyla alay eden davranış bozukluklarına noktayı koyacak, Christoph 'un gazını alacak ve herkesi sakinleştirecektir. 
Doğrusu da budur. 
Ama unutmayalım... 
Asıl operasyon daha sonra yapılacaktır... Zamanı geldiğinde... 
Sezon bitmeden... 
Başkan, uygun gördüğü an neşteri vuracaktır... 
Christoph Daum maceralı ve problematik yolculuğunda yeni ufuklara yelken basacaktır... 
Hep yeni yeni sorunlar ve bitmeyen fırtınalarla yaşayacaktır. 

Martılı Kahve 

Büyük ustam Necmi Tanyolaç, 50 yıldır onurla, bilgiyle, emekle ördüğü kozasından birbirinden değerli kitaplar armağan ediyor bize... 
Yayınladığı son kitap, Martılı Kahve... 
Yıllardır kendi cennetini yarattığı Büyükada yolculuklarından esinlenip hayatı yorumladığı Gözcü'deki "8.15 Vapuru" köşesinden özenle seçtiği yazıları martı beyazlığında tertemiz ve duygulu mesajlarla okurlarına ulaştırıyor... 
Okudukça, tadına doyamadığımız sıcacık öyküler, ibret aldığımız olaylar... Yüzümüze tebbessümler konduran anılar... 
Haydi o anılardan birini de ben yazayım bari... 
Yirmi - yirmibeş yıl önce Necmi Abi, kan damlayan kalemiyle ülkedeki yozlaşmış spor anlayışına verip veriştiriyor... O günkü yazısını bir mektup üslubuyla yazmış...Yazıyı "Baki selam " diyerek noktalıyor. 
Yazının yayınlandığı gün Necmi Abi'nin masasındaki telefon çaldı... Büyükada'dan bir dostu arıyordu... Necmi Abi, telefonu aldı , "Alo" dedi ve gülerek koltuğuna devrildi ... 
Merak ettik, yanına koştuk... Telefonu kapattıktan sonra gülmekten kırıla kırıla anlattı ki, arayan "Balıkçı Baki" idi... 
"Necmi Abi, demiş, bana selam yazmışsın... Çok duygulandım seni de çok özledim, görüşelim " 
Ellerine sağlık Necmi Abi... Sana da Balıkçı Baki'ye de baki selam 

Haddimizi öğreniyoruz 

Gazetecilik, neyin nasıl olduğunu mutlaka öğrenmek, anlamak ve kamuoyuna anlatmak işidir... 
Olayların tüm ayrıntılarını, sebep - sonuç ilişkilerini, fizik kurallarından yasa maddelerine kadar ilgili her alana dalıp çıkarak binlerce soru sorarak öğrenir gazeteci... Haber dediğimiz en kutsal bilginin vazgeçilmez başlangıç noktasıdır sorular. 
Geçen hafta bir muhabir arkadaşımız, hızlandırılmış tren kazasıyla ilgili sorumluların istifa edip etmeyeceğini sorunca Başbakan Sayın Recep Tayyip Erdoğan 'dan kameralar önünde cevap değil, azar işitti "Haddinizi bilin, böyle soru sormayın " 
Sayın Başbakan'ın, Hürriyet yazarı Yalçın Doğan'ın yazısına kızıp "Yalçın Efendi" biçimindeki yakışıksız tepkisi de bizim bildiğimiz hoşgörülü ve sportmen kişiliğine hiç uymadı. 
Dün göz ucuyla izlediğim basın toplantısında, Fenerbahçe Başkanı Sayın Aziz Yıldırım, baktım bizim meslektaşlarımıza verip veriştiriyor... Yalan haber yazmamalarını - gözlerinin içine baka baka - söylüyor. Fenerbahçe'deki olayları nasıl yorumlamaları gerektiğine dair nasihat veriyor. Haddimizi öğretiyor bize. Gazeteciliği nasıl icra edeceğimizi bildiriyor. 
Sapına kadar doğru haberleri yalanlamakla rahatlıyorsa, kendi bilir. 
Kimse işimizi bize öğretmeye kalkmasın. 
Biz haddimizi de biliriz, işimizi de... 
Fenerbahçe TV'ye sahip olabilirsiniz belki... 
Medyaya asla sahip olamazsınız. 



</TEXT>
</DOC>
