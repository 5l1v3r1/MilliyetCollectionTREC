<DOC>
<DOCNO> 267788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sondun30.html </URL>
<DATE> 2004/08/31/ </DATE>
<TIME> 15.01 </TIME>
<AUTHOR>  </AUTHOR>
<HEADLINE>
İsrail'de iki otobüs havaya uçtu 15 ölü, 59 yaralı 
</HEADLINE>
<TEXT>

     İsrail'in güneyinde iki otobüste meydana gelen patlamalarda ilk belirlemelere göre 15 kişinin öldüğü, 59 kişinin yaralandığı bildirildi. 
     İsrail televizyonu, patlamalarda 15 kişinin öldüğünü duyurdu. İsrail ambulans hizmetlerinden bir yetkili de patlamalarda 59 kişinin yaralandığını söyledi. 
     Polis de patlamalara otobüslere yerleştirilen bombaların yol açtığını açıkladı. 
     İsrail radyosu, eş zamanlı meydana gelen patlamalardan sonra otobüslerden birinin alevler içinde kaldığını, diğerinin camlarının kırıldığını duyurdu. 
     
     ÜÇÜNCÜ PATLAMA 

     İsrail'n güneyindeki Ber Şeba kentinde üçüncü bir patlamanın meydana geldiği bildirildi. 
     İsrail radyosunun haberinde, üçüncü patlamada can kaybı olup olmadığı henüz belirtilmedi. 
     Ber Şeba'da bugün iki otobüste patlama olmuş, polis otobüslerdeki patlamalara bombaların neden olduğunu açıklamıştı. 
     
     HİZBULLAH TELEVİZYONU PATLAMALAR İNTİHAR SALDIRISI 

     İsrail'in güneyinde Ber Şeba'da iki otobüste meydana gelen patlamalara, intihar saldırılarının neden olduğu bildirildi. 
     Lübnan'daki Hizbullah'ın El Manar televizyonu, Filistinli kaynaklara dayandırdığı haberinde, patlamalara intihar saldırılarının yol açtığını duyurdu. 
     İsrail ordu radyosu da, patlamalara iki Filistinli intihar komandosunun neden olduğunu bildirdi. 
     Bu arada arama-kurtarma görevlileri, Ber Şeba'daki 3. patlamanın yanlış alarm olduğunu açıkladı. 
     
     FİLİSTİN YÖNETİMİNDEN KINAMA 

     Filistin yönetimi, İsrail'in güneyinde 2 otobüsü hedef alan bombalı saldırıları kınadı. 
     Filistin kabine üyesi Saib Erekat, Reuters ajansına yaptığı açıklamada, ''Filistin Yönetimi, Filistinli ya da İsrailli olsun sivilleri hedef alan her saldırıyı kınamaktadır'' dedi. 
     İsrail radyosu ve Hizbullah'ın Manar televizyonu, patlamalara intihar saldırılarının neden olduğunu duyurmuştu. Kentte üçüncü bir patlama daha olduğu bildirilmiş, daha sonra bu haberin yanlış olduğu açıklanmıştı. 

     
</TEXT>
</DOC>
