<DOC>
<DOCNO> 264649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/toruner.html </URL>
<DATE> 2004/08/19/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Türkiye'nin ikinci en önemli 5 sorunu 
</HEADLINE>
<TEXT>


Dünkü yazımda ülkemizin en önemli şu 5 sorununu tespit etmeye çalışmıştım 
1 İnsanımız iyi eğitilemiyor. 
2 Sürekli siyasi istikrarsızlık olasılığı var. 
3 Çağdaş şehirleşme sağlanamıyor. 
4 Sosyal güvenlik sistemi çalışmıyor. 
5 Vergi sistemi bozuk. 
Bugün ikinci 5 en önemli sorunu ele alacağım. Bana göre, ikinci 5 en önemli sorun şöyle sıralanabilir 
6 Ekonomik istikrar sağlanamıyor. Ekonomi yönetiminde işbirliği sağlanamıyor. Ekonomi yönetimininden sorumlu olan siyasiler ekonomi bilmiyor. Detaylı ekonomi programı yok. Devletin ve özel sektörün nereye, ne zaman, hangi yatırımı yapacağı konusunda Devlet Planlama Teşkilatı bir program yapamıyor. Yapılan bir program olsa bile, yetersiz ve uygulanmıyor. Ekonomi yönetimi IMF olmaksızın kendi programını üretemiyor. Şeffaflık getirilemiyor. Birçok bilgi "banka sırrı" denilerek saklanıyor. Ama, Meclis'e bile verilmeyen bilgiler IMF'ye veriliyor. Mali piyasalar iyi denetlenemiyor. Sağlıklı gözetim yapılamıyor. Denetim standardı getirilemedi. Piyasalaşma sağlanamıyor. Yeni pazar ve piyasalar açılamıyor. Gayrimenkul kredisi sistemi mortgage getirilemedi. Sigortacılık geliştirilemiyor. 
7 Trafik sorunu baş edilmez boyutlarda. Yollarda her gün onlarca kişi ölüyor. Trafik polisleri bile trafik kurallarını bilmiyor. Karayollarında yeterli trafik işareti yok. Yapılan yollar güvenli değil ve zamanında yenilenemiyor. Ülkede hiçbir trafik kuralı çalışmıyor ve çalıştırılmıyor. Rüşvet kol geziyor. Taşıtların teknik yeterlilikleri gereğince denetlememiyor. Şehirlerde otopark sorunu çözülemiyor. Şehir içi yollar sanki köstebek yuvalarıyla dolu. Demiryollarında da benzer sorunlar var. Neredeyse, her hafta demiryolu kazası oluyor. Havayollarında rötarlar yeniden başladı. Deniz yolcu taşımacılığı yok olmak üzere. Deniz trafiği de düzensiz. 
8 Vatandaşın yargıya güveni yok. Yargıda rüşvet alındığı söylentileri var. Mahkemelerin taraf tuttuğu, çoğu zaman kişi karşısında devleti haksız olsa bile haklı gördüğü konuşuluyor. Yargı gecikiyor. Geciken yargı, adalet sağlamaktan çıkıyor. 18 - 20 yıl süren birçok dava var. Mahkemesi görülemediğinden suçlar zamanaşımına uğruyor. Suçlular zevkle aramızda dolaşıyor. Vatandaş süre korkusuyla mahkemelere bile başvuramıyor, hakkını arayamıyor. Mahkemelerin çalışamaması yüzünden borçlar tahsil edilemiyor. Sistem alacaklıyı korumuyor. Sık sık af yapılmak zorunda kalınıyor. 
9 Özelleştirme yapılamıyor. Devletleştirme, özelleştirmeden fazla. Bankalar çekinmeden devlete devrediliyor. Özelleştirme sadece mal satılması zannediliyor. Oysa, gecekondular oturanlara satılsa en önemli özelleştirme yapılmış olacak. Özelleştirmenin özel sektör tarafından yapılması lazım. Bürokratlar aslında özelleştirmeye karşı ve siyasileri atlatıyor. 
10 Yolsuzluk kanımıza işlemiş. Bu konuda güvendiğimiz hükümet bile yolsuzlukları önleyici kalıcı karar alamadı. Önceki yolsuzlukların üzerine gidemedi. Rüşvet, iltimas kol geziyor. İktidarların "kendi zenginini yaratma" anlayışı yok edilemedi. 

Bunlar yapılamadı. Yapılamıyor. Bundan öncekiler de yapamadı. En kötüsü, bu hükümet de yapamıyor. 



</TEXT>
</DOC>
