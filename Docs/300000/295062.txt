<DOC>
<DOCNO> 295062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/spor/aspo.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal boş durmadı 2-1 
</HEADLINE>
<TEXT>


Beşiktaş seyircisiz oynanan maçta İstanbulspor'a da geçit vermedi. Ahmed Hassan ile öne geçti. İbrahim Toraman'ın kırmızı kartı sonrası Yalçın skoru eşitledi. İmdada Tümer yetişti 


90 dakika 

BİLAL MEŞE 

Kim ne derse desin, seyircisiz bir maçı izlemek işkenceden öteye geçmiyor 
Seyirci, her dalda olduğu gibi, oyunun tuzu biberidir. İnönü'deki seyircisiz maça, ne biz konsantre olabildik, ne de sahadaki oyuncular. Eziyet gibiydi. Dileriz, bu üç maçlık cezanın zeminini hazırlayanlar, akıllarını başlarına alırlar, hem takımı mahrum bırakmazlar, hem de evlerinde zorunlu maç izlemezler 
Beşiktaş aslında maça fena başlamadı... Nitekim 9. dakikada İbrahim Üzülmez soldan indi, savunmayı geçti. Çaprazdan soluyla sert vurdu, top kaleciden döndü. İbrahim Akın yarım voleyle tamamlamak istedi. Üstten auta gitti. 
Beşiktaş'ın baskısı 14. dakikada ilk golü getirdi. İbrahim Akın soldan hareketlenen Tümer'i kaçırdı. Tecrübeli futbolcu, zor pozisyonda topu arka direğe kesti. İyi yükselen Ahmed Hassan'a kafayla vurmak kaldı 1 - 0. 
Beşiktaş, zayıf rakibi karşısında fark peşindeydi. Ne var ki, orta hakem Fırat Aydınus'un İbrahim Toraman'ı son adam olarak değerlendirip, kırmızı kartla oyun dışı bırakması Kartal'ın fark hesaplarını hem alt üst etti, hem de ev sahibi takımı sıkıntıya soktu. Bize göre Aydınus, Ramadan ile mücadeleye giren Toraman'ın pozisyonuna yakın olmasına karşın iyi süzemedi. Bu ikili mücadelede Toraman, Ramadan'ı çekti. Bir süre sonra bıraktı. Yay üzerinde bu kez Ramadan, İbrahim Toraman'ı çekip, kendini yere attı. Aydınus, Ramadan'ın bu aldatma hareketini göremedi ve Toraman'ı haksız bir şekilde oyun dışında bıraktı. 
Toraman'ın oyundan çıkışı İstanbulspor'u biraz olsun ayağa kaldırdı. 26. dakikada Yordanov soldan arka direğe kesti. Yalçın yükseldi, kafayı çaktı. Ramazan'ın uzanamayacağı köşeye topu bıraktı 1-1. 

Maçı Tümer çözdü 
47. dakikada orta hakem Aydınus'un, yine bir fiyasko kararına tanık olduk. Fatih Sonkaya'nın, Cem Can'a cezaalanı içinde taban koyması bizce penaltıydı. Ne var ki, Aydınus bu pozisyonu devam ettirdi. 
10 kişinin vermiş olduğu dezavantajla İstanbulspor karşısında mücadele eden Beşiktaş'ı, dünkü maçta galibiyete Tümer Metin taşıdı. 52. dakikada Ahmed Hassan topla sağdan indi. Mısırlı futbolcu kaleye paralel şekilde yerden ortaladı. İstanbulspor savunması auta çıkması beklenen topa seyirci kalınca, Tümer Metin sol çizgide yakaladı. Tecrübeli futbolcu, iki savunmacıyı geçti, yakın mesafeden topu soluyla uzak köşeye bıraktı 2 - 1. Tümer Metin bu pozisyonda kelimenin tam anlamıyla ölü topu diriltti. 
63. dakikada maçın kahramanı Tümer Metin sağdan hareketlenen Ahmed Hassan'ı gördü. Mısırlı yıldız cezaalanına girdi. Ama topu kaleciye nişanladı. 
89. dakikada Sergen, kendi yarı alanından aşırtma bir pasla Tümer'i kaçırdı. Tümer, iki savunmacıya karşın, cezaalanına girdi, kaleciyle karşı karşıya kaldı. Herkes son vuruşu beklerken, kaleci tehlikeyi önledi. 

'Başarıya mecburum' 

'Hedef yukarı çıkmak' 
SİYAH - Beyazlı ekibin teknik patronu Vicente del Bosque, eksik düşmelerine rağmen bütün enerjilerini sahaya döküp, kazandıklarını söyledi. İspanyol çalıştırıcı, "Çok zor maç oldu. Başta öne geçmiştik. Bir kişinin atılması oyunun gidişatını değiştirdi. Oyuncular çok enerji harcadılar. Tümer'in iyi yaptığı bir çalım ve vuruşundan sonra golü bulduk. Ligde altıncı olduk. Her maçı kazanarak, yukarı çıkmak istiyoruz" diye konuştu. 

'Gerisi hikaye'... 
HAKKINDA çıkan spekülasyonları aldırmadığını kaydeden Del Bosque, "Bu tarz haberleri görmek hoş değil. Benim psikolojimi etkilemiyor ancak takım açısından kötü olabilir. Başarı benim mecburiyetim. İşimin getirdiği şeyleri, en iyi şekilde yapmaya çalışıyorum" ifadelerini kullandı. Tecrübeli hoca, maçın seyircisiz oynanması hakkında da, "En önemli şey genç bir çocuğun hayatta olamayışı. Gerisi hikaye" yorumunu yaptı. 

Maçın hakemi 
Kritik hatalar 
FIRAT Aydınus maçın kaderini etkileyecek derecede önemli hatalar yaptı. İlk yarıda Ramadan ile girdiği mücadelede İbrahim Toraman'ın kırmızı kartı yanlıştı. İbrahim de, Ramadan da birbirini çekti ve İstanbulsporlu oyuncunun düşüşünde bu mücadelenin rolü yoktu. İkinci 45 dakikada Fatih'in, ceza alanında Cem'e tabanla girişi de tartışmalıydı. Tümer'in, ikinci golde Musa Büyük'ü formasından çekmesi yüzde yüz fauldu, Aydınus bunu da atladı. Bazı kartlık faulleri de göremedi. 

Sergen cezalı 

İSTANBULSPOR maçının ikinci devresinde forma giyen Sergen Yalçın, gördüğü sarı kart nedeniyle cezalı duruma düştü. Tecrübeli oyuncu, cuma günü Kayseri önünde forma giyemeyecek. Del Bosque, "Futbol gereği kart gördü. Yerine Veysel oynayabilir" dedi. 

Maçtan notlar 
Hırçın Kartal 
KARTAL, ligin en hırçın takımı sıralamasında liderliği kimseye kaptırmıyor Her hafta bir kırmızı kartı gelenek haline getiren Siyah - Beyazlılar'da dün de İbrahim Toraman oyundan atıldı, Beşiktaş lig başından bu yana 7. kırmızıyı aldı. 

'Kötü bir geceydi' 
İSTANBULSPOR Teknik Direktörü Erol Tok, Beşiktaş karşısında hem oyun, hem de kadro açısından kötü bir gece yaşadıklarını söyledi. Ahmet Dursun'un yokluğunun kendilerini olumsuz etkilediğini vurgulayan Tok, "İkinci golde Musa Büyük'e faul yapıldığını düşünüyorum. Ama her şeye rağmen takım iyiye gidiyor" dedi. 

Yıldırım kadro dışı 
BOSQUE'NİN gözdeleri arasında yer alan Ahmet Yıldırım, belindeki ağrılar nedeniyle 18 kişilik kadroya alınmadı. İstanbulspor karşısında Ahmet'in görevini Tayfun yaparken, uzun süredir takımda yer bulamayan Veysel ile Berkant da yedek kulübesinde oturdu. 

Ahmet Dursun oynamadı 
İSTANBULSPOR'UN başarılı futbolcusu Ahmet Dursun, dün eski takımına karşı forma giyemedi. Tecrübeli golcünün transferi sırasında iki kulüp yöneticileri bu konuda anlaşma sağlamıştı. 

Demirören fıtık 
BEŞİKTAŞ Başkanı Yıldırım Demirören, İstanbulspor maçına gelmedi. Demirören'in bel fıtığı nedeniyle şiddetli ağrılar çektiği, bu yüzden takımını yalnız bıraktığı belirtildi. 

PAF farkı 5-1 
İSTANBULSPOR'UN gençleriyle Fulya Stadı'nda karşılaşan Beşiktaş PAF Takımı maçı 5-1 kazandı. Siyah - Beyazlılar'ın gollerini Nail 2 , Adem, Kenan ve Sezar atarken, İstanbulspor'un tek sayısı Bülent'ten geldi. 




</TEXT>
</DOC>
