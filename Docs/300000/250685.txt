<DOC>
<DOCNO> 250685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sonyas02.html </URL>
<DATE> 2004/06/24/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Clinton'ın imzalı kitabı internette açık artırmada 675 dolara satıldı 
</HEADLINE>
<TEXT>

     ABD'nin eski Başkanı Bill Clinton'ın salı günü piyasaya çıkan kitabı ''Hayatım''a yoğun ilgi sürerken, sanal açık artırma sitesi ebay'da satışa çıkarılan imzalı ilk kitabı 675 dolardan alıcı buldu. 
     Sitede 7876 kişinin ziyaret ettiği ve 36 kişinin teklifte bulunduğu kitabın, Clinton tarafından New York'ta imzalandığı kaydedildi. Kitap, piyasada 35 dolardan satılıyor. 
     Kitabın satışa sunulduğu ilk gün Manhattan'daki bir merkezde 4 saat boyunca 2217 kitap imzalayan Clinton, ikinci durağı olan Harlem'deki bir kitapçıda ise 2100 kitaba imza attı. 
     Clinton'ın, memleketi Arkansas'ın da bulunduğu birçok kenti ziyaret ederek, kitaplarını imzalayacağı kaydediliyor. 
     Kitabın piyasaya çıktığı salı günü 500 bine yakın satarak roman-dışı kategoride rekor kırdığı belirtilirken, kitabın yayıncı şirketi Knopf Publishing Group'un, ilk baskısını 1,5 milyon adet yaptığı kitap için, 725 bin adetlik daha sipariş verdiği ifade edildi. 
     Knopf Publishing Group'un sesli yayın bölümü Random House'un verdiği rakamlara göre ise 957 sayfalık kitabın Clinton tarafından okunan 6,5 saatlik sesli kayıt versiyonunun da benzer sesli çok satan kasetlerden 10 kat daha fazla satarak, 35 bin rakamına ulaştığı kaydedildi. 
     Clinton'ın kitabı satışa çıktığı ilk gününde 640 magazasıyla ülkenin en geniş kitabevi zincirine sahip Barnes Noble tarafından 90 bin ila 100 bin arasında satıldı. Satışa çıkar çıkmaz kitap sitesi Amazon.com'un en çok satan kitaplar listesinde 1 numaraya çıkan kitabın sesli versiyonu ise sitede 6. sırada. 
     
</TEXT>
</DOC>
