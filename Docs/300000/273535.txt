<DOC>
<DOCNO> 273535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/spor/aspo.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Potansiyel tehlike 
</HEADLINE>
<TEXT>


Tribünler sahaya yaklaştı, tel örgüler kalktı. Ama 90 dakika sonunda önünde engel bulunmayan ve elini kolunu sallayarak sahaya doluşan taraftarlar, gelecek için güvenlik endişesi yarattı 

HABER YORUM BİLAL MEŞE 


Beşiktaş Başkanı Yıldırım Demirören ve ekibi, seçimler öncesinde camiaya verdikleri sözlerden birini tuttu, İnönü Stadı'nı tepeden - tırnağa yenilenmiş, pırıl pırıl çehresiyle taraftarın hizmetine sundu. Kapalı tribünde, basın ile taraftar arasında yaşanan gergin ortam, yerini huzura bıraktı. Kapasitenin çoğalmasıyla adeta arenayı andıran stadın, rakip takımlar için korkulu rüya olacağı da Galatasaray derbisinde kanıtlandı. Bu noktada, Demirören ve ekibiyle gecesini gündüzüne katıp, inşaatın başında nöbet tutan yönetici İlhan Durusoy'un çalışmaları elbette alkış aldı. 

Ancaaaak 
İnönü Stadı'nın çağdaş görüntüsüne rağmen güvenlik konusunda yaşanan zaaflar da ilk sınavda gözler önüne serildi. Medyanın daha önce dikkat çekmeye çalıştığı, tribün - saha yakınlaşmasının ilk sakıncası, Sabri'nin korner atmak için gittiği köşede başına yağan yabancı maddelerle ortaya çıktı. Kendini bilmez birkaç taraftar, burnunun dibine kadar gelen rakip futbolcuyu taciz fırsatını kaçırmadı. İşin ilginç ve dramatik yanı Sabri'nin atış yapması polis kalkanları ile sağlandı. 
Bizce staddaki daha vahim olay, 90 dakika sonunda yaşandı. Saha ve futbolcuyla bütünleşen taraftar, bitiş düdüğüyle kendini çimlerin üzerine attı. Güvenlik yetersiz kaldı, futbolcularla seyirciler arasında kovalamaca yaşandı. Görevliler birçok kişiyi karga - tulumba saha dışına atmaya çalışırken, bu örnek gergin geçecek ve öfkesine engel olamayacak taraftarların aynı baskını yenilemesi halinde çıkacak olaylarla, hafızalara kazındı. 

Çözüm Saracoğlu'nda 
Fenerbahçe yönetiminin, Şükrü Saracoğlu Stadı'nda uyguladığı sistem ise İnönü Stadı'nda yaşanan sorunlara çare olarak hatırlanmalı... Sarı - Lacivertliler de tel örgüleri kaldırdı, ancak tribünle saha arasında büyük bir boşluk bıraktı, ayrıca olası taşkınlığa karşı otomatik olarak devreye girecek hidrolik parmaklıkla önlemini aldı. Ve şu ana kadar Kadıköy'de, asla taraftar, futbolcu bütünleşmesi sağlanmadı. 
Sonuçta teker kırılmadan Beşiktaş'ı uyarmak bize kaldı. 

'Taraftara güvendik' 

Durusoy buruk 
BEŞİKTAŞ İnönü Stadı'nın restore edilmesinde yapılan çalışmaları koordine eden yatırımlardan sorumlu yönetim kurulu üyesi İlhan Durusoy, güvenlik önlemlerini yeniden masaya yatıracaklarını söyledi. Durusoy, tel örgülerin kaldırılmasını yönetimin kararlaştırdığını hatırlattı, "Açık söylemek gerekirse, taraftarımıza fazla güvendik" yorumunu yaptı. 

"Alternatif bol" 
DURUSOY, konuyu yeniden ele alacaklarını söyledi, "Güvenlik alternatiflerimiz var. Parmaklık ya da hidrolik sistemi olabilir" diye konuştu. Beşiktaşlı yönetici, çalışmaların UEFA kriterlerine göre yapıldığını hatırlattı, "Önemli olan taraftarın niyetidir. Ali Aydın'ın yönettiği maçta korkuluklar vardı, buna karşın seyirciler sahaya girmedi mi " dedi. 


</TEXT>
</DOC>
