<DOC>
<DOCNO> 295650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur20.html </URL>
<DATE> 2004/12/07/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Elbise vaadiyle kaçırılan kız kurtarıldı, yaşadıklarını anlattı... 
</HEADLINE>
<TEXT>

     Batman'da misafir olarak kaldığı evin 12 yaşındaki kızını ''elbise alacağı'' vaadiyle kaçıran Kadri Kısık, Van'da yakalandı. Kısık, çıkarıldığı mahkemece tutuklanırken, kaçırılan kız ailesine teslim edildi. 
     Edinilen bilgiye göre, Batman'ın Huzur Mahallesi'nde 8 gün önce A. ailesinin 12 yaşındaki kızı L.A'yı ''elbise alacağı'' vaadiyle kaçıran Kadri Kısık'ın 51 kullandığı araç, Van kent merkezi girişinde polis tarafından şüphe üzerine durduruldu. 
     Araçta yapılan aramada ruhsatsız bir tabanca ele geçirildi. Otomobilde bulunan L.A, polise, kaçırıldığını anlatarak kendisine yardım edilmesini istedi. 
     Daha sonra Batman'a getirilen Kadri Kısık, ifadesinin alınmasının ardından çıkarıldığı mahkemece tutuklandı. Kısık'ın bu olay dışında 6 ayrı dolandırıcılık suçundan sabıkasının bulunduğu belirtildi. 
     Kısık'ın ifadesinde, L.A'yı kaçırmadığını, fakir oldukları için kendisine bakmak ve yardım etmek için yanına aldığını söylediği öğrenildi. 
     Polis tarafından Van Yetiştirme Yurdu'nda misafir edilen küçük kız, Van'a giden ailesine teslim edildi. 
     
     ''BENİ DÖVDÜ'' 

     Olayın şokunu hala üzerinden atamayan ve yaşadıklarını güçlükle gazetecilere anlatan L.A, Kadri Kısık'ın kendisini elbise alacağı vaadiyle evlerinden götürdüğünü, ancak aracın şehir dışına çıkması üzerine durumdan şüphelendiğini ifade ederek, ''Kaçırıldığımı anlayınca arabadan atlamaya karar verdim. Bunun için girişimde bulunarak, kapıyı açmaya çalıştım. Beni döverek, silahını gösterdi. Bana akıllı durmazsan seni öldürüp çukura atarım dedi. Ben de çok korktum. Beni öldüreceğini düşündüm'' dedi. 
     Baba Abdulvahap A. ise kendilerine ve kızına kötü günler yaşatan Kısık'ın hak ettiği cezayı almasını istedi. 
     
     8 GÜN ÖNCE KAÇIRMIŞTI 

     Kadri Kısık, geçen hafta A. ailesinin evine bir yakınını arama bahanesiyle gelmiş ve yemek yemişti. 
     Kısık, daha sonra evde kendisine gösterilen misafirperverliğin karşılığı olarak ailesinin 12 yaşındaki kızı L.A'ya elbise almak vaadiyle aracına bindirerek kaçırmıştı. 

     
</TEXT>
</DOC>
