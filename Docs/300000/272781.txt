<DOC>
<DOCNO> 272781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/ekonomi/eko02.html </URL>
<DATE> 2004/09/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bugün borçla tüketen yarın faizden kaybeder' 
</HEADLINE>
<TEXT>


Maliye Bakanı Unakıtan, 2005'te faizler daha da düşeceği için, bugün borçlanarak tüketim malı alacakların daha yüksek borç yükü altına girecekleri uyarısında bulundu 

ANKARA Milliyet 

Maliye Bakanı Kemal Unakıtan, faizler düştüğü için borçla tüketim yapan vatandaşları uyararak "Faizler indi diye tüketimi artırmayın. İleride faizler düşerse bugün yüksek faizle aldığınız için zarar edersiniz" dedi. 
Unakıtan, ağustos ayı bütçe sonuçlarına ilişkin düzenlediği basın toplantısında soruları yanıtladı. Toplumda bekletilmiş talep nedeniyle herkesin arabasını değiştirmeye kalktığını, hızlı harcama eğilimine girdiğini kaydeden Unakıtan, ithalattaki tüketim harcamalarının artmasının nedeninin de harcamalardaki artış olduğunu hatırlattı. 
Faizlerin önümüzdeki yıllarda daha da düşeceğini kaydeden Unakıtan, "Tüketici bugün borç alıp da herhangi bir mal almak istiyorsa, bunu iki defa düşünmeli. Çünkü gelecek sene bu faizler daha düşecek. Borçları öderken pişman olmaması için, özellikle ithale dayalı tüketim harcaması yaparken vatandaş iyi düşünmeli. Bazı harcamalarını ötelemesi icap ediyor... Harcama eğilimini hızlandırdığı zaman, gelecek yıla göre çok daha fazla yüksek faizle borçlanmış oluyor. Gelirinde büyük artış olmayacağına göre, o yüksek faiz sıkıntıya sokabilir." 

'İstenirse kiraya önlem alınır' 
Türkiye'de dalgalı kur uygulandığını hatırlatan Unakıtan, "Talep olursa dolar yükseliyor. Ayrıca durumu takip ediyoruz, gerekli önlemleri alıyoruz. Tüketici kredileri çok olursa gerekli önlemleri düşünürüz" dedi. Bakan Unakıtan, bir başka soruyu yanıtlarken hurda araç indiriminin yıl sonunda biteceğini belirterek yeni dönemde bunu sürdürmeyi düşünmediklerini bildirdi. 
Başbakan Erdoğan'ın aşırı kira artışlarına ilişkin açıklamalarının hatırlatılarak, 'bununla ilgili yasal bir düzenleme yapılıp yapılmayacağının' sorulması üzerine Unakıtan, "Bu hükümet, Recep Tayyip Erdoğan hükümeti. Başbakan burada önlem dediyse alınır. Ona göre ev sahipleri, ayağını yere basarken hesaplayarak bassın. Enflasyon belli. Talepte fazlalık, arzda azlık var diye çok insafsızca artışların peşinde kimse olmasın. Başbakan bundan rahatsız olduğunu dün söyledi" diye konuştu. 
"Başbakan memurları da sevindirecek mi " sorusu üzerine de Unakıtan, memuru hiç bir zaman enflasyona ezdirmediklerini ve ezdirmeyeceklerini, zamların eldeki imk nlara göre yapılacağını anlattı. 

'Beyan kadar matrah farkı çıktı' Maliye Bakanı Kemal Unakıtan, temmuz sonu itibariyle 24 bin 48 mükellefin denetlendiğini vurgularken "11.3 katrilyon lira matrah beyan eden bu mükelleflerin, inceleme sonunda 11.1 katrilyon daha beyan etmesi gerektiği ortaya çıktı. Yani beyan yüzde 100'e yakın eksik" dedi. 
'Matrah farkı yüzde 100 diye Türkiye'de yüzde 100 kayıtdışı var' demenin doğru olmadığını belirten Unakıtan, en riskli sektörler seçildiğinden bu sonucun ortaya çıktığını söyledi. İncelemelerde 800 trilyon vergi farkı bulunduğunu, uzlaşmak isteyenlerin başvurusu sonucu 135 trilyonluk tahsilat yapıldığını belirtti. 
Ülke çapında yapılan denetimlerle 1 milyon 628 bin mükellefin incelendiğini bunlara da 35.5 trilyonluk vergi cezası kesildiğini kaydetti. Unakıtan, vergi dairesine hiç uğramayan 24 bin 747 mükellefe de dairenin yolunu öğrettiklerini dile getirdi. Vatandaşın eski vergi alışkanlıklarını gözden geçirmesi gerektiğini belirten Unakıtan, yakında vergi sistemini değiştirerek cezaları ağırlaştıracaklarını söyledi. 

'Bütçedeki başarı düşen faiz ve artan gelirden' Maliye Bakanı Unakıtan, sekiz ayda 18 katrilyona ulaşan bütçe açığının 45.8 katrilyon liralık yıl sonu hedefinin oldukça altında olduğunu söyledi. Unakıtan, başarıyı, düşen faiz ve artan gelire bağladı. 

Faiz dışı fazla hedefi aşıldı 
Bütçe gerçekleşmelerine göre ağustosta red ve iadeler hariç net 10.2 katrilyon lira gelir, 12.3 katrilyon lira harcama yapıldı. Ağustosta, bütçe açığı 2.1 katrilyon, faiz dışı fazla ise 3 katrilyon 460 trilyon lira oldu. İlk sekiz ayda 70.8 katrilyonluk gelir toplanırken harcamalar 88.9 katrilyona ulaştı. Sekiz aylık bütçe açığı 18 katrilyon lira, faiz dışı fazla da 22 katrilyon 569 trilyona yükseldi. Böylece yıl sonunda 20.2 katrilyon lira olan faiz dışı fazla hedefi sekizinci ayda tutturulmuş oldu. 
Unakıtan bütçedeki başarının sebeplerini faizlerdeki düşmenin giderlere yansımasına, diğer harcamaların hedeflerle uyumuna ve gelirlerin ise beklenenin üzerinde artmasına bağladı. 

Faiz dışı fazla hedefi ilk sekiz ayda aşıldı trilyon TL Bütçe kalemi Ağustos Ocak- Ağustos Yıl sonu hedefi Gerçekleşme oranı Harcamalar 12.283 88.871 149.945 59.3 Faiz hariç harcama 6.751 48.301 83.895 57.6 - Personel giderleri 2.237 19.327 28.559 67.7 - Sosyal güv.kur. primi 314 2.484 3.628 68.5 - Mal ve hizmet alımları 720 4.448 12.049 36.9 - Faiz harcamaları 5.532 40.569 66.050 61.4 - Cari transferler 2.701 18.240 27.464 66.4 - Sermaye giderleri 646 2.599 6.409 40.5 - Sermaye trans. 14 147 404 36.4 - Borç verme 119 1.019 3.330 30.6 - Yedek ödenekler 0 37 2.052 1.8 Gelirler 10.211 70.871 104.109 68.1 - Vergi gelirleri 8.860 57.164 88.893 64.3 - Vergi dışı gelirler 1.241 11.876 13.913 85.4 - Sermaye gelirleri 12 98 503 19.4 - Alınan bağış ve yar. 90 577 0 - - Alacaklardan tahs. 0 0 0 - - Katma bütçe öz geliri 9 1.156 800 144.5 Bütçe dengesi -2.071 -18.000 -45.836 39.3 Faiz dışı denge 3.460 22.569 20.214 111.7 


</TEXT>
</DOC>
