<DOC>
<DOCNO> 289047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur13.html </URL>
<DATE> 2004/11/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Görevden alınan güvenlik şefi Cem Uzan giremez diye talimat gelmedi 
</HEADLINE>
<TEXT>

     Uzan Grubu'nun Sakarya'nın Pamukova İlçesi'ndeki çiftliğindeki gelişmeler sonrasında görevinden alınan güvenlik şefi Adem Memişoğlu, ''Bize Cem Uzan buraya gelemez ve giremez diye bir talimat gelmedi'' dedi. 
     Memişoğlu, jandarma tarafından yaklaşık 8 saat tutulduğu çiftlikten bırakıldıktan sonra yaptığı açıklamada, suçsuz olduğunu söyledi. 
     Olay gecesi, kapılara kumanda eden fotoselin arızalı olduğunu ifade eden Memişoğlu, ''Saat 24.00 sıralarında araçlar içeriye girdi. Cem bey, bize bayramlaşmaya geldiğini söyledi. Sonuçta o eski patronumuz, biz de kendisine hal hatır sorduk'' dedi. 
     Uzan'ın evlere girmek istediğini, bunun üzerine kendisine anahtar olmadığını söylediklerini anlatan Memişoğlu, şunları kaydetti 
     ''Evlere nasıl ve ne şekilde girdiğini bilmiyorum. Etrafında korumaları vardı, korumaların bize karşı bir hareketi, baskısı olmadı. Basında çıktığı gibi el kol bağlama da olmadı. Olayın sabahında jandarma nezaretinde doktordan sağlam raporu aldık. Cem bey bir süre istirahat etti. Kimseye bir şey yapmadılar. O gece burada iki kişiydik. Bize Cem Uzan buraya gelemez ve giremez diye bir talimat gelmedi. Kaldıki barikat özel olarak kendisi açılıyor. Kapılarımız zaten arızalıdır.'' Memişoğlu, yedieminlik görevinden alındığına ilişkin tebliğin kendisine ulaşmadığını da belirterek, ''Ancak bu saatten sonra çiftlikte kalamayacağımı söylediler'' diye konuştu. 
     
     JANDARMAYI ARAYAN PERSONEL 
     Olay gecesi çiftlikte görevli olan ve Cem Uzan ile korumalarının çiftliğe geldiğini bildiren Nevzat Özkan adlı personel ise olayı, şöyle anlattı 
     ''Güvenlik şefi Adem Memişoğlu, olay gecesi hamile eşini hastaneye götürmek için çiftlikten ayrıldı. Saat 24.00 sıralarında aynı araçla çiftliğe döndü, kendisini tanıdığımız için kapıyı hemen açtık. Ancak, araçtan Memişoğlu ile birlikte Cem Uzan'ın yakın koruması Gökhan Akbölü ve arkadaşları da indi. Bizi bir odaya toplayıp, kapıyı kilitlediler. Cep telefonlarımızı ve güvenlik kameralarındaki kayıtları aldılar. Bizi silahla veya sözle tehdit etmediler. Ben tuvalete gidiyorum diye çıktım, yanıma bir adam verdiler ama kaçmayı başarıp, durumu jandarmaya bildirdim.'' 
     
     ÇİFTLİKTE EŞYA SAYIMI 
     Bu arada, dün gece çiftlikte inceleme Tasarruf Mevduatı Sigorta Fonu'ndan 10 kişilik ekip, sabah saatlerine kadar eşya sayımı yaptı. 
     Silahların bulunduğu odanın duvarında ortaya çıkan gizli bölmeyle ilgili bulgular da Pamukova Cumhuriyet Savcılığı'na iletildi. 
     Telsim'in Hukuk Müşaviri Av. Ercan Duman, elde edilen bilgileri savcılığa bildirdiklerini, ayrıca jandarmadan gelen bir ekibin inceleme yapıp, parmak izi aldığını ifade eden Duman, ''Bunlardan çıkacak sonuca göre ek bir ifade söz konusu olabilir'' dedi. 
     
</TEXT>
</DOC>
