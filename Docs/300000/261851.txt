<DOC>
<DOCNO> 261851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur28.html </URL>
<DATE> 2004/08/09/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Temel kolonları kesilen binaya cebren tahliye emri çıkarıldı... 
</HEADLINE>
<TEXT>

     Eskişehir'de temel kolonlara zarar verip izinsiz kalorifer kazanı yerleştiren ve tesisat döşeten Meram Apartmanı'nın her an yıkılma tehlikesiyle karşı karşıya olduğu belirlenince cebren tahliye emri çıkarıldı. 
     Güllük Mahallesi Baykal Sokak'ta bulunan ve SSK çalışanları tarafından 1979 yılında yaptırılan 40 daireli Meram Apartmanı'nın B bloğunda yaşan 20 aile kendi aralarında anlaşarak 1992 yılında izinsiz olarak kendi bloklarına kalorifer döşetmek istedi. 
     Kalorifer kazanı binaya girmeyince temel kolonların bir kısmı kırıldı, tesisatı döşemek için de kolonlara zarar verildi. Meram Apartmanı'nın B Bloğu sakinlerinin 6 ay önce yaptığı seçim sonucu yönetime gelen Ömer Altınok, binada inceleme yapıp kolon ve kirişlere zarar verildiğini görünce, olayı Tepebaşı alt kademe Belediyesi'ne bildirdi. 
     Belediye ekiplerinin yaptığı incelemede, binanın bazı kolonlarına zarar verildiği, kolonlarda patlama olduğu, bazı kirişlerin betonlarının kalorifer tesisatı borusu geçirmek için kırıldığı ve donatıların kesildiği tespit edildi. Bunun yanında karot numunesi ve beton test çekici raporu sonucunda da binada beton kalitesinin çok düşük olduğu belirlendi. 
     
     ''BİNAYI 7 GÜN İÇİNDE BOŞALTIN'' 

     Tepebaşı Belediyesi 28 Haziran'da Meram Apartmanı'nın A ve B Bloklarında yaşayan 40 daire sakinine ''Yapılan tespitler sonucu binanınız için gerekli emniyet tedbirlerini almak için apartmanın 7 gün içinde acilen boşaltmanız ve daha sonra takviye projeleri hazırlanarak belediyeye müracaat etmeniz gerekmektedir. Binanız için güvenlik önlemi almadığınız ve boşaltılmadığı takdirde tüm yasal sorumluluğun tarafınıza ait olacağını, Valilik kanalıyla boşalttırılacağını bildiririz'' yazılı tebligat gönderdi. 
     Apartman sakinleri yazılı tebligata karşın binayı tahliye etmeyince bu defa Büyükşehir Belediyesi devreye girdi. 
     Büyükşehir Belediyesi, 6 Ağustos'ta ''3194 sayılı kanunun 39. maddesi ve 5216 sayılı kanunun 7. maddesinin z bendi gereğince Meram Apartmanı'nı derhal boşaltmanız, aksi takdirde belediye tarafından boşaltılacağı, başta Afet Bölgeleri'nde yapılacak Yapılar Hakkında Yönetmelik'' olmak üzere İmar Mevzuatı'na uygun takviye projelerini yaptırarak Tepebaşı Belediyesi'nden ruhsat alıp 3 ay içinde binayı takviye ettirmeye başlamanızı veya yıkım ruhsatı alarak binanızı yıkmanız gerekmektedir. Aksi halde bina belediye tarafından yıkılarak masrafların yüzde 20 fazlasıyla tarafınızdan tahsil edrilecektir'' yazılı tebligatta bulundu. 
     
     ''UYARILARA KARŞIN BİNA HALA TAHLİYE EDİLMEDİ 

     Buna karşın hala bina boşaltılmayınca devreye Vali Kadir Çalışıcı girdi. Vali Çalışıcı, cebren tahliye kararı alıp olayı emniyet güçlerine bildirdi. 
     Çalışıcı, yaptığı açıklamada, her an yıkılma tehlikesi bulunan binayı boşaltmayan apartman sakinlerinin çok tehlikeli bir durumla karşı karşıya olduklarını belirterek, şöyle konuştu 
     ''Apartman sakinleri ne kadar tehlike içinde bulunduklarını bir türlü anlayamadı. İki bloktaki apartman sakinlerinden bir kısmı binayı boşaltmış ama yine de ısrarla oturmak isteyenler var. Hayret verici bir durumla karşı karşıyayız. Bunun önüne geçmek, insanları farkında oldukları tehlikeden kurtarmak için cebren tahliye kararı aldım.'' Meram Apartmanı'nın A Bloğu'nda 4 daire sahibinin, B Blok'ta da 10'a yakın ailenin apartmanı tahliye etmediği bildirildi. 
     Öte yandan Meram Apartmanı A Blok'ta yaşayan 20 aile, B Blok'taki komşularını izinsiz kalorifer tesisatı çektirip temel kolonlara zarar verdikleri için mahkemeye verdi. 
     A Blok sakinlerinden Enfize Atıcı, yan bloktaki komşularının izinsiz kalorifer tesisatı döşetmelerinden dolayı A Blok sakinlerinin de mağdur olduğunu ifade ederek, birçok ailenin evlerini tahliye etmeleri durumunda barınabilecekleri bir yeri olmadığını, bu yüzden sıkıntı yaşadıklarını kaydetti. 

     
</TEXT>
</DOC>
