<DOC>
<DOCNO> 268306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/guncel/gun08.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Van Valisi Adıyaman'a 
</HEADLINE>
<TEXT>


ANKARA Milliyet 

Hükümet, Van'da gözaltındaki Hamit Bayram'ın kaçırılmasıyla ilgili skandal nedeniyle CHP'nin merkeze alınmasını isteği Van Valisi Hikmet Tan'a sahip çıkan tavrını sürdürdü. Tan hazırlanan kararnamede, merkeze alınmak yerine son anda Adıyaman Valiliği'ne kaydırıldı. Bakanlıkça hazırlanan ve onay için Köşk'e gönderilen valiler kararnamesinde yer alan Tan, Bayram ailesinin yarattığı olaydaki tutumu nedeniyle tartışma konusu olmuştu. CHP'nin merkeze alınmasını gündeme getirdiği Tan'a, hükümet sahip çıktı. Tan'ın Adıyaman'a atanmasını sağlamak amacıyla daha önce mahkeme kararıyla göreve iade edilen Vali Halil Işık merkeze alınacak. Van'a gönderilen 2 mülkiye başmüfettişinin hazırladıkları raporda da, Tan'ın Van Valiliği'nden alınarak başka bir makamda görevlendirilmesinin uygun olacağı görüşüne yer verdikleri belirtildi. 


</TEXT>
</DOC>
