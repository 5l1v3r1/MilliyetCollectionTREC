<DOC>
<DOCNO> 285327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/yazar/sazak.html </URL>
<DATE> 2004/11/02/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Düşünceye saldırı 
</HEADLINE>
<TEXT>


Azınlık Raporu'na yönelik tepkiler ilkel bir saldırıya dönüştü. Başbakanlık İnsan Hakları Danışma Kurulu Başkanı Prof. İbrahim Kaboğlu'nun dün kameralar önünde uğradığı saldırı, demokratik ve özgür toplum adına 'utanç verici'ydi. 
Basın toplantısında Kamu - Sen Genel Sekreteri Fahrettin Yokuş, Kaboğlu'nun okuduğu raporu elinden alarak, yırttı. Kaboğlu, arkasında duran muhalif üyelerce engellenmesi üzerine 'fiili saldırıya' uğradığını belirterek basın toplantısını kesmek zorunda kaldı. Kaboğlu, ortalığın yatışması üzerine salona dönerek, 'Bu çirkin olay, işkenceye gösterilen sıfır toleransın düşünce özgürlüğüne gösterilmemesi açısından da vahim bir olay. Farklı görüşler boğulmak isteniyor. İlgili kişi ve kuruluşları duyarlı olmaya çağırıyorum' diye tepki gösterdi. 
Prof. Kaboğlu, Milliyet'in bu haftaki 'Sohbet Odası' konuğuydu. 
Rapora okumadan tepki gösteren çevrelerin varlığından üzüntü duyduğunu söyledi. Meclis kürsüsünden hedef gösterilmişti. 'Devşirme entelektüeller' sözü ağırına gidiyordu. 'AB Komiseri'ne verilen değerin yarısı bize gösterilseydi, reformlar daha sağlıklı yapılırdı' serzenişinin adresi Başbakanlık'tı. Dışişleri Bakanı Abdullah Gül, kurula başkanlık ettiği günleri unutmuş gözüküyordu. 
Prof. Kaboğlu'nu 'dışlama' girişimleri geçen haftaki Reform İzleme Grubu toplantısında da sergilendi. Kabine üyelerinin katılımıyla yapılan toplantının 'ertelendiği' bildirildi. Ancak Kaboğlu ve kurul üyeleri çağrılmadı. 
Başbakanlığa kalsa, kurul tümüyle lağvedilecek, rapor yakılacak 
AKP yönetiminin Prof. Kaboğlu'nu 'istenmeyen adam' ilan etmesinin ardındaki düşünceyi kavramak güç. Sonuçta kurulun görevlendirdiği Prof. Baskın Oran başkanlığındaki Çalışma Grubu'nun raporu bir öneri. Siyasi iktidar açısından hiçbir bağlayıcılığı yok. Kaldı ki hükümet, iki yıldır 'devrim' niteliğinde reformlar yapmakla övünmüyor mu 
Dış dinamiklere, zinada olduğu gibi 'dayatma' derecesindeki baskılara açık olan AKP iktidarı, Türkiye'nin iç dinamiklerini temsil ve ifade etmeye yetkin sivil toplum kuruluşlarına kapıyı kapatıyor. 
Prof. Kaboğlu, 'Raporun başlığında azınlık demeseydik, kıyamet kopmazdı' diyor. 'Türkiyelilik' üst kimliğine bakış açısı da Baskın Oran'dan farklı. Bunların hepsi tartışılabilir. Ancak öncelikle metnin okunup anlaşılması gerekmiyor mu Demek ki, reformlar henüz içe sindirilememiş. 
Düşünce saldırıya uğrayabiliyor. 
Prof. Kaboğlu, 'Demokratik toplum, korkunun aşılması ve güvenin doğmasıyla gelişir. 1982 Anayasası bu anlayışın ürünüdür. Ne kadar çok baskı altına alırsak, ulusal bütünlüğü pekiştiririz. Hayır, farklılıklara ifade olanağı ne kadar tanırsak, birlik o kadar sağlamlaşır' diyordu. 
Bir Anayasa profesörünün, görüşlerinden ötürü saldırıya uğramasını kınıyoruz. 



</TEXT>
</DOC>
