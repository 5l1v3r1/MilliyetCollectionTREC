<DOC>
<DOCNO> 275296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko13.html </URL>
<DATE> 2004/09/27/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Araç muayene istasyonlarının özelleştirilmesi için ihale açıldı... 
</HEADLINE>
<TEXT>

     Özelleştirme İdaresi Başkanlığı ÖİB , araç muayene istasyonları hizmetinin özelleştirilmesi için ihale açtı. 
     Özelleştirme İdaresi Başkanlığı'nın gazetelere verdiği ilanlara göre ihale, ''pazarlık usulü ile kapalı zarfla teklif almak ve görüşmeler yapmak'' suretiyle gerçekleştirilecek. 
     Ancak, ihale komisyonunca gerekli görüldüğü takdirde ihale, pazarlık görüşmelerine devam eden teklif sahiplerinin katılımı ile açık artırma suretiyle de sonuçlandırılabilecek. 
     İhaleye katılmak isteyenler teknik şartnameye göre hazırlayacakları teklif mektuplarını, en son 23 Kasım 2004 tarihinde saat 18.00'e kadar ÖİB'YE elden teslim edecekler. Bu süreden sonra verilecek teklifler değerlendirmeye alınmayacak. 
     Özelleştirme Yüksek Kurulu'nun ÖYK 22 Eylül 2003 tarih 2003 64 sayılı kararı ile özelleştirme programına alınan araç muayene istasyonları hizmetinin özelleştirilmesinin, ''işin gereğine uygun sair hukuki tasarruf'' yöntemi ve ''pazarlık'' usulü ile 2 hizmet bölgesi halinde özelleştirilecek. 
     İstekliler söz konusu bölgelerden birine teklif verebilecekleri gibi, ayrı ayrı olmak koşulu ile her iki bölgeye de teklifte bulunabilecekler. Ancak verilen bu teklifler birbirleri ile ilişkilendirilecek herhangi bir şartı içeremeyecek. 
     Katılımcı firmalar, 2 bölgeden her bir bölgeye ait bilgileri içerecek şekilde hazırlanan ihale şartları belgesi ve tanıtım dokümanını, her biri için 5'er milyar liralık bedel ödeyerek ÖİB'den temin edebilecekler. İhaleye katılmak için ihale şartları belgesi ve tanıtım dokümanı alma zorunluluğu bulunuyor. 
     İhalede geçici teminat bedeli her bir bölge için 5 milyon ABD Doları olarak belirlenirken, teklifler de ABD doları bazında alınacak ve ihale ABD Doları üzerinden sonuçlandırılacak. Teklif edilen ihale tutarının tamamı sözleşme imza tarihinde peşin veya vadeli, ABD doları veya Türk Lirası olarak ödenebilecek. Peşin ödemelerde ise yüzde 10 oranında indirim uygulanacak. 
     Öte yandan araç muayene istasyonlarının açılması, işletilmesi ve araç muayenesi hakkındaki 11 Temmuz 2002 tarihli yönetmelik dün Resmi Gazete'de yayımlanan yönetmelikle, özelleştirme çerçevesinde hazırlanan yeni düzenlemenin yürürlüğe gireceği 1 Ocak 2005 tarihi itibariyle yürürlükten kaldırıldı. 
     
</TEXT>
</DOC>
