<DOC>
<DOCNO> 271599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/yazar/bila.html </URL>
<DATE> 2004/09/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Telafer ve Özkök - Gül görüşmesi 
</HEADLINE>
<TEXT>


Aynı günlerde farklı nedenlerle Litvanya'da bulunan Genelkurmay Başkanı Org. Hilmi Özkök ile Başbakan Yardımcısı ve Dışişleri Bakanı Abdullah Gül, Telafer'deki gelişmeleri yakından izlemeyi sürdürdüler. 
Gül ve Org. Özkök, Litvanya'da bir araya gelerek, Telafer konusunu da görüştüler. Diplomatik ve askeri kanallardan gelen bilgileri birbirlerine aktarıp durum değerlendirmesi yaptılar. Türkiye'nin endişelerini ele aldılar. 
Dışişleri Bakanlığı da bu doğrultuda girişimlerini sürdürdü. Geçtiğimiz hafta sonu planlandığı biçimde ABD'nin Ankara Büyükelçisi Edelman, Dışişleri'ne gelerek Müsteşar Vekili Ali Tuygan'la görüştü. 
Türkiye, daha önce de ilettiği taleplerini Edelman'a bir kez daha aktardı. Ankara, ABD'nin operasyonu durdurmasını, aşırı güç kullanılmamasını, sivillere zarar verilmemesini, insani yardımın kesilmemesini, demografik yapıyla oynanmamasını istedi. 

Edelman'dan teminat 
ABD'nin Ankara Büyükelçisi Edelman'ın ise operasyonun Türkmenlere dönük olmadığını, Telafer'e gelen direnişçilere yönelik olduğunu belirttiği ve demografik yapıyı etkileyecek bir operasyon olmadığı biçiminde teminat verdiği öğrenildi. Edelman'ın, Telafer'deki operasyonun abartıldığını, operasyonun bütün kenti değil, sadece direnişçilerin barındığı belirli yerleşim bölgesini kapsadığı bilgisini ilettiği de kaydedildi. Kenti terk edenlerin dönmesi için de izin verileceğini Dışişleri'ne aktardığı belirtildi. 

Telafer haberleri 
Ankara'da bu temas gerçekleştirilirken, Telafer'den operasyonun perde arkasına ilişkin bazı haberler geldi. ABD güçlerinin bir süre önce Telafer'deki Türkmenlerden oluşan güvenlik güçlerinden bazı evlere operasyon düzenlenmesini talep ettiği, ancak Türkmenlere ait olan ve güvenlik güçlerince tanınan bu kişilerin evlerine operasyon yapılmasının reddedildiği vurgulandı. ABD'nin operasyon ısrarı üzerine Telafer'in Türkmen güvenlik şefinin görevinden istifa ettiği, yerine ABD'liler tarafından Kürt kökenli Hurşit Hasso'nun atandığı ve ABD güçleriyle birlikte ortak operasyona geçildiği kaydedildi. Operasyona, Erbil ve Zaho'dan gelen peşmergelerin de "Irak Güvenlik Gücü" olarak katıldıkları bildirildi. 
Kenti terk etmek zorunda kalan Türkmen ailelerin ise Kamber Vadisi'nde toplandıkları ve zor koşullarda bulundukları aktarıldı. Vadide olumsuz sağlık koşullarında doğumlar olduğu, hastalara ise sağlık hizmeti götürülemediği de Irak Türkleri Yardımlaşma Derneği Başkanı Dr. Aydın Beyatlı tarafından bildirildi. Dr. Beyatlı, sağlık yardımı amacıyla bir grup Türk doktorun Telafer'e doğru yola çıktığını, öncelikle ameliyat gereken hastaların Konya'ya getirilmesi için başvuruda bulunduklarını bildirdi. 
Türkmenlerin kaygısı, operasyonun ve kentin çember içinde tutulmasının uzun süre devam etmesi, bu süre zarfında da peşmergelerin aileleriyle birlikte güvenlik gerekçesiyle yerleşmeleri. 12 Ekim'de yapılması planlanan sayım öncesinde sayılarını artırmaya çalışmaları... 
ABD, Ankara'ya bu konuda teminat vermiş olsa da Dışişleri, olayı bu yönüyle de izliyor. 
Ankara endişeli ve üzgün... 



</TEXT>
</DOC>
