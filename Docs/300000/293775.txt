<DOC>
<DOCNO> 293775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko10.html </URL>
<DATE> 2004/12/01/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Hazine, Aralık Ayı İç Borçlanma Stratejisi'ni açıkladı... 
</HEADLINE>
<TEXT>

     Hazine Müsteşarlığı, değişken faiz ödemeli senetlerin kupon faizlerinin belirlenmesi amacıyla, 15 Aralık 2004 valör ve 16 Mart 2005 itfa tarihli 91 günlük referans bono ihalesi yapacak. 
     Hazine Aralık Ayı İç Borçlanma Stratejisi'ni açıkladı. Buna göre, Aralık'ta 12 katrilyon 562 trilyon lirası piyasaya olmak üzere toplam 14 katrilyon 459 trilyon liralık iç borç ödemesi gerçekleştirilecek. 
     Bu rakamın 13.2 katrilyon lirasını iç borç ödemeleri 1.2 katrilyon lirası da Zorunlu Tasarruf ödemeleri oluşturacak. 
     İç borç ödemelerinin 10 katrilyon 555 trilyon lirası TL cinsinden, 3 katrilyon 258 trilyon lirası döviz cinsinden, 646 trilyon lirası da dövize endeksli olacak. 
     Öte yandan, en yüklü borç ödemesi 8.7 katrilyon lira ile 15 Aralık, 3.2 katrilyon lira ile de 1 Aralık tarihlerinde gerçekleştirilecek. 
     
     FİNANSMAN DENGESİ 
     Bu arada, yaklaşık 14.5 katrilyon liralık iç borç ödemesinin 10.8 katrilyon lirası ana para, 3.7 katrilyon lirası da faiz ödemelerinden oluşacak. 
     1 katrilyon liralık dış borç ödemesinin ise 0.5 katrilyon lirasını dış borç faizleri oluşturacak. 
     Öte yandan, Aralık'ta piyasalara yapılacak 12,6 katrilyon TL'lik itfaya karşılık, piyasalardan 10,9 katrilyon TL tutarında bir borçlanma yapılması öngörülüyor. 
     Aralık ayında da, önceki aylarda açıklandığı gibi iç borçlanma ihaleleri genel olarak Salı günleri düzenlenecek ancak, Hazine piyasaların uygun olduğu diğer günlerde de ihale düzenleyebilecek. 
     Düzenlenecek olan ihalelerin detayları ihale gününden en az bir gün önce kamuoyuna duyurulacak. 
     
     REFERANS BONO İHALESİ 
     Değişken faiz ödemeli senetlerin kupon faizlerinin belirlenmesi amacıyla, 15 Aralık 2004 valör ve 16 Mart 2005 itfa tarihli 91 günlük referans bono ihalesi yapılacak. 
     Söz konusu ihalede net 1 katrilyon 367 trilyon lira tutarında ihraç yapılacak. Bu ihalede ROT ve ihale sonrası teklif yoluyla satış yapılmayacak. 
     
     KASIM AYI İÇ BORÇLANMA GERÇEKLEŞMELERİ 
     Kasım ayında ise ihale yöntemiyle sadece TL cinsi iskontolu senet ihracı yapıldı ve toplam nominal 16,1 katrilyon TL karşılığı net 13 katrilyon TL tutarında borçlanıldı. 
     Çalışanların Tasarruflarını Teşvik Hesabı'na da doğrudan satış yöntemiyle 29 Nisan 2003 tarihinde ihraç edilen senetlerden toplam 50 trilyon TL tutarında anapara ve faiz erken itfa yapıldı. 
     Kasım'da 14.8 katrilyon lirası piyasaya olmak üzere toplam 15.5 katrilyon liralık iç borç geri ödemesi gerçekleşti. 
     
</TEXT>
</DOC>
