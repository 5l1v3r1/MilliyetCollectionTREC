<DOC>
<DOCNO> 252988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun32.html </URL>
<DATE> 2004/07/05/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Şirin Ebadi "ABD'nin Irak'a müdahalesi korkak ve barbarca" 
</HEADLINE>
<TEXT>

     2003 Nobel barış ödülü sahibi İranlı avukat Şirin Ebadi, Amerikan hükümetinin, gerçekten demokrasiyi yerleştirmek gibi bir kaygısı olmaksızın Irak'ta ''haksız, korkak ve barbar bir savaş'' yürüttüğünü yorumunda bulundu. 
     Brezilya'nın O Globo gazetesine mülakat veren Ebadi, ''Iraklıların kentlerde ne suyu var ne de elektriği. Ama petrol fışkırmaya devam ediyor. ABD'nin gerçek amacı Irak demokrasisini korumak olsaydı, başka türlü davranırdı'' ifadesini kullandı. 
     İnsan hakları savunucusu olan Ebadi, Irak'ın 7 yıl İran ile savaştığını hatırlatarak, ''O dönemde Saddam Hüseyin, ABD'nin sıkı dostuydu. Amerikalılardan kimyasal silah satın alıyordu. En ilginç olanı da, sanki konuyla hiç ilgileri yokmuş gibi Amerikalıların bu silahları aramak bahanesiyle Irak'a saldırması. Bu kimyasal silahları bulamayınca da, saldırılarını, Irak'a demokrasi getirme isteğiyle haklı çıkarmaya başladılar'' dedi. 
     ''ABD'nin bir bombayla demokrasi mesajı gönderilmeyeceğini unuttuğunu'' söyleyen Ebadi, Kuveyt'in işgal edilmesini ardından başlayan Körfez Savaşı'nın BM tarafından onaylandığını, ancak şimdiki savaşın kanunsuz, korkak ve barbar olduğunu ifade etti. 
     Amerikalıların savaşla birlikte harcadığının yüzde biri kadarını yatırıma harcamış olsaydı, Saddam Hüseyin'i Iraklıların devireceğini savunan Ebadi, Saddam Hüseyin'in davasıyla ilgili olarak da, idam cezasına kesin olarak karşı olduğunu belirterek, ''Bu caniyi öldürmek, gerçeği ortaya çıkarmayacaktır'' dedi. 
     Saddam Hüseyin ile ilgili olarak uluslararası mahkemece doğru bir yargılamanın yapılmasından yana olduğunu belirten Ebadi, Irak'taki durumun İran'daki demokratik hareketler üzerinde olumsuz etkisi bulunduğunu söyledi ve ''Şimdi, biri kalkıp da İran'da demokratik süreç ve değişimden söz etse, halk, 'ABD'nin Irak'taki yaptığı şeyin burada da yaşanması mı isteniyor' diye soruyor'' ifadesini kullandı. 
     
</TEXT>
</DOC>
