<DOC>
<DOCNO> 289862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonsiy14.html </URL>
<DATE> 2004/11/18/ </DATE>
<TIME> 21.43 </TIME>
<AUTHOR>  </AUTHOR>
<HEADLINE>
Devlet Bakanı Babacan Londra'ya gitti... 
</HEADLINE>
<TEXT>

     Devlet Bakanı Ali Babacan, Türkiye'nin Avrupa Birliği üyeliğinin medeniyetler çatışmasını unutturup, medeniyetler barışmasını ortaya çıkaracağını bildirdi. 
     London School of Economics'in Avrupa Enstitüsü ile Bilgi Üniversitesi tarafından ortaklaşa düzenlenen ve Türk Genç İşadamları Derneği TÜGİAD tarafından desteklenen konferansta konuşan Babacan, Türkiye'nin büyük bir değişim sürecinden geçmekte olduğunu hatırlattı. 
     Bu değişim sürecinin Türkiye'nin komşuları kadar Avrupa, ABD, Asya ve bütün dünyada yakından izlendiğini belirten Babacan, değişimin ana unsurunu ise yapılan çok sayıdaki siyasi ve ekonomik reformun oluşturduğunu anlattı. 
     AK Parti'nin 2001 yılında kurulduğunu ve Türkiye'de siyasi arenanın en genç partisi konumunda olduğunu hatırlatan Babacan, partisinin politikaya yeni bir konsept getirdiğini, kendilerini ''muhafazakar demokrat'' olarak tanımladıklarını ifade etti. 
     Parlamentoda 3'te 2'lik çoğunluğa sahip olmalarına rağmen demokrasiyi bununla tanımlamayı yeterli bulmadıklarını, her türlü kararı halka ve sivil toplum kuruluşlarıyla muhalefete danışmayı politikalarının ana unsuru haline getirdiklerini söyleyen Babacan, elitist bir parti olmadıklarını da vurguladı. 
     Aynı zamanda laik sisteme inandıklarını belirten Babacan, bunu da devletin bütün dini inançlara aynı mesafede durması ve kişilerin dini uygulamalarına karışmaması olarak gördüklerini bildirdi. 
     Babacan, Türkiye'nin siyasi reformlarını AB süreciyle bağlantılı olarak yürüttüğünü, Kopenhag kriterlerinin başlıca çerçeveyi oluşturduğunu vurguladı. 
     Babacan, 6 Ekim'de yayımlanan AB Komisyonu ilerleme raporunun Türkiye'nin gerekli kriterleri yerine getirdiğini, uygulamada bazı eksiklikler bulduğunu belirtirken, ''Biz de bu eksiklerin farkındayız ve bunları gidermeye çalışıyoruz. Çünkü AB'nin ortak değerlerine, Türkiye'nin de birliğe zenginlik ve dinamizm getireceğine inanıyoruz'' dedi. 
     Türkiye'nin genç nüfusu, zengin doğal kaynakları ve mükemmel stratejik bir konumu bulunduğuna dikkat çeken Babacan, bunun da Türkiye'yi eşsiz kıldığını ifade etti. 
     
     DÜNYA İÇİN TARİHİ KARAR 

     17 Aralık'ta AB liderlerinin Türkiye ile tam üyelik müzakerelerine başlama konusundaki kararlarını vereceklerini de belirten Babacan, bu kararın olumlu çıkacağına inandıklarını bildirdi. 
     Müzakerelerin uzun sürebileceğini bildiklerini belirten Babacan, şöyle devam etti 
     ''Yüzde 99'u Müslüman olan Türkiye AB'nin ortak politik değerlerini paylaşabilirse bu AB için de önemli bir değişim olacak. Dünya medeniyetinin geleceği de bundan etkilenecek. Yakın zamana kadar medeniyetler çatışmasından bahsedilirken, artık medeniyetler barışmasından bahsedilmesi mümkün olabilecek. Dünyanın gelecekteki istikrar ve barışı için önemli bir adım atılmış olacak. Bu durumn Müslüman dünyasına da olumlu yansıyacak. Bu yüzden de AB'nin sadece kendisi ve Türkiye için değil, bütün dünya için tarihi bir karar alacağını söylemek mümkün.'' Türkiye'nin fiziksel konumu itibariyle doğu ile batı medeniyetleri arasında bir köprü oluşturduğuna dikkat çeken Babacan, Türk hükümetinin AB'ye girmek konusunda son derece ciddi çalışmalar yapmayı ve konuyu yakınen izlemeyi sürdürdüğünü belirtti. 
     
     ''AB'DEN SÜRPRİZ BİR OLUMSUZ KARAR BEKLEMİYORUZ. " 

     Devlet Bakanı Ali Babacan, hükümetin 2 yıl önce uygulamasına başlanan ekonomik programa sıkı sıkıya bağlı kaldığını ve geçen zaman içinde yapılanlara bakıldığında verilen sözlerin tümünün tutulduğunun görüleceğini bildirdi. 
     London School of Economics'in Avrupa Enstitüsü ile Bilgi Üniversitesi tarafından ortaklaşa düzenlenen ve Türk Genç İşadamları Derneği tarafından da desteklenen konferansta Türkiye'deki ekonomik durumu da anlatan Babacan, Türkiye'nin 1990'lı yıllarda pek çok ekonomik güçlükler yaşadığını hatırlattı. 
     Türkiye'nin 1993 ile 2002 yılı arasında ortalama yüzde 2.5'luk bir büyüme oranı yakaladığını, enflasyonun ise aynı dönemde ortalama yüzde 70 civarında bulunduğunu hatırlatan Bakan Babacan, buna koalisyon hükümetleri, siyasi istikrarsızlıklar, sık sık yenilenen seçimler ve benzeri pek çok unsurun yol açtığını söyledi. 
     AK Parti'nin 2002 yılında, ekonomik alanda hem seçim bildirgesinde hem de başlatılan ekonomik programında detaylı bir hamleye yer verdiğini belirten Babacan, bu programın Türkiye ve dünyaya da iyice anlatıldığını kaydetti. 
     Sonuçta 2 yıl sonra bakıldığında verilen sözlerin yerine getirildiğinin görüleceğini ifade eden Devlet Bakanı Babacan, bunun siyasi istikrarın yanı sıra kararlılık ve şeffaflıkla sağlandığını vurguladı. 
     Kararlılıkla uygulanan ekonomik programın iki önemli sonucundan birinin 30 yıldır sürmekte olan kronik enflasyonun ilk kez tek haneli rakamlara indirilmesi olduğunu belirten Babacan, bu yıl için yüzde 12'lik bir enflasyon oranını hedeflediklerini, ancak bunun da altına inileceğinin görüldüğünü anlattı. 
     Büyümede de yüzde 5'lik bir ortalama hedeflendiği halde bunun üzerine çıkıldığını kaydeden Babacan, bunun özel sektördeki dinamizmden kaynaklandığına dikkat çekti. 
     Kamu borçlarında da azalma sağlandığını, ancak bu konuda daha alınacak çok yol bulunduğunu belirten Babacan, TL'nin değer kazandığını, ihracat rakamlarının arttığını bildirdi. 
     Yeni bir üç yıllık ekonomik programın üzerinde çalışıldığına da işaret eden Babacan, 2005-2007 yıllarını kapsayacak bu programın önümüzdeki günlerde AB'ye iletileceğini bildirdi. 
     Bu programın ana unsurlarını da sıkı bütçe, sıkı para politikası ve dalgalı kur rejiminin oluşturacağına işaret eden Devlet Bakanı Babacan, programın önemli ayaklarından birini de yapısal reformların oluşturacağını anlattı. 
     Babacan, bunun sürekli başarının vazgeçilmez unsuru olduğunu vurgularken, ''Önümüzdeki üç yıl da köklü yapısal reformlara sahne olacak'' dedi. 
     
     SORULAR 

     Devlet Bakanı Babacan, konferansta soruları da yanıtladı. 
     Babacan, bir soru üzerine, AB'nin kültürel, coğrafi ya da dini bir birlik olduğuna inanmadığını bildirdi. AB'nin evrensel siyasi değerlere inanan bir birlik olduğunu ifade eden Babacan, Türkiye'nin zaten uzun yıllardır Gümrük Birliği'nde olduğunu ve dolayısıyla AB'ye ekonomik olarak pek çok yeni üyeden daha fazla entegre durumda bulunduğunu ifade etti. 
     Babacan, Yeni Türk Lirası ile ilgili soruyu yanıtlarken de Türkiye'nin, Cumhuriyet'in kuruluşundan bu yana ilk kez parasında bir değişiklik yapıyor olduğunu hatırlattı. Hükümetin bu önemli değişikliği enflasyonun düştüğünden emin olduktan sonra gerçekleştirdiğine işaret eden Babacan, değişimin enflasyonu körüklemesi için teknik bir sebep görmediklerini de ifade etti. 
     Türkiye'nin 17 Aralık'ta müzakere tarihi alacağı konusunda son derece olumlu bir beklenti içinde olduklarını da vurgulayan Babacan, bunun tersi bir gelişmenin sürpriz olacağını söyledi. 
     Türkiye'nin 17 Aralık kararı ne olursa olsun, her türlü senaryo karşısında ekonomik olarak hazırlıklı bulunduğuna da işaret eden Babacan, ''Ancak yine söylüyorum, AB'den sürpriz bir karar beklemiyoruz. Zira AB'nin bir B planı olduğuna inanmıyoruz'' dedi. 
     Babacan, ''IMF'nin BDDK'ya baskı uyguladığına'' dair iddiaların hatırlatılması üzerine de BDDK'nın, yetkileri yasalarla belirlenmiş bir kurum olduğuna işaret etti. Bu kurumun bağımsızlığının altını çizen Babacan, ''Bu bağımsızlığın sınırlarını yasalar belirlemiştir. Bu yasaları, hükümet ve parlamento yapar, BDDK üzerinde başka bir etkiden de söz edilemez'' diye konuştu. 
     Kıbrıs ile ilgili bir soruyu, Türkiye'nin ve KKTC hükümetinin BM tarafından hazırlanan barış planına büyük destek verdiğini hatırlatarak yanıtlayan Babacan, bundan sonra ne olacağı sorusuna ise yanıt vermenin güç olduğunu bildirdi. 
     Bakan Babacan, Türkiye-IMF ilişkileri konusundaki bir soruyu da bu konuda yakın zamanda yaptığı açıklamalara ekleyeceği bir şey bulunmadığını belirterek yanıtladı. 
     Türkiye'nin önemli oranda yabancı yatırıma ev sahipliği yapmaya başladığını da hatırlatan Babacan, bunun daha da artırılması için hükümet olarak gerekli yasal değişiklikleri yaptıklarına işaret etti. 
     Bakan Babacan, Bakü-Tiflis-Ceyhan boru hattı ile ilgili soru üzerine ise Türkiye'nin projenin kısa zamanda bitirilmesi için büyük gayret sarf ettiğini hatırlattı. Babacan, Türkiye'nin benzeri pek çok yatırımı da gerçekleştirmekte olduğuna işaret ederek, ''Bu durum da ülkemizi doğu ile batı arasında önemli bir enerji koridoru haline getiriyor'' diye konuştu. 
     Devlet Bakanı Ali Babacan, yarın da DEİK tarafından düzenlenen ''Türkiye'de Sermaye Piyasaları ve Yatırımlar'' konferansında konuşma yapacak. Babacan'ın, temaslarının ardından Avrupa turunun üçüncü ayağı olan Berlin'e gitmesi bekleniyor. 
     
</TEXT>
</DOC>
