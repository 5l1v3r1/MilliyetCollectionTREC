<DOC>
<DOCNO> 292230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/siyaset/axsiy01.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD rahatsız oldu 
</HEADLINE>
<TEXT>


Felluce operasyonuyla ilgili olarak Erdoğan ve Gül'ün ardından Şahin ile Elkatmış'ın "Yaşananlar katliam. İşgal soykırıma dönüştü" açıklaması, ABD'de rahatsızlık yarattı. Bir diplomat, "Ankara - ABD ilişkileri zarar görür' dedi 

ANKARA Milliyet 


ABD askerlerinin Irak'ın Felluce kentinde uyguladıkları kuşatmada, sivillerin ve yaralı direnişçilerin öldürülmesine sert tepki gösteren Başbakan Recep Tayyip Erdoğan ve Dışişleri Bakanı Abdullah Gül'ün ardından, Başbakan Yardımcısı Mehmet Ali Şahin ve TBMM İnsan Hakları İnceleme Komisyonu Başkanı Mehmet Elkatmış da dün ABD'yi "barbarlık" ve "katliam yapmakla" suçladı. Bu eleştiriler, ABD'de rahatsızlık yarattı. 

Komisyon toplandı 
Irak'taki olayları değerlendirmek üzere dün toplanan TBMM İnsan Haklarını İnceleme Komisyonu'nda konuşan Elkatmış, ABD'nin 2 yıl önce Irak'ı işgal etmeye başladığını hatırlatarak, şunları söyledi 
"Irak'ın işgali, adeta Irak halkının soykırımına, barbarlığa dönüşmüştür. ABD, Irak'ta soykırım ve vahşet suçu işlemektedir. Bu soykırım ve vahşetin, insanlık tarihinde bir eşine rastlanmamıştır. Ne Firavunlar ne Hitler ve Mussolini devrinde böyle bir soykırım yapılmamıştır." 
ABD'nin aynı vahşeti 18. yüzyılda Kızılderililere karşı, daha sonra Vietnam'da yaptığını, Japonya'ya atom bombası attığını ve Filistin'de yaşananların en büyük sorumlusu olduğunu belirten Elkatmış, "Bunu kendileri de söylüyor. İlk Irak'ın işgali operasyonunun adını, 'Şok ve Dehşet Operasyonu' koymuşlardı. Dehşet, terör, soykırım, barbarlık demek" dedi. Felluce'deki operasyona da, "Hayalet Öfke" adının verildiğini hatırlatan Elkatmış, şöyle devam etti 
"ABD yönetimi insanlığa karşı öfke ve dehşet duymaktadır. Camiler yakılmaktadır. Uluslararası sözleşmelere göre yasak olan silahlar, misket bombaları kullanılıyor. Atom bombası dahi kullanmış olabilirler." 

'Vahşet' 
TBMM'de konuşan Şahin de, "Maalesef bir katliam görüntüsü arz ediyor" diye konuştu. Irak ile Türkiye arasındaki ticari ilişkilerin son bir yıl içinde büyük ivme kazandığını ifade eden Şahin, Irak'taki istikrarsızlığın kalıcı hale gelmesi durumunda Türkiye'nin daha vahim kayıplarla ve ulusal güvenlik sorunlarıyla karşı karşıya gelebileceğinin altını çizdi. AKP'li Abdülmecid Alp de, Irak'taki vahşetin, ortaçağdaki Haçlı Seferleri'nden hiçbir farkı olmadığını söyledi. 
ABD ise, Erdoğan'ın Felluce'deki operasyona ilişkin üslubundan rahatsız oldu. Bu rahatsızlığı Erdoğan'a ileten ABD'li yetkililerin özellikle, Erdoğan'ın Felluce'de ölenler için 'yüzlerce şehit' tanımını kullanmasına, İslam dünyasının bu olay karşısında "güç birliği yapamamasını" eleştirmesine ve Felluce'de yaşananlara karşı, "Türkiye'nin bayraktarlık yapması" temennisinde bulunmasına, tepki gösterdiği belirtildi. Ayrıca 18 Kasım'da ABD Başkan Yardımcısı Dick Cheney ile telefonla görüşen Erdoğan'ın, yaptığı açıklamada, Felluce'deki operasyonla ilgili sadece kendi uyarı ifadelerini kullanıp Cheney'nin Irak'la ilgili sözlerini göz ardı etmesi de ABD'de rahatsızlık yarattı. 
ABD Büyükelçiliği ise, Erdoğan ya da Dışişleri Bakanlığı'na sözlü ya da yazılı nota verdiği yönündeki haberlerin doğru olmadığını açıkladı. ABD'li diplomatik bir kaynak da, Ankara - Washington ilişkilerinin zarar göreceği uyarısında bulundu. 


</TEXT>
</DOC>
