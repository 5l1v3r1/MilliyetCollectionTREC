<DOC>
<DOCNO> 283391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun36.html </URL>
<DATE> 2004/10/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Yunanistan İhlaller için Ankara'da girişimde bulunduk 
</HEADLINE>
<TEXT>

     Atina'nın, ''Türkiye'nin Ege'de son günlerde bulunduğu öne sürülen karasuları ve hava sahası ihlallerine'' ilişkin diplomatik girişimde bulunduğu açıklandı. 
     Yunanistan Dışişleri Bakanlığı Sözcüsü Yorgo Kumuçakos, yaptığı basın toplantısında, gazetecilerin ''ihlalleri'' konu alan sorularını yanıtladı. 
     Kumuçakos, ''Ankara ve Atina'da söz konusu olaylara ilişkin dün ve bugün sözlü protesto niteliğinde girişimlerde bulunduk'' dedi. 
     Atina'nın Aralık ayında AB'nin Türkiye ile üyelik müzakerelerini başlatması konusunda veto kullanması olasılığını konu alan soruları da yanıtlayan Kumuçakos, şunları söyledi 
     ''Atina, Türkiye'nin AB perspektifini destekliyor. Bu destek bir stratejik tercihi ifade etmektedir. Arzumuz ve tercihimiz Avrupalı bir komşuya sahip olmaktan yanadır. Bu yaklaşımı tüm siyasi partiler de destekliyor. Ancak bu arada gözlerimizi hiçbir gelişme karşısında kapalı tutmuyoruz ve ihtiyaç duyulduğunda gerekli girişimlerde bulunuyoruz.'' Atina'nın AB Komisyonu'nun Türkiye raporunu olumlu karşıladığını kaydeden Kumuçakos, Komisyon raporunun, üyelik müzakerelerinin başlaması için yerine getirilmesi gereken şartlar ve uyulması istenen kriterler de içerdiğini ifade etti. 
     
     SÖZCÜYE ŞİKAYET 
     Bu arada, Yunanlı ve yabancı gazeteciler Kumuçakos'u, Yunanistan Hükümet Sözcü Yardımcısı Evangelos Andonaros'a şikayet ettiler. 
     Andonaros, Dışişleri Bakanlığı Sözcüsü'nün ''Yerli ve yabancı gazetecilere yetersiz ve eksik bilgi'' verdiği şikayetini dile getiren gazetecilere, ''Sayın Kumuçakos işini mükemmel yapıyor'' yanıtını verdi. 
     
</TEXT>
</DOC>
