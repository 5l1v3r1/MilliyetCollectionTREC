<DOC>
<DOCNO> 293399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/soneko23.html </URL>
<DATE> 2004/11/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
YUKOS ihalesine Gazprom da katılacak... 
</HEADLINE>
<TEXT>

     Rusya'nın devlete ait doğalgaz tekeli Gazprom, ana şirketin birikmiş vergi borçları karşılığında satışa çıkarılan petrol devi Yukos'un ana üretim birimi Yuganskneftegaz için açılacak ihaleye katılma kararı aldı. 
     Gazprom tarafından yapılan açıklamada, şirketin günlük üretimi 1 milyon varil olan Yuganskneftegaz'ı satın alarak petrol alanındaki varlığını güçlendirmeyi hedeflediği bildirildi. 
     Gazprom'un, Yuganskneftegaz'ın 19 Aralık'ta 8.6 milyar dolar başlangıç fiyatıyla yapılacak satış ihalesi için favori durumda olduğu, ancak ihaleye tek başına mı yoksa bir yabancı ortakla mı gireceğinin henüz belli olmadığı kaydediliyor. 
     Devlet Başkanı Vladimir Putin ile eski başkanı Mihail Hodorkovski arasındaki siyasi düşmanlık sonucu Yukos'un girdiği krizin siyasi boyutları ihaleyi hassas bir duruma sokuyor. 
     Yuganskneftegaz'ın satışının yasal olmadığını savunan Yukos, ihaleyi kazanacak olan şirketi mahkemeye vereceğini açıklamıştı. 
     
</TEXT>
</DOC>
