<DOC>
<DOCNO> 288448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/dunya/dun03.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ateşkesin anahtarı İsraillilerin elinde' 
</HEADLINE>
<TEXT>


DIŞ HABERLER SERVİSİ 


Yaser Arafat'ın ölümünün ardından Filistin Yönetimi'nde ön plana çıkan isimlerden eski Gazze Şeridi Güvenlik Şefi Muhammed Dahlan, ateşkes konusunda anahtarın İsraillilerin elinde oluğunu ve onlar istemediği takdirde ateşkes olmayacağını söyledi. Dahlan, İsrail gazetesi Yediot Ahronot'a verdiği demeçte, Filistinlilerin Arafat'ın ölümünün ardından ilk görevlerinin "yeni bir ev" kurmak olduğunu kaydetti. Rejimin yıkıldığını ve her şeyin şu anda havada olduğunu ifade eden Dahlan, İsrail'e karşı saldırılar gerçekleştiren HAMAS ve İslami Cihad gibi örgütlere karşı 1 - 2 ay içerisinde güç gönderilebileceğini düşünenlerin de hayal gördüğünü belirtti. Arafat'ın ardından yerine geçecek yeni liderin meşruiyetinin ne ABD ne de İsrail tarafından verilebileceğini söyleyen Dahlan, bu konuda tek sözün Filistinlilere ait olduğunu ifade etti. 


</TEXT>
</DOC>
