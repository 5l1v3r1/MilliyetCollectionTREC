<DOC>
<DOCNO> 284517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/ekonomi/eko01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye'nin tam üyeliği 2014'te olur' 
</HEADLINE>
<TEXT>


Unicredit, 2013'e kadar bütçe ayırmayan AB'nin Türkiye'yi en erken 2014'te alabileceğini belirtti 


Dünyanın önde gelen İtalyan bankacılık grubu Unicredit, Avrupa Birliği AB Konseyi'nin, Türkiye ile müzakerelerin Temmuz 2005'te başlatılması kararı verebileceğini öne sürdü. 
Unicredit tarafından hazırlanan rapordan alınan bilgiye göre, 17 Aralık öncesinde AB içinde bir uzlaşmanın sağlanacağı, Türkiye'nin İlerleme Raporu'nda da belirtildiği gibi yapısal alanlarda önemli gelişme sağlaması nedeniyle, Konsey'den net ve koşulsuz bir müzakere tarihinin çıkabileceği kaydedildi. 

Kararlılık çok önemli 
Müzakere sürecinde, Türkiye'nin uygulamalardaki kararlılığının çok önemli olduğu belirtilirken 2013'e kadar olan bütçede Türkiye'nin öngörülmemesi nedeniyle, Türkiye'nin en erken 2014 yılında AB'ye tam üye olabileceği de vurgulandı. Raporda, AB'nin en çok kaygılandığı emeğin serbest dolaşımı konusunda ise serbest dolaşacak olan Türkiye'nin genç nüfusunun, Avrupa'nın yaşlı nüfusunun oluşturduğu dezavantajı ortadan kaldırabileceği de ifade edildi. 

Yabancı sermaye ilgili 
Yabancı müşterilerin, Türkiye'deki büyük özelleştirmelerle ciddi olarak ilgilendiğinin vurgulandığı raporda, 2005'te özelleştirmeler nedeniyle, Türkiye'ye yaklaşık 3 milyar dolarlık doğrudan yabancı sermaye girebileceği ifade edildi. 
Raporda, 2005 yılı bütçesinde bir çok önemli özelliğin olduğu belirtilirken bu özellikler, "bütçe açığının, gayri safi milli hasılaya oranının yüzde 6.1'e indirilmesi, vergi gelirlerinde önemli artışın öngörülmesi ve nominal faiz oranlarında ciddi azalma sağlayıcı tedbirlerin bulunması" olarak sıralandı. 

'Cari açık finanse edilebilir' 
Unicredit'in raporunda Türkiye'de cari işlemler açığının yükseldiği, ancak, turizm gelirlerinde artışın olduğu, Türkiye'nin dış finansman imkanlarının yeterli olduğunun vurgulandı.Raporda, yılsonunda 13.5 milyar dolara ulaşması beklenen cari işlemler açığının, finanse edilebilir bir açık olduğu ifade edildi.17 Aralık'taki AB zirvesinde Türkiye için alınacak müzakere kararının piyasalar açısından büyük önem taşıdığı kaydedilen raporda, IMF ile görüşmelerin de olumlu sonuçlanmasının beklendiği yer aldı.Rapora göre, üyelikle birlikte genç Türk nüfusunan AB'de serbest dolaşım hakkı sağlanması yaşlanan Avrupa'ya yarar getirecek. Özelleştirme uygulamalarının bugüne kadar başarısız olduğu kaydedilen raporda, "2005, özelleştirme açısından önem taşıyor" denildi.Petkim, THY, Aselsan, Türk Telekom, Türkşeker, İMKB, İAB İstanbul Altın Borsası , Tekel, Erdemir gibi büyük özelleştirmeler 2005'te yapılması beklendiğine dikkat çekildi.Raporda, "Yabancılar Türkiye'de yapılacak özelleştirmelerle ciddi biçimde ilgileniyor. Bu nedenle Türkiye'ye 3 milyar dolar civarında doğrudan yabancı yatırım girebilir" denildi. 

</TEXT>
</DOC>
