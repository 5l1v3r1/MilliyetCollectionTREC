<DOC>
<DOCNO> 269680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun07.html </URL>
<DATE> 2004/09/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Bağdat Valisi'nin konvoyuna saldırı 2 ölü 
</HEADLINE>
<TEXT>

     Irak'ın başkenti Bağdat'ta, valinin konvoyunun geçtiği sırada bomba patlatılmasıyla ölenlerin sayısının 2 olduğu bildirildi. 
     İçişleri Bakanlığı sözcüsü Adnan Abdürrahman, Vali Ali El Haidri'nin muhtemel suikast girişiminden yara almadan kurtulduğunu, saldırıda 2 kişinin öldüğünü, 3 korumanın da yaralandığını söyledi. 
     Sözcü, Hayeladil semtindeki saldırının arkasında bulunan kişilerin ülkedeki gelişmeyi engellemeye çalıştıklarını belirtti. 
     Valinin aracının saldırıda hasar görmediği, ancak yanındaki bir otomobilin yandığı bildirildi. 
     Bombanın yol ve kaldırımda büyük bir çukur açtığı, polisin bölgeyi kordon altına aldığı belirtildi. 
     Abdürrahman, otomobile yerleştirilen bir bombanın patladığını söylerken, vali bunun yol kenarına yerleştirilmiş bir bomba olduğunu söyledi. 
     
</TEXT>
</DOC>
