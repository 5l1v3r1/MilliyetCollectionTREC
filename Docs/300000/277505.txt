<DOC>
<DOCNO> 277505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo20.html </URL>
<DATE> 2004/10/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Del Bosque UEFA'da zor ve karmaşık bir gruba düştük... 
</HEADLINE>
<TEXT>

     Beşiktaş Teknik Direktörü Vicente Del Bosque, UEFA Kupası'nda zor ve karmaşık bir gruba düştüklerini söyledi. 
     Del Bosque, siyah-beyazlı kulübün resmi internet sitesine yaptığı açıklamada, gruplarında Athletic Bilbao ve Parma gibi etkili takımların bulunduğunu ifade ederek, ''Özellikle İspanyol ve İtalyan takımları Avrupa'da başarılı sonuçlar alan ekipler. Romanya temsilcisi Steau Bükreş'te bu ülkenin en iyi oyuncuları bulunuyor. Onlar da güçlü bir takım. Grubumuzun diğer takımı Standard Liege de Belçika'da üst sıralara oynayan, güçlü ve köklü bir ekip. Grupta bizim hedefimiz, en az 6 puan toplamak olmalı'' diye konuştu. 
     
     OKTAY ''YUKARILARA ÇIKMAK İSTİYORUZ'' 
     Beşiktaş Kulübü Asbaşkanı ve Futbol Şube Sorumlusu Kıvanç Oktay ise ilk maçlarını 1 ay sonra yapacak olmanın avantaj olduğunu söyledi. 
     Oktay, Athletic Bilbao gibi güçlü bir takımla ilk maçlarını BJK İnönü Stadı'nda, taraftarının önünde oynamanın avantajını en iyi şekilde kullanacaklarını vurgulayarak, şunları söyledi 
     ''Artık Avrupa'da buraya kadar gelen takımlar içinde zayıf bir ekip bulmak mümkün değil. Ben tek tek rakiplerimizi değerlendirmek yerine, grup için ortalama bir grup yorumunu yapabilirim. Bizim amacımız karşılaşmalarımızı iyi neticelerle sonuçlandırarak, UEFA Kupası'nda daha yukarılara çıkmak.'' 
     
</TEXT>
</DOC>
