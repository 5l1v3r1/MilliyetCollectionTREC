<DOC>
<DOCNO> 278442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo20.html </URL>
<DATE> 2004/10/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş'ta kaptan Tayfur kontrol için İtalya'ya gitti 
</HEADLINE>
<TEXT>

     Beşiktaş, ligde Diyarbakırspor ile yapacağı karşılaşmanın hazırlıklarını gerçekleştirdiği antrenmanla sürdürdü. 
     BJK Nevzat Demir Tesisleri'nde sağanak yağmur altında yapılan ve yaklaşık 1,5 saat süren antrenmanda, futbolcular el topu, yarım sahada kalecisiz çift kale maç, 2'şerli gruplar halinde koşu ve çabukluk çalışmasının ardından, yarım sahada çift kale maç yaptılar. 
     Antrenmana milli takımlarda bulunan oyuncuların yanı sıra, sakatlıkları süren Ronaldo ve kaleci Murat katılmadı. Kaleci Cordoba ise idmanı koşu yaparak tamamladı. 
     Bu arada sakatlığı nedeniyle uzun süredir oynayamayan menajer- oyuncu Tayfur Havutçu, kontrolden geçmek için İtalya'ya gitti. Tayfur'un, ameliyatını yapan İtalyan doktor Marchacci'ye kontrol olmak amacıyla bu sabah İtalya'ya gittiği bildirildi. 
     Öte yandan Beşiktaşlı oyuncular, yarından itibaren 2 gün izin yapacaklar. Siyah-beyazlı takım, Diyarbakırspor maçı hazırlıklarını 11 Ekim Pazartesi günü yapacağı idmanla sürdürecek. 
     
</TEXT>
</DOC>
