<DOC>
<DOCNO> 278021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun31.html </URL>
<DATE> 2004/10/07/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Almanya Dışişleri Bakanı Fischer, Barzani ile görüştü... 
</HEADLINE>
<TEXT>

     Almanya Dışişleri Bakanı Joschka Fischer, bugün Berlin'de Irak Kürdistan Demokrat Partisi IKDP lideri Mesud Barzani ile görüştü. 
     Dışişleri Bakanlığı'ndan yapılan açıklamada, görüşmede ağırlıklı olarak Irak'taki durumun, ülkenin siyasi ve ekonomik açıdan yeniden kalkındırılması perspektiflerinin ve bölgesel konuların ele alındığı bildirildi. 
     Barzani'nin görüşmede, Irak'taki güvenlik durumunun ülkenin gelişiminde büyük engel oluşturduğunu dile getirdiği, buna rağmen seçimlerle ilgili hazırlıkların sürdürüldüğünü söylediği ifade edildi. 
     Barzani'nin, federal Irak devleti çerçevesinde Kürtlere haklarının verilmesi gerektiğini ve Kürtlerin, Sünni ve Şiiler ile birlikte ortaklaşa ve eşit şekilde ülkeyi yönetmelerinin önemli olduğunu söylediği belirtildi. 
     Fischer ise Irak'taki demokratik sürecin başarılı olmasında Almanya'nın da çıkarı olduğunu ifade ederek, hükümetin bu konuda elinden gelen çabayı harcamaya kararlı olduğunu söyledi. 
     Almanya'nın haklı nedenlerden dolayı savaş istemediğini ve Irak'ta yeniden barışçı ve demokratik bir gelişmenin sağlanması için yardımlarını sürdürdüğünü kaydeden Fischer, Irak'taki demokratik sürecin tüm siyasi güçlerin katılımıyla gerçekleştirilmesinin önemine işaret etti. 
     Bunun anayasa tartışmaları açısından büyük öneme sahip olduğunu söyleyen Fischer, Irak'ın toprak bütünlüğünün korunmasının da çok önemli olduğunu kaydetti. 
     
</TEXT>
</DOC>
