<DOC>
<DOCNO> 260859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo17.html </URL>
<DATE> 2004/08/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Nihat Özdemir Öncelikli hedef gruptan çıkmak 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, 2004-2005 futbol sezonunun bütün takımlar için centilmenlik içinde, kardeşçe ve adaletli geçmesini diledi. 
     Yeni sezon öncesi soruları yanıtlayan Nihat Özdemir, kavga, dövüş, can ve mal kaybı olmadan bir sezon sürmesi için herkesin dikkatli ve duyarlı davranması gerektiğini kaydetti. 
     Özdemir, yeni sezonda Futbol Federasyonu ve her biriminden adaletli kararlar baklediklerini ifade ederek, ''Yepyeni bir federasyon yönetim kurulu, yeni bir merkez hakem kurulu ve tahkim kurulu ile sezona başlıyoruz. 2004-2005 sezonu için her kararda adalet istiyoruz. Bu adaleti de yeni federasyonun sağlayacağına inanıyor ve güveniyoruz'' diye konuştu. 
     
     ŞAMPİYONLAR LİGİ 
     Fenerbahçe Kulübü'nün kuruluşunun 100. yılında Avrupa Şampiyonlar Ligi'nde final oynayan bir takım yaratmak için çalıştıklarını kaydeden Özdemir, bu sezon devler liginde öncelikli hedeflerinin gruptan çıkmak olduğunu vurguladı. 
     Özdemir, 2004-2005 sezonunda finali Atatürk Olimpiyat Stadı'nda oynanacak ''Devler Ligi'' için, ''Bu sezon Atatürk Olimpiyat Stadı'nda finali oynamak isteriz elbette, ancak öncelikli hedefimiz gruptan çıkmak. 100. yılımızda finali arzulamaktayız'' dedi. 
     
     ''HERKESİN İSTEDİĞİ OYUNCULARI ALDIK'' 
     2004-2005 sezonuna şampiyon takım unvanıyla gireceklerini belirten Nihat Özdemir, yeni sezonda takıma yaptıkları takviyelerle mutlu sona ulaşacaklarına inandığını söyledi. 
     Transferde her takımın isteyeceği oyuncuları alarak kadrolarını güçlendirdiklerini belirten kulüp ikinci başkanı Özdemir, ''Hedef yine şampiyon olmak. Taraftarımıza bol gollü, mücadeleli geçen maçlar ve güzel futbol seyrettirmek istiyoruz'' dedi. 
     
     VOLKAN'A GÜVENİYORUZ 
     Avrupa Şampiyonlar Ligi, Birinci Süper Lig ve Türkiye Kupası olmak üzere üç kulvarda çok önemli maçlar yapacaklarını kaydeden Özdemir, sezon içinde ihtiyaç duymaları halinde zor durumda kalmamak için üçüncü bir kaleci almalarının gerekli olduğunu ifade etti. 
     Teknik direktör Christoph Daum'un bu yönde isteği olduğunu hatırlatan Özdemir, ''Kalecimiz Volkan'a güveniyoruz. Üçüncü kaleciyi istememizin sebebi çok kulvarda mücadele edecek olmamız. Volkan sadece Fenerbahçe'nin bir değeri değil, milli takımın da bir değeridir. Volkan A Milli Futbol Takımı'nın kalecisi olma yolunda ilerliyor'' şeklinde konuştu. 
     Futbol Federasyonu'ndan bir yabancı oyuncu hakkı daha istediklerini belirten Nihat Özdemir, bu yönde bir kararın çıkması durumunda kaleci alacaklarını kaydetti. 
     
     ''HERKES KENDİNE DÜŞEN PAYI ALDI''- 
     Nihat Özdemir, teknik direktör Christoph Daum ile yaşanan gerginliğin elle tutulur bir yanı olmadığını belirterek, ''Yalnış anlaşılmalardan kaynaklanan huzursuzluktu'' dedi. 
     Daum'un, başkan Yıldırım ile yaptığı toplantının sonunda yaşanan sorunun bir anlam ifade etmediğinin ortaya çıktığını anlatan Özdemir, ''Daum ile olan anlaşmazlıklar elle tutulur anlaşmazlıklar değildi. Yanlış anlaşılmalardan meydana gelen huzursuzluklardı. Sonuçta herkes kendine düşen payı aldı. Bu konuyla ilgili ileride herhangi bir sorun yaşayacağımızı sanmıyorum'' şeklinde sözlerini tamamladı. 
     
</TEXT>
</DOC>
