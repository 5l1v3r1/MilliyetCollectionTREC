<DOC>
<DOCNO> 280449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur34.html </URL>
<DATE> 2004/10/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
ÇGD de Hürriyet muhabirinin gözaltına alınmasını kınadı 
</HEADLINE>
<TEXT>

     Hürriyet gazetesi muhabiri Sebati Karakurt'un gözlem altına alınması, Çağdaş Gazeteciler Derneği ÇGD tarafından kınandı. 
     ÇGD Genel Yönetim Kurulu'nca yapılan yazılı açıklamada, Karakurt'un, Kandil Dağı'nda PKK'lılar ile yaptığı ve Hürriyet gazetesinde Pazar günü yayınlanan röportaj nedeniyle bu sabah evinden gözaltına alınması ve polis sorgusuna götürülmesinin kabul edilebilir bir uygulama olmadığı belirtildi. 
     Bu olayın, Türkiye'nin demokratikleşme yönünde attığı adımlarla övünmekte olduğu bir dönemde, uygulamada ne ciddi sorunlar yaşandığının son göstergesi olduğu kaydedilerek, şöyle denildi 
     ''Demokratik ülkelerde gazeteciler yazdıkları haberler veya yaptıkları röportajlardan dolayı göz altına alınıp sorgulanmazlar. Neyin haber olup neyin haber olmadığı konusundaki karar mercii gazetecilerin kendileri ve çalıştıkları yayın kuruluşlarıdır.'' Açıklamada, Karakurt'a yaptığı röportaj nedeniyle kendi gazetesinden bazı meslektaşlarının gösterdiği tepkinin de üzüntü verici olduğu belirtildi. 
     
</TEXT>
</DOC>
