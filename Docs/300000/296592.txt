<DOC>
<DOCNO> 296592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonsiy12.html </URL>
<DATE> 2004/12/10/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Kretschmer "Asıl zorluk müzakere sürecinde yaşanacak" 
</HEADLINE>
<TEXT>

     Avrupa Birliği AB Komisyonu'nun Türkiye Delegasyonu Başkanı Büyükelçi Hans-Jörg Kretschmer, ''17 Aralık'ta, AB'nin devlet ve hükümet başkanlarının Türkiye'nin üyeliğiyle ilgili olumlu bir karar vereceğini umduğunu'' bildirdi. 
     Kadir Has Üniversitesi Cibali Yerleşkesi'nde ''AB-Türkiye İlişkileri'' konulu konferans veren Kretschmer, Türkiye'nin AB üyeliği sürecini değerlendirdi. 
     Kretschmer, Türkiye'nin AB üyeliği yolunda özellikle son 2 yıl içinde önemli reformlar gerçekleştirdiğini vurgulayarak, DGM'lerin kaldırılması, yargı reformu, azınlık ve temel insan hakları alanlarındaki bu reformlarla Türkiye'nin bir değişim sürecinden geçtiğini söyledi. 
     ''Türkiye'nin eleştiriye uğradığı noktalardan birinin 'ordunun siyaset üzerindeki etkisi' olduğunu'' ifade eden Kretschmer, ''MGK'daki sivil üyelerin sayısının artırılması ve MGK Genel Sekreterliği'nin sivilleştirilmesinin önemli birer adım olduğunu, ancak bunların yeterli olmadığını'' kaydetti. 
     Anadilde eğitim ve yayın hakkıyla ilgili düzenlemelerin de önemine değinen Kretschmer, ''Avrupa Komisyonu, hazırladığı Türkiye ile ilgili 3 raporda bütün bu reformları dikkate aldı ve 6 Ekim'deki raporda 'Türkiye ile müzakerelerin başlatılmasını' tavsiye etti. Bundan sonraki karar, AB'nin devlet ve hükümet başkanlarına aittir'' dedi. 
     Kretschmer, ''70 milyonluk Türkiye'nin AB'ye entegrasyonunda yaşanabilecek mali ve kültürel zorluklara'' da işaret ederek, ''raporu oluşturan 3 ana sütundan birinde buna vurgu yapıldığını ve AB halkları ile Türk halkı arasında sosyal ve kültürel yakınlaşmanın sağlanmasının istendiğini'' söyledi. 
     
     ''SÜRPRİZ BİR KARAR ÇIKMAYACAĞINI SANIYORUM'' 
     ''Türkiye'nin AB üyeliği konusunda iyimser olduğunu'' dile getiren Kretschmer, sözlerini şöyle tamamladı 
     ''Şimdi nefeslerimizi tuttuk, 17 Aralık'ı bekliyoruz. 17 Aralık'ta, AB'nin devlet ve hükümet başkanlarının Türkiye'nin üyeliğiyle ilgili olumlu bir karar vereceğini umuyorum. Sürpriz bir karar çıkmayacağını sanıyorum. Ancak asıl zorluk müzakere sürecinde yaşanacak. 
     Müzakere süreci, Türkiye için son derece zor bir süreç olacak. Çünkü Türkiye'de müzakerelere karşı tepkiler olacak. 31 başlık altında yürütülecek müzakereler birçok sektörün değişmesini gerektirecek ve bu sektörler buna tepkili olacaklar. Bu arada hükümetlerin de popüleritesi azalacak. Ama sonuç, gösterilecek çabalara ve yaşanan zorluklara değecek.'' 
     
</TEXT>
</DOC>
