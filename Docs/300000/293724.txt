<DOC>
<DOCNO> 293724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun11.html </URL>
<DATE> 2004/12/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Avrupa Parlamentosu'nda Fransız milletvekilleri hüsrana uğradı 
</HEADLINE>
<TEXT>

     Avrupa Parlamentosu Dışişleri Komisyonu'nda Türkiye konusunda "özel ortaklık" seçeneği ve "Ermeni Soykırımı"nın tanınması koşulunu kabul ettirmek için çaba gösteren Fransız milletvekillerinin hüsrana uğradığı bildirildi. 
     Fransız Le Figaro gazetesi, Avrupa Parlamentosu Dışişleri Komisyonu'nun Türkiye için "özel ortaklık" seçeneğini reddetmesini yorumlarken Komisyon'da yapılan oylamanın sonucunun bu opsiyonu savunan Fransız milletvekilleri için hüsran olduğunu yazdı. 
     Gazete, tam üyeliğin alternatif olarak "özel ortaklık" önerisinin, Fransa'da iktidar partisinin başına getirilen eski ekonomi bakanı Nicolas Sarkozy ve eski Cumhurbaşkanı Valery Giscard d'Estaing'in aralarında bulunduğu politikacılarca savunulduğuna dikkak çekti. 
     
     AZINLIKTA KALDILAR 

     AP Dışişleri Komisyonu'nda görüşmeler sırasında AB'nin tutumunu sertleştirmesine yönelik 500 kadar önergenin verilmesine karşın milletvekillerinin Avrupa Komisyonu'nun önerilerine uydukları kaydedilen haberde şöyle denildi 
     "Avrupa Parlamentosu, Prodi Komisyonu'nun tasviyesine uydu. Milletvekilleri, Ermeni soykırımına atıf yapılmasını reddettiler ve sadece Türk ve Ermeni yetkililerini 'geçmişin trajik tecrübelerini geride bırakarak' barışmaya çağırdılar. 
     Ermeni soykırımının tanınmasını isteyen sağ ve sol Fransız vekilleri, bu konuda da azınlıkta kaldı. Avrupa vekilleri, müzakerelerin ilk yıllarının merkezine yerleştirdikleri insan haklarına saygıda ısrar etmeyi tercih ettiler." 

     
</TEXT>
</DOC>
