<DOC>
<DOCNO> 257379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo04.html </URL>
<DATE> 2004/07/22/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Alex yine döktürdü, Brezilya finalde... 
</HEADLINE>
<TEXT>

     Peru'da süren Amerika Futbol Şampiyonası'nın 2. yarı final maçında Brezilya, normal süresi ve uzatmaları 1-1 sona eren karşılaşmada Uruguay'ı penaltılarla 5-3 yenerek, finale yükseldi. 
     Başkent Lima'daki karşılaşmada Uruguay, Marcelo Sosa'nın 22. dakikada attığı golle öne geçti. 47. dakikada Adriano ile golü bulan Brezilya eşitliği sağladı. Maçın normal ve uzatma sürelerinde skor değişmezken, penaltı atışlarına geçildi. Brezilya'da Luisao, Luis Fabiona, Adriano, Renato ve Fenerbahçe'nin flaş transferi Alex penaltı atışlarını gole çevirmeyi başardı. Uruguay'da ise Dario Silva, Viera ve Omar Pouso penaltı atışlarını değerlendirdi. 
     
     EN ÖNEMLİ ÖZELLİĞİ PASLARI 

     Sahaya kaptan olarak çıkan ve 90 dakika forma giyen Alex, yaptığı güzel hareketlerle izleyenleri kendine hayran bıraktı. Brezilya hücumlarında maestro görevini üstlenen Fenerbahçe'nin yeni transferi, takım oyununa olan yatkınlığı, isabet yüzdesi çok yüksek olan müthiş pasları ile maçı izlemek için uykusundan fedakarlık eden Fenerbahçeli taraftarların yüreğine su serpti. 
     Brezilyalı yıldız, takım savunmasına çok fazla yardım etmemekle birlikte, hücum bölgesinde ayağına topu her aldığında derinlemesine bir pasla rakip savunma için tehlike yarattı. Korner ve frikikleri sert ve etkili kulanan Alex, geçen sene duran toplardan bol gol bulan Fenerbahçe'nin bu alandaki bir başka kozu olacak. 
     
     FİNAL PAZAR GÜNÜ 

     Şampiyonanın final maçında, 25 Temmuz Pazar günü TSİ 23.00'de başkent Lima'da, Brezilya ile Arjantin karşılaşacak. 
     ''Copa Amerika''nın üçüncülük maçı ise 25 Temmuz Pazar günü sabah karşı TSİ 03.45'de Cusco kentinde, Kolombiya ile Uruguay arasında yapılacak. 
     

     
</TEXT>
</DOC>
