<DOC>
<DOCNO> 276919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun07.html </URL>
<DATE> 2004/10/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
The Observer Beslan katliamındaki teröristlerden biri İngiliz vatandaşı 
</HEADLINE>
<TEXT>

     İngiltere'de yayımlanan pazar gazetesi The Observer, Rusya'da Beslan kentinde bir okula yapılan kanlı baskına katılan teröristlerden birinin İngiliz vatandaşı olduğunu öne sürdü. 
     Söz konusu kişinin uzun süre, cemaati arasında radikal isimlerin yer aldığı kuzey Londra'daki Finsbury camisine gittiğini öne süren gazete, Çeçen lider Şamil Basayev'e bağlı faaliyet gösteren grupta yer alan diğer iki teröristin de üç yıl öncesine kadar İngiltere'de yaşadığına dair deliller bulunduğunu iddia etti. 
     Bu kişilerden birinin Basayev'in çevresindeki kilit isimlerden biri olduğunu da öne süren Observer, söz konusu kişinin kimliğini Rus istihbaratına dayandırarak Kemal Rabat Bouralha olarak açıkladı. 
     Adı geçen üç kişinin tümünün Cezayir asıllı olduklarını ve 2001 yılında çatışmalara katılmak üzere Londra'dan Çeçenistan'a gittiklerini de iddia eden Observer, Scotland Yard'ın konuyla ilgili geniş soruşturma başlattığını duyurdu. 
     
</TEXT>
</DOC>
