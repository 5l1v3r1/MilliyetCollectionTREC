<DOC>
<DOCNO> 275714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur21.html </URL>
<DATE> 2004/09/28/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Üniversiteli genç, arkadaşının başına taşla vurarak öldürdü .. 
</HEADLINE>
<TEXT>

     Kırıkkale'de bir üniversite öğrencisi, kavga ettiği arkadaşını, başına vurduğu taşla öldürdü. 
     Alınan bilgiye göre, Kırıkkale Üniversitesi Fen Edebiyat Fakültesi Türk Dili Edebiyatı 4. sınıf öğrencisi Kenan Güneş 21 ile Eğitim Fakültesi Sınıf öğretmenliği 4. sınıf öğrencisi Serdar B. 23 , dün akşam üniversite yerleşkesindeki kapalı spor salonunun arkasında henüz belirlenemeyen nedenle tartışmaya başladı. 
     Tartışmanın kavgaya dönüşmesi üzerine, Serdar B, eline geçirdiği taşla, arkadaşı Kenan Güneş'in kafasına vurdu. Aldığı darbeyle ağır yaralanan Güneş, olay yerinde hayatını kaybetti. 
     Arkadaşının öldüğünü fark edince olay yerinden kaçan Serdar B, daha sonra polise teslim oldu. 
     Kırıkkale Üniversitesi Rektörü Prof. Dr. Tahsin Nuri Durlu, yaptığı açıklamada, olaydan üzüntü duyduğunu söyledi. Güvenlik güçlerinin soruşturma başlattığını belirten Durlu, ''Bana ulaşan bilgilerde, 2 arkadaş arasında çıkan kavganın, kız meselesi yüzünden çıkmış olabileceği ifade edildi. Ancak bu, resmi olarak doğrulanmadı. Bu olay, üniversitemiz için çok üzücüdür'' diye konuştu. 
     
     KIZ ARKADAŞLARI TARTIŞMIŞ 

     Kırıkkale Üniversitesi Yerleşkesi'nde dün akşam, kız meselesi nedeniyle tartıştığı Kenan Güneş'i, kafasına taşla vurarak öldürdüğü iddiasıyla gözaltına alınan Serdar B. sorgulanmasının ardından nöbetçi mahkemeye sevk edildi. 
     İfadesinde suçunu itiraf ettiği bildirilen Serdar B, çıkarıldığı mahkemece tutuklandı. 
     Bu arada, Serdar B'nin ve Kenan Güneş'in kız arkadaşlarının, aynı evde kaldıkları, aralarında çıkan anlaşmazlık nedeniyle bir süre önce ayrı evlere taşındıkları öğrenildi. Kız arkadaşlarının tartıştığını öğrenen Serdar B. ve Kenan Güneş'in de bu nedenle kavga ettikleri öğrenildi. 
     
     OLAY SİYASİ Mİ 

     Olaydan sonra Keçiören Adli Tıp Kurumuna getirilen Güneş'in cenazesine Ankara Cumhuriyet Savcısı Özgen Özalp'in gözetiminde otopsi yapıldı. Otopsi raporunda, kafatasında kırıklar bulunan Güneş'in ölüm nedeni olarak, beyin travması gösterildi. 
     Otopsinin ardından Güneş'in cenazesi ailesine teslim edildi. Ailesinin başvurusu üzerine Keçiören Adli Tıp Kurumu'na gelen İnsan Hakları Derneği İHD avukatlarından Mahmut Nedim Eldem, olayın yaşam hakkının ihlali olması dolayısıyla İHD'nin ilgi alanına girdiğini söyledi. 
     Ölen öğrencinin ağabeyi Nevzat Güneş ise yaptığı açıklamada, olayı kardeşinin arkadaşının haber verdiğini söyledi. Nevzat Güneş, yetkililerin kendilerine olayın meydana geliş şekli hakkında ayrıntılı bilgi vermediğini, kavganın ''kız yüzünden'' çıkmış olabileceğini söylediklerini, ancak kardeşini öldüren öğrencinin Eğitim Fakültesi'ndeki bir siyasi grubun lideri olduğunu öğrendiklerini dile getirdi. 
     Kenan Güneş'in cenazesinin yarın toprağa verilmek üzere doğum yeri olan Adıyaman'a götürüldüğü öğrenildi. 
     

     
</TEXT>
</DOC>
