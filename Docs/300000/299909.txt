<DOC>
<DOCNO> 299909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy23.html </URL>
<DATE> 2004/12/22/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Babacan "Riskli gördüğümüz tek unsur tüketimdeki artış" 
</HEADLINE>
<TEXT>

     Devlet Bakanı Ali Babacan, cari açığın büyümesinde 14 milyar dolarlık makine teçhizat ithalatının etkili olduğunu bildirerek, ''Biz makine, teçhizattan doğan cari açıktan korkmayız'' dedi. 
     Babacan, TBMM Genel Kurulu'nda bütçe görüşmeleri sırasında, milletvekillerinin yönelttikleri eleştirileri yanıtladı. 
     Halkın omuzlarına yığılan sorunları çözmek ve bunlara kalıcı çözümler bulma yönünde 2 yıl önce başladıkları çabalarından sonuç aldıklarını ifade eden Babacan, ''2 yıl öncenin karamsarlığı, stresi, ümitsizliği yerini iyimserliğe, sevince, umuda bıraktı'' dedi. Babacan, çözülmeyen sorunların da kısa süre içinde çözüme kavuşacağını bildirdi. 
     Devlet Bakanı Babacan, cari açığın büyüdüğü eleştirilerini yanıtlarken, ilk 10 aylık açığın 11 milyar dolar olduğunu söyledi. Artışa en fazla etkinin 14 milyar dolarlık makine ve teçhizat ithalatından geldiğine dikkati çeken Babacan, şunları söyledi. 
     ''Yani biz makine, teçhizattan doğan cari açıktan korkmayız. Çünkü her makine en az kendi ithalatı kadar ihracat yapılmasını sağlayacaktır. Bugün ithal edilen makine, yarın ihracat demektir. Bundan korkmayız. Sadece dar bir çerçevede ödemeler dengesinin cari kısmına baktığınızda 'eyvah' dersiniz, bir de altına geç, finansal bölüme bak.'' Ödemeler dengesi ile ilgili riskli gördükleri tek unsurun tüketim kalemlerindeki artış olduğunu bildiren Babacan, ancak bunu yakından izleyerek önlem aldıklarını söyledi. Babacan, bu konuda da hiçbir endişeleri olmadığını ifade etti. 2001 yılında cari açığın büyümesinden sonra krizin geldiği yorumlarıyla birlikte bu konunun değerlendirildiğini belirten Babacan, kriz yaşayan 50 ülkede yapılan bir araştırmanın, bu ülkelerden 49'unda sabit kur rejimi, kur çıpası uygulandığını ortaya koyduğunu bildirdi. Babacan, serbest kur rejiminin uygulandığı bir ülkedeki ödemeler dengesini, kur çıpası uygulanan bir ülkenin ödemeler dengesi ile karşılaştırmanın yanlış olduğunu kaydetti. Bakan Babacan, geçen yılın Haziran ayından itibaren dile getirilen, ''kriz geleceği'' iddialarına karşın bunun olmadığını herkesin gördüğünü söyledi. 
     Türk ekonomisindeki gelişmelerin sadece Türkiye'de değil, bütün dünyada ses getirdiğini, uluslararası kuruluşların raporlarında buna geniş yer verildiğini belirten Babacan, enflasyonda ve faizlerde sağlanan düşüşün, istikrarlı büyüme ortamının kimsenin gözünden kaçmadığını söyledi. 
     Karar verirken sadece resmi rakamları dikkate almadıklarını, sokağı da gözlediklerini bildiren Babacan, ''Sadece resmi rakamlarla karar alırsanız zorluklarla karşılaşırsınız'' dedi. 
     
     ''BORÇLARIN AZALACAĞI BİR DÖNEM...'' 
     Bakan Babacan, borçlanma ile ilgili görüşleri değerlendirirken de IMF'ye olan borçların azalacağı bir döneme girildiğini bildirdi. Bu yıl sonunda borç stokunun 20 milyar dolara indirileceğini ifade eden Babacan, 3 yıllık dönem sonunda borç stokunun 9.3 milyar dolar olacağını ifade etti. Babacan, 2007'de artık IMF kaynaklarına başvurmamayı ''Gönüllerinden geçirdiklerini'' söyledi. 
     Ekonomideki gelişmelere karşın Genel Kurul'da yapılan konuşmalarda ''Hiçbir iyileşme olmamış'' gibi davranıldığını ifade eden Babacan, bundan büyük üzüntü duyduğunu kaydetti. Spesifik bazı ürünler örnek gösterilerek enflasyonun düşmediğinin iddia edildiğinden yakınan Babacan, 11 aylık dönemde giyim ve ayakkabıda yıllık artışın yüzde 1.8, gıda ürünlerinde ise yüzde 4.6 olduğunu belirtti. Babacan, kendilerinin de çan eğrisinin diğer tarafından ürünleri örnek alarak yüzde 25-30'luk fiyat düşüşlerinden söz edebileceğini, ancak gerçekçi olmak adına bunu yapmadıklarını söyledi. 
     Devlet Bakanı Babacan, reel faizlerin düşmediğinin iddia edilmesini, bütçe hedeflerini tutturdukları için övündükleri gerekçesiyle eleştirilmelerini de anlamakta güçlük çektiğini ifade etti. Uzun yıllardan sonra ilk kez bütçe hedeflerinin tutturulduğunu bildiren Babacan, ''Müsaade edin de övünelim'' dedi. 
     Yabancı portföyün büyümesinden endişe edilmesinin bir anlamı olmadığını kaydeden Babacan, bu paraların kredi olarak kullandırıldığını belirtti. Babacan, tarıma ayrılan kaynakların da arttığını kaydetti. 
     
</TEXT>
</DOC>
