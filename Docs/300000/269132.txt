<DOC>
<DOCNO> 269132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/axspo02.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon yıkıldı 2-1 
</HEADLINE>
<TEXT>


Yunanistan, Arnavutluk'ta ummadığı yenilgiyle tanıştı. Avrupa Şampiyonu maçın başında iki farkla mağlup duruma düşerken, beraberliği yakalayamadı 


10 dakikada iki gol 
DÜNYA Kupası elemelerindeki rakibimiz Yunanistan, ilk maçında Arnavutluk'a 2 - 1 mağlup oldu. Portekiz'deki Avrupa Şampiyonası'nı zirvede bitirerek büyük bir sürprize imza atan Komşu, bu kez kendisi şoke oldu. Arnavutluk deplasmanında daha maçın 2. dakikasında Murati'nin golüyle yenik duruma düşen Yunanistan, toparlanma fırsatı bulamadan 10. dakikada Aliaj'ın golünü ağlarında gördü. 

Ev sahibi direndi 
ARNAVUTLUK takımının baskısına kontrataklarla yanıt veren Yunanistan 38. dakikada umutlandı. Giannakopoulos'un golü ile ilk yarı 2 - 1 Arnavutluk'un lehine bitti. Yunanistan ikinci 45 dakikada tüm silahları ile saldırmasına rağmen, beraberlik sayısını bulamadı. 90 dakika sonunda Arnavutluk tarihi bir galibiyet alırken, çarşamba günkü rakibimiz Yunanistan elemelere kötü başladı. 

Danimarka tekledi 1 - 1 

DÜNYA Kupası elemelerinde Türkiye'nin de yer aldığı 2.Grup'ta Danimarka, sakatlıkları nedeniyle takımda yer almayan Laursen ve Gaardsöe'den yoksun çıktığı Ukrayna karşısında beraberliğe razı oldu. 9. dakikada Jorgensen'in attığı golle öne geçen Danimarka karşısında Ukrayna, Husin'in kafa golüyle beraberliği sağladı. Maçı milli takım antrenörü Kemal Özdeş de izledi. 


</TEXT>
</DOC>
