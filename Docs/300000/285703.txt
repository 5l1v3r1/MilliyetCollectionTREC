<DOC>
<DOCNO> 285703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun49.html </URL>
<DATE> 2004/11/03/ </DATE>
<TIME> 20.29 </TIME>
<AUTHOR>  </AUTHOR>
<HEADLINE>
Arafat Bush'u kutladı 
</HEADLINE>
<TEXT>

     Tedavi görmek için Fransa'da bulunan Filistin Devlet Başkanı Yaser Arafat, ABD Başkanı George Bush'u ikinci kez başkanlık görevine seçilmesinden dolayı kutladı. 
     Arafat'ın Paris'te bulunan yardımcılarından Muhammed Raşid, Arafat'ın Bush'a başarı dilediğini ve Bush'u Amerikan halkının güvenini kazandığı için kutladığını söyledi. 
     Raşid, Arafat'ın, Bush'un ikinci dönem başkanlığının Ortadoğu'daki barış gereksinimlerini güvence altına almak ve Filistin halkının ulusal haklarını garanti etmek için önemli bir fırsat olmasını dilediğini belirtti. 
     Arafat'ın Bush'a Ortadoğu yol haritasının derhal uygulanmasına yardımcı olması ve bağımsız Filistin devletinin kurulmasını desteklemesi çağrısında bulunduğu da kaydedildi. 
     Bu arada Filistinlilerin Paris'teki daimi temsilcisi Leyla Şahid, demokratik aday John Kerry'nin yenilgiyi kabul etmesinden önce, savaş politikası güden Bush'un kazanma olasılığından endişe duyduğunu söyledi. 
     Şahid, LCI televizyonuna yaptığı açıklamada, Arafat'ın da diğer tüm Filistinliler gibi Bush'un savaş politikasından ziyade barış politikasına geri döndüğünü görmek istediğini belirtti. 
     
</TEXT>
</DOC>
