<DOC>
<DOCNO> 274051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur34.html </URL>
<DATE> 2004/09/22/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Alibeyköy'de yıkım önümüzdeki hafta başlıyor... 
</HEADLINE>
<TEXT>

     İstanbul Büyükşehir Belediyesi, Alibeyköy'de dere yatağında bulunan 20 gecekondunun yıkımını önümüzdeki hafta gerçekleştirecek. 
     Büyükşehir Belediyesi Emlak İstimlak Daire Başkanı Mevlüt Karataş, A.A muhabirine yaptığı açıklamada, tapulu 68 parsel ile tapusu bulunmayan 20 gecekondunun yıkılacağını hatırlattı. 
     Yıkıma 3'ü tek katlı, 6'sı 2 katlı, 4'ü 3 katlı, 6'sı 4 katlı, biri de 5 katlı olan toplam 20 binadan başlayacaklarını belirten Karataş, ''Çevik Kuvvet Şube Müdürlüğü'ne bağlı ekipler ile bugün Alibeyköy'de yıkım yapılacak binaların yerinde tespitini yaptık. Büyükşehir Belediyesi yıkım için bütün hazırlıklarını yaptı. Çevik Kuvvet'ten bize gün vermesini bekliyoruz'' dedi. 
     Karataş, 20 gecekondu için enkaz bedeli olarak 2 trilyon 305 milyar 809 milyon lira bankaya yatırıldığını, mal sahiplerinin istemesi halinde bu bedelin hemen kendilerine ödeneceğini kaydetti. 
     Şu ana kadar hiçbir mal sahibiyle anlaşma sağlanamadığını belirten Karataş, tapulu 68 parsel için de Bakanlar Kurulu tarafından acil kamulaştırma kararı çıkarılacağını bildirdi. 
     Karataş, bu kararın ardından mahkemenin evler için bir değer biçeceğini ve bu bedel üzerinden bankaya para yatırılmasının ardından bu parsellerde de yıkımların yapılacağını söyledi. 
     
</TEXT>
</DOC>
