<DOC>
<DOCNO> 283549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur30.html </URL>
<DATE> 2004/10/26/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Öğretmenleri atanmayan 5. sınıf öğrencileri, 4. sınıfta ders görüyor .. 
</HEADLINE>
<TEXT>

     Kırıkkale'nin Sulakyurt İlçesi'nde bir okulda, ilköğretim 5. sınıf öğrencileri, öğretmenleri atanmadığı için 4. sınıfta ders görüyor. 
     AA muhabirinin aldığı bilgiye göre, Sulakyurt Hakim Mehmet Çakıroğlu İlköğretim Okulu'nda, çevre köylerden de taşımalı sistemle gelen öğrencilerin bulunduğu 5. sınıfa, hala öğretmen ataması yapılmadı. 
     Çocuklarının derslerinin boş geçmesinden şikayetçi olan öğrenci velileri, durumu okul idaresine ve İlçe Milli Eğitim Müdürlüğü'ne bildirdiler. İlçe Milli Eğitim Müdürlüğü'nün, İl Milli Eğitim'den öğretmen ataması yapılması için resmi yazı yazmasına rağmen, il genelinde öğretmen açığı olduğu için istenilen atama yapılmadı. 
     İlçe Milli Eğitim Müdürlüğü de çareyi, genelde köylerdeki okullarda uygulanan ''birleştirilmiş sınıf sistemi''nde buldu. 5. sınıf öğrencileri, bunun üzerine 4. sınıfta derslerine girerek eğitimlerini sürdürmeye başladı. 
     Sınıfların birleştirilmesiyle, daha önce 30 olan öğrenci sayısının 55'e yükseldiği sınıfın öğretmeni Ayşe Pektaş, aynı anda 2 sınıfa birden ders anlatmanın çok güç olduğunu söyledi. 
     Kırıkkale Milli Eğitim Müdürlüğü Şube Müdürü Şuayip Bütün ise öğretmen açığı nedeniyle okula atama yapamadıklarını belirtti. 
     
</TEXT>
</DOC>
