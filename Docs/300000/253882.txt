<DOC>
<DOCNO> 253882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo08.html </URL>
<DATE> 2004/07/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kolombiya grubunda lider 
</HEADLINE>
<TEXT>

     Güney Amerika Futbol Şampiyonası 'Copa America' Peru'da başladı. A Grubu'nda oynanan ilk maçta ev sahibi Peru, Bolivya karşısında beraberliği zor kurtardı. 
     45 bin ateşli seyircinin önünde oynanan karşılaşmaya iyi başlayan konuk ekip Bolivya'ydı. Turnuvadaki diğer takımların aksine yüksek rakımlı yerlerde oynamaya alışık olan Yeşil-Beyazlılar, 35. dakikada Joaquin Botero'nun golüyle 1-0 öne geçti. 
     57'de Lorgio Alvarez, Peru kalecisi Oscar Ibanez'in hatasını değerlendirerek skoru 2-0'a getirdi. Oyuna ikinci yarıda giren oyuncularının katkılarıyla orta sahada üstünlüğü ele alan Peru, 67'de Claudio Pizarro'nun penaltısıyla umutlandı. Bitime dört dakika kala Roberto Palacios maça eşitliği getiren golü attı. 
     Son şampiyon Kolombiya ise kupanın en zayıf takımı olarak kabul edilen Venezüella'yı 1-0 yendi. 
     Maçın tek golü 21. dakikada Tressor Moreno'nun penaltısıyla geldi. Venezüella'da Ruberth Moran'ın attığı gol ofsayt gerekçesiyle sayılmadı. Bu skorla Kolombiya grupta liderliğe yükseldi. 
     
</TEXT>
</DOC>
