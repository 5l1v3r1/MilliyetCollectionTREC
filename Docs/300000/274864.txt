<DOC>
<DOCNO> 274864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonspo14.html </URL>
<DATE> 2004/09/25/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Hagi Neden Petre'yi değil de Saidou'yu soruyorsunuz 
</HEADLINE>
<TEXT>

     Galatasaray Teknik Direktörü Gheorghe Hagi, yarın İstanbulspor ile yapacakları maçtan mutlaka 3 puan kazanmayı istediklerini ifade ederek, ''İstanbulspor geçmişte her zaman bize karşı tehlikeli olmuştur. Hazır ve dikkatli olmalıyız'' dedi. 
     Hagi, maçla ilgili Florya Metin Oktay Tesisleri'nde düzenlediği basın toplatısında, derbi maç sonrasında kendi sahalarında yine bir İstanbul takımıyla karşılaşacaklarını vurgulayarak, ''Bu maçta hata yapmamalıyız ve 3 puanı almalıyız. Her şey oyuncuların konsantrasyonu ve davranışlarına bağlı. Çok iyi bir maç çıkarmalıyız. Rakibimiz yine bir İstanbul takımı ve bize karşı elinden geleni yapacak, korkmayacaktır. Şu ana kadar yapılan bütün müsabakalardan bize karşı tehlikeli bir takım olduğu görüldü, herşeye hazır ve dikkatli olmalıyız'' diye konuştu. 
     Bunların dışında, çok iyi bir maç yapacaklarına olan inancını dile getiren Rumen çalıştırıcı, sarı-kırmızılı taraftarlara çok güzel bir pazar günü geçirteceklerini savundu. 
     
     ''LİDERİMİZ ÇOK AMA, 10 NUMARA DA LAZIM'' 

     Gheorghe Hagi, Galatasaray'ın çok sayıda lider oyuncusu bulunduğunu dile getirmesine rağmen, zorda kalındığında oyunu değiştirecek bir ''10 numara''ya ihtiyaçlarının bulunduğunu söyledi. 
     ''Takımdaki herşeyden çok memnumum. Her kompartımanda liderimiz var'' diyen Hagi, konuşmasını şöyle sürdürdü 
     ''Benim idealim 8-9 oyuncudan oluşan takım iskeletini kurmak. Onun dışında bunların arkasından gelecek 6-8 kişiden oluşan bir blok oluşturmak istiyorum. Şu anda takımla ilgili bütün durumlardan memnunum. Herhangi bir durumda, birinin yerine oynayabilecek oyuncu olması da iyi. Kadromu genelde sakatlıklar olduğunda değiştirdim. Bazı oyunculardan daha fazla verimli olmasını bekliyorum. Bizim liderimiz var, birçok tecrübeli oyuncumuz, büyük isimler var. Galatasaray'ın liderleri vardır, ben buna inanıyorum. Gerçekten savunmada iki yeni oyuncumuz var, Song ve Tomas. İkisi de hazırlık dönemine biraz geç katıldılar. Ancak yavaş yavaş yerleşiyorlar ve gün geçtikçe daha iyi oluyorlar. Orta sahada değerli oyuncular var, forvet olarak da çok iyi durumdayız. Ergün işini çok iyi yapıyor, tecrübeli bir oyuncu. Hasan, diğerleri var, herhangi bir problem yaşamıyoruz. 
     10 numara bulmak kolay bir şey değil. Bu ekstra bir alternatif olabilir. Seni zor durumlarda kurtaracak 10 numara gerekli ama bunu bulmak kolay değil. Şu anda Galatasaray'da bu yok, ama bunu arıyoruz. Hoca olarak bunu düşünüyorum, çok iyi 10 numara bulmaya çalışacağız. Ayrıca futbolda şans da olması lazım. Bugüne kadar şans bizden yana olmadı.'' 

     
</TEXT>
</DOC>
