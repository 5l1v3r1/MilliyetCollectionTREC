<DOC>
<DOCNO> 280603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun14.html </URL>
<DATE> 2005/03/15/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İran'dan 'nükleer' posta pulu 
</HEADLINE>
<TEXT>

     TAHRAN, DHA 

      ABD başta olmak üzere uluslararası toplumun nükleer faaliyetlerinden endişe duyduğu İran, barışçıl olarak nitelendirdiği nükleer programının başarısı onuruna özel pul bastırdı. 
     İran devlet televizyonunun haberine göre, yeni pullar bugün Tahran'da Cumhurbaşkanı Muhammed Hatemi'nin de katıldığı bir törenle tanıtıldı. İran haritası üzerinde Buşehr nükleer santralının resmedildiği pullarda, ülkenin atom enerjisi kurumunun amblemi olon buğday ve kitap figürleri de yer aldı. Pullardaki şimşek motifi ise İran'ın nükleer programının 'barışçıl doğasını' temsil ediyor. ABD'nin nükleer enerji programının silah üretmek için bir önhazırlık olduğu iddialarını ısrarla reddeden Tahran böylece nükleer teknolojisinin sivillerin kullanımı için olduğu yönündeki tezini pula da yansıtmış oldu. 
     İran televizyonundan yayınlanan törene Hatemi'nin yanı sıra İran Nükleer Enerji Kurumu Başkanı Gulamrıza Ağazade ve İran Posta Teşkilatı Müdürü Sait Faegi de hazır bulundu. 
     
</TEXT>
</DOC>
