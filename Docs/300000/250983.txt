<DOC>
<DOCNO> 250983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/ekonomi/eko07.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'İki taraf için de fiyat adil olursa Intesa ile anlaşırız' 
</HEADLINE>
<TEXT>


Intesa ile görüşmelerin bir ay içinde sonuçlanacağını belirten Garanti Bankası Genel Müdürü Özen, adil bir fiyatın oluşması halinde anlaşmanın gerçekleşeceğini söyledi 

EKONOMİ SERVİSİ 

Garanti Bankası Genel Müdürü Ergun Özen, bankanın çoğunluk hisselerinin satışı için ön anlaşma imzalanan İtalyan bankacılık grubu Intesa ile devam eden görüşmelerin temmuz ayı içinde sonuçlanacağını söyledi. 
Garanti Bankası'nın uluslararası piyasalardan aldığı bankacılık sektörünün en uzun vadeli vade 8 yıl seküritizasyon kredisinin açıklandığı basın toplantısında soruları yanıtlayan Özen, iki taraf için de adil bir fiyat ve adil bir anlaşma ortaya çıktığı takdirde anlaşma işleminin gerçekleşeceğini belirtti. 
Yanıtında fiyatın her iki taraf için de adil olmasına vurgu yapan Özen, "Bu sonuca doğru gidiyoruz" dedi. Özen, "Burada önemli olan iki taraf için de makul, adil bir fiyatın çıkması. Adil bir anlaşmanın ortaya çıkması lazım. Şu ana kadar bir ön anlaşma imzalanmıştır. Şu anda üstünde çalışılan hisse devir sözleşmesi, inanılmaz derecede kapsamlı. Çok büyük bir anlaşmadır. Bunun üzerinde şu anda konuşmalar sürmektedir" dedi. 

Hisse devir aşaması 
Garanti Bankası'nın tüm finansal iştiraklerinin anlaşma kapsamında olduğunu belirten Özen, daha önce açıklandığı gibi Tansaş'ın Doğuş Holding'in bünyesine alınacağını söyledi. 
Anlaşmayla ilgili olarak uzun bir süredir çalışıldığını belirten Özen, şöyle konuştu 
"Artık, adil bir fiyatın ve adil bir anlaşmanın ortaya çıkması lazım. Bunu, önümüzdeki bir ay içerisinde sanırım sonuçlandıracağız. Bu işin üç aşaması vardı. Birincsi ön anlaşma, imzalandı. İkinci en önemli kısım, fiyatı ile bütün ileriye dönük taahhütleri ile hisse devir sözleşmesi dediğimiz çok kapsamlı bir anlaşma. Şu andaki safha budur. Eylül bu işin kapanış tarihidir. Yani paraların verilip, alınması kısmıdır." 

'Sektörün en uzun vadeli kredisini aldılar' Garanti Bankası'nın dış piyasalardan seküritizasyon yoluyla 325 milyon dolar kredi aldığını açıklayan Özen, kredinin 175 milyon dolarının 5 yıl vadeli, 150 milyon dolarının ise 8 yıl vadeli olarak sağlandını bildirdi. 8 yıl vadeli olan kısım, hazine borçlanmaları hariç Türkiye'nin en uzun vadeli kredisi özelliğini taşıyor. 5 yıllık kısım için libor artı yüzde 0.35, 8 yıllık kısım için de libor artı yüzde 0.38 faiz ödenecek. 

'Güvence kimsenin tekelinde değil' 5 Temmuz'dan itibaren mevduata tanınan yüzde 100 devlet garantisinin sınırlı hale gelmesiyle mevduatlarda çok fazla hareketlilik olmasını beklemediğini belirten Özen, "Kimse güveni tekelinde sanmasın, ne kamu bankaları ne özel bankalar. Güven kimsenin tekelinde değil" dedi. 


</TEXT>
</DOC>
