<DOC>
<DOCNO> 264479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur07.html </URL>
<DATE> 2004/08/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Fuhuşa zorlanan kadınlar çareyi üçüncü kattan atlamakta buldu .. 
</HEADLINE>
<TEXT>

     Ankara'ya kaçırıldıklarını ve fuhuşa zorlandıklarını iddia eden iki kadın apartmanın üçüncü katından atlayınca ağır yaralandılar. Kadınları kaçırdığı ve fuhuşa zorladığı iddia edilen bir kişi tutuklanırken, iki kişinin arandığı bildirildi. 
     A.A muhabirinin aldığı bilgiye göre, Rus uyruklu Natalya J., Natalya A. ve Oxsana S., İstanbul'da Mahmut T. ve iki arkadaşıyla tanışarak bir barda eğlendiler. Bar çıkışında Mahmut T. ve iki arkadaşı, iddiaya göre, üç Rus kadını zorla arabaya bindirerek Ankara'ya getirdiler. 
     Ankara'da Koza Sokak'ta bir eve götürülen üç kadın daha sonra Mahmut T. ve arkadaşları tarafından fuhuşa zorlandı. Bunun üzerine Natalya J. ve Natalya A., götürüldükleri apartmanın üçüncü katından atlayarak kaçmak istedi. Beton zemine düşen kadınların çığlığı ve yardım istemesi üzerine olay yerine polis ve ambulans geldi. Hastaneye kaldırılan kadınların kol, bacak ve kaburga kemiklerinde kırık oluştuğu tespit edildi. 
     Olay yerine gelen polis Mahmut T.'yi kadın kaçırmak ve fuhuşa zorlamak suçundan gözaltına aldı. Mahmut T.'nin arkadaşı olan ve kimliği tespit edilen iki kişinin olaydan sonra kaçtığı tespit edildi. Kaçırıldıklarını ve fuhuşa zorlandıklarını söyleyen Oxsana S., Yabancılar Şube Müdürlüğü'ne teslim edildi. 
     Suçlamaları reddeden Mahmut T. tutuklanarak cezaevine gönderildi. 
     Olaya adı karışan ve kaçan iki kişinin arandığı bildirildi. 
     
</TEXT>
</DOC>
