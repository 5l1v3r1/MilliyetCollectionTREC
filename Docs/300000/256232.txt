<DOC>
<DOCNO> 256232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/siyaset/axsiy02.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Derviş gidecekse gitsin' 
</HEADLINE>
<TEXT>


Kemal Derviş'in CHP lideri Baykal'a 'başbuğ' benzetmesi yapması üzerine Genel Başkan Yardımcısı Selvi, 'CHP'den gitmeyi kafasına koyduysa dürüst davransın' dedi 

ANKARA Milliyet 


CHP İstanbul Milletvekili Kemal Derviş, türbanla ilgili açıklamalarından sonra CHP Genel Başkanı Deniz Baykal için yaptığı "başbuğ" benzetmesi nedeniyle de partisinin sert tepkisini çekti. CHP Genel Başkan Yardımcısı Cevdet Selvi, yazılı açıklamasında Derviş'in "saygısızlık" yaptığını savunarak, "Ağzından çıkanı kulağı duymuyor. Cumhuriyeti kuran partinin genel başkanına başbuğ demek, vefasızlığın ötesinde saygısızlık ve partimizin tarihine, örgütüne hakarettir. CHP'den gitmeyi kafasına koymuşsa, CHP milletvekiline yakışmayan üslupla konuşacağına daha dürüst davranmalıdır" ifadesini kullandı. Selvi, Derviş'in DSP ya da YDH'da yaptıklarını CHP'de yapamayacağını belirterek, "Gittiği partilerde en fazla 2 yıl içinde kargaşa yaratmaya kurgulanmış gibi" dedi. "Zek sı ve kavrayışı Baykal'ı anlamaya yetmeyenlerin" yaptığı değerlendirmeleri önemsemediklerini kaydeden Genel Başkan Yardımcısı Eşref Erdem, "Birileri gibi AKP'ye gitme yolu aranıyorsa daha açık davranılabilir" derken, CHP İstanbul Milletvekili Mehmet Ali Özpolat "Hava değişimi zamanı gelmiş" diye konuştu. 

Tüzük kurultayı toplanmıyor 

ANKARA Milliyet 

Kendilerini "İktidara Yürüyüş Hareketi" olarak nitelendiren CHP'li muhalif milletvekillerinin tüzük kurultayı talebi reddedildi. Genel merkez, incelemenin tamamlanması sonucu geçerli imza sayısının kurultay toplanması için gereken 260'ın altına düştüğünü bildirdi. Muhaliflerse genel merkezin çekildiğini bildirdiği isimleri açıklamasını istedi. 


</TEXT>
</DOC>
