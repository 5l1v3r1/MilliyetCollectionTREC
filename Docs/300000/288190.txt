<DOC>
<DOCNO> 288190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonyas19.html </URL>
<DATE> 2004/11/11/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Michael Moore'dan yeni belgesel Fahrenheit 9 11 buçuk 
</HEADLINE>
<TEXT>

     Oskar ödüllü tartışmalı yönetmen Michael Moore, çok ses getiren ''Fahrenheit 9 11''in devamı niteliğinde ''Fahrenheit 9 11 Buçuk'' isimli bir belgesel film çekeceğini duyurdu. 
     Variety dergisinin Internet sitesinde yer alan bir habere göre, yapımcı Harvey Weinstein ile görüştükten sonra yeniden çalışmaya başlama planları yaptıklarını ifade eden Moore, ''Kameralarımızı yeniden çalıştırmak istiyoruz'' diyerek, yeni filmini iki üç yıl içinde tamamlayacağını kaydetti. 
     Moore, ABD Başkanı George Bush'un 2 Kasım seçimlerinde aldığı oy oranını ima ederek, ''Amerikan halkının yüzde 51'i bilgiden yoksun ve biz bunları eğiterek aydınlatmak istiyoruz. Bu insanlara gerçekler söylenmiyor. İletişimciler olarak bu işi yapmak şimdi bize düşüyor'' dedi. 
     Seçimler sonrasında başlayan ''resmi yas'' döneminin bugün artık sona erdiğini söyleyen Moore, Bush'un bir daha seçilmesinin yasak olduğunu hatırlatarak, Hollywood'dan Tom Hanks gibi bir aday çıkması halinde büyük başarı kazanacağını iddia etti. 
     Bu arada, Başkan Bush ve Irak savaşı karşıtı ''Fahrenheit 9 11'' isimli filmin binlerce DVD'sinin kütüphanelere ve okullara bağışlandığı belirtilerek, seçimler öncesinde Moore'un aralarında Ohio ve Florida'daki şehirlerin de bulunduğu 63 şehirde Demokrat Parti başkan adayı Senatör John F. Kerry lehine kampanyaya katıldığı kaydedildi. 
     Oskar ve Altın Palmiye ödüllü yönetmen Moore'un yeni filmini çekerken, halihazırda üzerinde çalıştığı ve ulusal sağlık sektörünü eleştirdiği 'Sicko' isimli filmin çekimlerini de sürdüreceği bildirildi. 
     
</TEXT>
</DOC>
