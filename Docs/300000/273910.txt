<DOC>
<DOCNO> 273910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun39.html </URL>
<DATE> 2004/09/22/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Cat Stevens Yusuf İslam Londra'ya geri gönderiliyor 
</HEADLINE>
<TEXT>

     ABD'nin ''ulusal güvenlik gerekçesiyle'' ülkeye girmesine izin vermediği İngiliz şarkıcı Cat Stevens'ın İngiltere'ye geri gönderileceği bildirildi. 
     İngiltere'nin Washington Büyükelçiliği yetkilileri, ABD'nin terörizm bağlantılı şüpheliler listesinde adı yer alan ve ulusal güvenlik gerekçesiyle ülkeye girişine izin vermedikleri ünlü şarkıcının, gün içinde Londra'ya gönderileceğini belirttiler. 
     Amerikalı yetkililer de, Amerikan istihbarat birimlerinin kısa süre önce Cat Stevens Yusuf İslam hakkında uyarıda bulunduklarını kaydettiler. 
     İslam dinini kabul ettikten sonra adını Yusuf İslam olarak değiştiren ünlü şarkıcı Cat Stevens'ın ülkeye girişine izin vermeyen Amerikalı yetkililer, Londra'dan kalkan ve ABD'deki uluslararası Dulles havaalanına inmesi gereken uçağın, yolcularının arasında Yusuf İslam'ın olduğunun tespit edilmesi üzerine Maine'deki Bangor havalimanına indirildiğini söylemişlerdi. 
     Asıl adı Stephen Georgidu ve Yunan kökenli olan, sahne ismi olarak da Cat Stevens'ı seçen bir zamanların ünlü şarkıcısı, 60 ve 70'li yıllarda adını duyurmuştu. 
     Stevens, 70'li yılların sonlarına doğru müzik kariyerine son noktayı koyarak, Müslüman olmuş ve ismini Yusuf İslam olarak değiştirmişti. 
     
</TEXT>
</DOC>
