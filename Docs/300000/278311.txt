<DOC>
<DOCNO> 278311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/yazar/uras.html </URL>
<DATE> 2004/10/08/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
2015'te nüfus 76 milyon 
</HEADLINE>
<TEXT>


On yıl sonra bizi lütfedip AB'ye kabul ettiklerinde Türkiye'nin nüfusu Avrupalıların korktukları gibi 90 milyon olmayacak. 76 milyonda kalacak. Çünkü, nüfus artış hızımız yüzde 2.6'lardan yüzde 1.5'lere düştü. Yakında yüzde 1.1 olması bekleniyor. Açık anlatımıyla her yıl 100 olan nüfusa 1.1 kişi eklenecek . 
11 - 12 Ekim'de İstanbul'da toplanacak "Türkiye ve AB'de Nüfus ve Uluslararası Göç Konferansı" nedeniyle Türkiye Aile Sağlığı ve Planlaması Vakfı Başkanı Prof. Dr. Baran Tuncer, bizim çok hızlı üremeye devam ettiğimiz konusundaki yanlış anlayışları düzeltecek açıklamalar yaptı. Buna göre n Kadınlarımız artık ortalama 2.2 çocuk doğuruyor. n Evli kadınların yüzde 70'i sahip olduklarından fazla çocuk istemiyor. n Bundan böyle 15 yaş altı nüfus artmayacak. Sadece çalışma çağındaki nüfusumuz artacak. n Türkiye'de çalışma çağındaki nüfus nitelikli işgücü diye adlandırılan tür nüfus. Uzmanlık alanlarında AB ülkelerindeki nitelikli işgücü açığını bunlar kapatacak. n Avrupa'dan yılda en az 40 bin Türk kesin dönüş yapıyor. 
Avrupa'da nüfus 1960'dan bu yana azalıyor. Mevcut nüfus da yaşlı. Bu nedenle Avrupa'nın genç nitelikli işgücüne ihtiyacı var. Birleşmiş Milletler Genel Sekreteri Kofi Annan'a göre, "Avrupa kapalı bir kutu gibi kalırsa yaşlanır, zayıflar, fakirleşir. Açık bir Avrupa ise daha adil, zengin, güçlü ve genç bir Avrupa olacaktır. Üretimi artacaktır ve fakirleşme sendromundan kurtulacaktır." 
Bütün bunlar iyi de... Bunları Avrupalılara anlatmak lazım... Devlet adamlarını, politikacıları, Türkiye'yi tanıyan, izleyen entelektüel çevreyi bir yana atalım. Avrupa'nın "sade" vatandaşı Türkiye'yi, 1960'lardan bu yana şehirlerin sokaklarında dolanan göçmen işçilere bakarak değerlendiriyor. 
Göçmen işçilerin yaşadıkları Avrupa ülkelerine entegre olanı uyum sağlayanı yok mu Var ama, çoğunluk kırk yıldır uyuma direnç gösteriyor. 

Sorun göç değil, uyumsuzluk 
Belçika'da çok sayıda Türk var. Birinci kuşak işçi olarak gitmişti. Herhalde onlar emekli oldu. İyi de ikinci, üçüncü kuşak var... Bunlar ne yapıyor Hangi işte çalışıyor Sordum, soruşturdum... Bana anlatıldığına göre, Belçika gibi sosyal güvenlik sistemi güçlü ülkelerde bizim vatandaşlarımız, kanunların verdiği imkanları iyi değerlendirerek kendilerine göre bir yaşam düzeni kurmuşlar. Birinci kuşak emekli ödeneği ile yılın büyük kısmını Belçika'da, bir kısmını Türkiye'de geçiriyor. İkinci kuşak uyum sağlayamamış... Çalışmaktan da hoşlanmıyor. Ayda bin euro dolayındaki işsizlik ödeneğiyle yaşamını sürdürüyor. İş bulma kurumu çalışacak iş bulduğunda bir süre çalışıyor. Sonra uyumsuzluktan çıkış alıyor, tekrar işsizlik ödeneğinden yararlanıyor. Üçüncü kuşak okula gitmeye, işyeri açmaya, çalışmaya meraklı görünüyor. 
Brüksel'de devamlı Türklerin taksilerine bindim. Hemen hepsi korsan çalıştıklarından onları yol kenarında duruşlarından, müşteri için etrafı kolaçan etmelerinden kısa sürede tanır hale geldim. 
Emirdağlı Zafer Koç'un babası ilk göçmen işçilerden, 1966'larda Gant şehrine kablo döşemeye gelmiş. Sonra karısını ve 4 çocuğunu getirtmiş. Koç 11 yaşından bu yana Belçika'da. Lisan sorunu yok. Çok işe girmiş, çıkmış. "Artık yaşlandık... Bu Mercedes'le taksicilik yapıyorum. Korsan çalışmaya mecburum. Yoksa sosyal güvenlikten aldığım para kesilir" diyor. Brüksel'de ev almış. Babası Türkiye'deymiş ama Ramazan'da Belçika'ya gelerek orucunu burada tutacakmış. Bir kızı, iki oğlu var. Kız okumamış, bir fırında çalışıyor. Büyük oğluna elektrikçi dükkanı açmış. Küçük okula gidiyor. "Abi, biz burada halimizden memnunuz" diyor. 
O gün AB'nin Komisyon raporları açıklanacaktı. "Bizi alacaklar mı " diye sordum... Kendine ve Türklere o kadar güveni var ki... "Almaya mecburlar abi... Almazlarsa bunlar dağılır. Paramparça olur... Bunlar bize muhtaç abi" dedi. 



</TEXT>
</DOC>
