<DOC>
<DOCNO> 256950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/ekonomi/eko01.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kanun var, uygulama lakayt' 
</HEADLINE>
<TEXT>


Yabancı Sermaye Derneği Başkanı Erdikler, uygulama birimlerinin, hükümetle aynı kararlılıkta olmamasının yabancı sermaye hamlesine darbe vurduğunu söyledi 

EKONOMİ SERVİSİ 

Yabancı Sermaye Derneği YASED Başkanı Şaban Erdikler, hükümetin, yabancı sermaye sorununa sahip çıktığını, ancak uygulama birimlerinde aynı kararlılık olmadığını söyledi. Erdikler, "Uygulama birimlerimiz, lakayt bir tutum içindedir, kanun var, uygulama yok" dedi. 
YASED Barometre, Haziran 2004 sonuçlarını açıklayan Erdikler, 15 Mart'ta dünyanın önde gelen 19 şirketinin yöneticileri ile yapılan Yatırım Danışma Konseyi toplantısında kabul edilen 13 maddelik eylem planından sonra dört ay geçtiğini, ancak bu dört aylık sürede aylık olarak yapılması gereken toplantıların hiçbirinin gerçekleşmediğini söyledi. 
Uygulama birimlerinin lakayt bir tutum içinde olduğunu öne süren Erdikler, "Bu tutum yabancı sermaye hamlesine darbe vuruyor" dedi. 
Erdikler, şöyle konuştu "CE işaretinde Türk Standartları Enstitüsü'nün uygulamaları zaman alıcı. İthalatçı birliklerinin kurulmasındaki ısrar bir başka örnek. 551 sayılı Kanun Hükmünde Kararname'yle, patent koruması konusunda kazanılmış haklar daha geriye gitti. Patent başvurusu anından başlaması gereken koruma, patentin verilme tarihine ertelendi. Yabancılara çalışma izni eskiden iki hafta, şimdi sekiz ayda veriliyor." 

Yüzde 300'lük artış 2004 Haziran ayı Barometre sonuçlarının, ihtiyatlı iyimserlik olarak tanımlanabileceğini ifade eden Şaban Erdikler, "2004 yılının ilk dört ayında 461 milyon dolar yabancı sermaye geldi. Bir önceki yıla göre yüzde 300 artış oldu. Geçen yıl ilk dört ayda 160 milyon dolardı. Bu rakamın vermiş olduğu enerjiyle yaklaşık 2 milyar dolarlık giriş bekliyoruz" dedi 

Büyüme tahmini 4.9 YASED üyelerinin yüzde 46'sı yabancı yatırım için ekonomik ortamın iyileşeceğini, yüzde 30'u büyümenin hızlanacağını, yüzde 63'ü sabit kalacağını tahmin ediyor. GSMH artışını bu yıl ve 2005 sonunda yüzde 4.9 bekliyorlar. Yıl sonunda TÜFE'nin yüzde 12, TEFE'nin yüzde 12.4, 2005'te TÜFE'nin yüzde 9.8, TEFE'nin ise yüzde 9.7 gerçekleşeceğini tahmin ediyorlar. 


</TEXT>
</DOC>
