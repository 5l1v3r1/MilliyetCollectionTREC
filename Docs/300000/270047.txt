<DOC>
<DOCNO> 270047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko17.html </URL>
<DATE> 2004/09/08/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Tarımda EUROGAP'a uyum mevzuatı... 
</HEADLINE>
<TEXT>

     Avrupa Birliği'nde, çevre, insan ve hayvan sağlığına zarar vermeyen tarımsal üretimin teşvik edilmesi amacıyla bazı büyük alıcılar tarafından yılbaşından itibaren uygulanmaya başlanan İyi Tarım Uygulamaları-EUROGAP'a, Türkiye de uyum sağlayacak. 
     Tarım ve Köyişleri Bakanlığı'nın hazırladığı İyi Tarım Uygulamalarına İlişkin Yönetmelik, Resmi Gazete'nin bugünkü sayısında yayımlanarak yürürlüğe girdi. 
     Yönetmelik, çevre, insan ve hayvan sağlığına zarar vermeyen bir tarımsal üretimin yapılması, doğal kaynakların korunması, tarımda izlenebilirlik ve sürdürülebilirlik ile gıda güvenliğinin sağlanması amacıyla, il müdürlüklerinin, üreticilerin, üretici birliklerinin, müteşebbisler ile yetkilendirilmiş kuruluşların, iyi tarım uygulamalarına ilişkin görev ve sorumlulukları ile denetim esaslarını kapsıyor. 
     Yönetmeliğe göre, iyi tarım uygulamalarını uygulayan üreticiler ve üretici birlikleri, tarımsal desteklemelerden öncelikli olarak faydalandırılacak. 
     AB'deki bazı büyük alıcılar, süpermarket zincirleri, tarım ürünü alırken, çevre, insan ve hayvan sağlığına zarar vermeyen bir tarımsal üretimin yapılmasına ilişkin kuralları düzenleyen protokole-EUROGAP'a uyum şartını yılbaşından itibaren zorunlu hale getirmişti. 
     Türkiye'nin de AB'ye ihracatı kolaylaştırmak, ayrıca yurtiçi üretimde tüketiciye sağlıklı ürün sunabilmek amacıyla bu kuralları ulusal mevzuat haline getirdiği belirtiliyor. Diğer taraftan, Türkiye'de iyi tarım uygulamalarına İTU ilişkin kontrol ve sertifikasyon hizmeti verecek yeterli kuruluşun bulunmadığına da dikkat çekiliyor. 
     
     İYİ TARIM UYGULAMALARI KOMİTESİ-İTUK KURULACAK 
     Bugün yayımlanan yönetmeliğin uygulanmasını takip için İyi Tarım Uygulamaları Komitesi İTUK kurulacak. İTUK, bakanlık müsteşar veya müsteşar yardımcısı başkanlığında, bakanlığın ilgili genel müdürlüklerinin temsilcilerinden ve uzmanlardan oluşacak, sekreteryasını ise Tarımsal Üretim ve Geliştirme Genel Müdürlüğü TÜGEM yapacak. 
     Komite, yönetmelik hükümlerini uygulamak ve uygulanması için gerektiğinde tarım il müdürlüklerini yetkilendirecek, yetkilendirilmiş kontrol ve sertifikasyon kuruluşlarına çalışma izni verecek. Bunları ve İTU kapsamındaki üreticileri denetleyecek, kurallara uyulmaması halinde bunlara yaptırım uygulayacak. İTU kriterlerinin belirlenmesi, yaygınlaştırılması, geliştirilmesi, tanıtılması konularında çalışmalar yapacak. Diğer ülkelerdeki, özellikle AB ülkelerindeki İTU değişikliklerini izleyerek, ülke mevzuatına bunları yansıtacak. 
     
     TARIMSAL ÜRETİM VE SATIŞTA HER AŞAMADA KAYIT GEREKİYOR 
     Tarım il müdürlükleri, üretici ve üretici birliklerine İTU konusunda eğitim ve yayım hizmeti verecek, üreticiler ve üretim ile ilgili, yetkilendirilmiş kuruluşlardan alacakları bilgileri kayıt altına alacak. 
     İTU kriterlerine göre üretim yapan üreticiler ve üretici birlikleri, üretim alanlarında yaptıkları gübre, bitki koruma uygulamalarını ve gerekli olan diğer zorunlu uygulamaları kayıt altına alacak. Bitki koruma ve hayvan sağlığı ürünlerini tavsiyesine uygun olarak kullanacak. Toprak, su, çevre ve insan sağlığını koruyucu tedbirleri alacak. 
     İTU kriterlerine uygun üretimin sağlanması amacıyla, ürünün, üretiminden son tüketiciye ulaşıncaya kadar olan tüm aşamalarını kontrol etmek ve bu işlemleri, kuruluşları sertifikalandırmak üzere, bakanlıktan alınacak yetki çerçevesinde, gerçek ve tüzel kişiler tarafından kontrol ve sertifikasyon kuruluşları kurulacak. 
     Yetkilendirilmiş kontrol ve sertifikasyon kuruluşları, her türlü üreticiye, üretici birliklerine, müteşebbise, ürüne, üretime, kontrol işlemine, sertifikasyon işlemine, kuruluşun kendisine, çalışanına ve menşeine dair her türlü bilgi ve belgeleri düzenleyecek, kontrol ederek kayıt altına alacak. Bu konuda 3'er aylık raporlar hazırlayarak bilgi için tarım il müdürlüğüne, il müdürlüğü de bu raporların özetinden oluşan bir raporu 6 aylık dönemler halinde gereği için İTUK'a verecek. 
     Yönetmelik ile İTU ile ilgili kontrol ve sertifikasyon alanında faaliyet gösterecek yetkilendirilmiş kuruluşların oluşumu, çalışma şekli ve esasları da düzenlendi. Yetkilendirilmiş kuruluşlar, kontrol ve sertifika konularında bakanlıktan çalışma izni alacak, yeterli ve tecrübeli personel ile teknik altyapıya sahip olacak. Çalışma izinleri her yıl yenilecek. 
     Yetkilendirilmiş kuruluşlar, kontrolör, sertifiker ve müteşebbislerin her türlü denetimi Bakanlık tarafından yapılacak. Bakanlık gerekli gördüğü hallerde denetim yetkisini kısmen veya tamamen akredite edilmiş kamu kurum ve kuruluşlarına, özel sektör tüzel kişilerine ve üniversitelere devredebilecek. 
     
     İTU'YA UYUM İÇİN SÖZLEŞME ZORUNLU 
     İTU kriterlerine göre üretim yapan üretici ve üretici birliklerinin ürününü satın alan müteşebbisler de üretici, üretici birlikleri ile İTU kriterlerine karşılıklı uyulacağına dair yazılı bir sözleşme yapacak. 
     Üretime girdi tohum, fide, fidan, anaçlık, soğan, yumru, rizom, bitki koruma ürünü, gübre, hayvan sağlığı ürünleri vb. temin eden özel ve tüzel kişiler de kayıt tutacak. Ürünü satın alan müteşebbisler, üreticiden ürüne ait kayıtlarının bulunması şartını arayacak. 
     Gıda güvenliğinden üretici, üretici birlikleri ve bunların ürününü satın alan müteşebbisler sorumlu olacak. 
     
</TEXT>
</DOC>
