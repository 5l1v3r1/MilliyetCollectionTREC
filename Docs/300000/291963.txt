<DOC>
<DOCNO> 291963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun11.html </URL>
<DATE> 2004/11/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Avusturya Türkiye'nin AB üyeliğine çoktan karar verildi 
</HEADLINE>
<TEXT>

     Avusturya'da düzenlenen 'AB Hıristiyan Kulübü mü ' panelinde eski Başbakan Yardımcısı Busek 'Türkiye'nin AB üyeliğine çoktan karar verildi' derken, panelin konuşmacılarından Mesut Yılmaz ile dinleyicilerden biri tartıştı. 

Avusturya'nın başkenti Viyana'da, Katolik Eylem adlı örgütün Die Presse gazetesiyle dün akşam ortaklaşa düzenlediği ve politikacı, diplomat, gazeteci, işadamı ve üniversite öğrencilerinden oluşan 400 kişinin izlediği ''AB Hıristiyan Kulubü mü '' konulu panel düzenlendi. 
     Panelin konuşmacılarından Avusturya'nın Hıristiyan Demokrat eğilimli Halk Partisi üyesi ve eski Başbakan Yardımcısı Erhard Busek, ''Türkiye'nin soğuk savaş döneminde çok önemli bir rol üstlendiğini ve bu çabasının karşılığını Avrupa'dan alamadığını'' belirterek, ''Biz tarafsız Avusturya da Türkiye'nin soğuk savaş dönemindeki bu olağanüstü çabalarından yararlandık. Ayrıca Türkiye AB üyesi olacak mı, olmayacak mı diye tartışırken bir şeyi unutuyoruz. Türkler zaten yıllardır Avrupa'da'' dedi. 
     Almanya İçişleri Bakanı Otto Schily'nin geçen günlerde televizyondaki bir tartışma programında, Almanya vatandaşı olmuş bir Türk kadının ''Biz Türkler'' ifadesi karşısında sinir krizi geçirdiğini belirten Busek, ''Avusturya'da da Sloven, Hırvat, Macar, Slovak kökenli Avusturyalılar var. Telefon rehberine bakmanız yeterlidir. Ama biz bundan bir rahatsızlık duymuyoruz. Herkes sahip olduğu kökeniyle kendisini tanımlayabilir'' diye konuştu. 
     Türkiye'nin üye olup olmayacağı yolundaki tartışmaların ''anlamsız olduğunu'' belirten Busek, ''Gerçeği söylemek gerekirse Türkiye'nin AB üyeliği çoktan kararlaştırıldı. Öncelikle biz bugüne kadar üye olmak isteyen hiçbir ülkeye hayır demedik. İkincisi ise biz politikacılar çok uzun süre müzakere ederiz. Türkiye ile müzakereler de yıllarca sürecek'' dedi. 
     
     MESUT YILMAZ DİNLEYİCİ İLE TARTIŞTI 

     Panelde konuşan eski başbakanlardan Mesut Yılmaz, Amerikalı yazar Samuel Huntington'un ''Medeniyetler Çatışması'' adlı kitabına atıfta bulunarak, ''Eğer Avrupa Birliği Samuel Huntigton'un sözünü ettiği kültürler arası çatışmayı önlemek istiyorsa, Türkiye'ye muhtaçtır. Bu nedenle de AB Türkiye ile yapılacak müzakereleri reddedemez. AB'nin Türkiye ile müzakerelere başlamayı reddetmesi çok vahim bir hata olur '' dedi. 
     Yılmaz'ın, ''Türkiye'nin reddedilmesi kültürler arası çatışmaya neden olur'' sözlerine dinleyicilerden birinin ''Bu bir tehdittir'' diyerek itiraz etmesi, kısa süreli tartışmaya neden oldu. 
     Panel yöneticisinin itiraz eden dinleyici susturması üzerine konuşmasını sürdüren Yılmaz, ''sözlerinin yanlış anlaşıldığını'' belirterek, şunları söyledi 
     ''Ben Türkiye'nin kültürlar arası çatışmayı başlatacağını söylemedim. Samuel Huntington'un yazdıklarını anımsatarak, 'Eğer AB sözü edilen kültürler arası çatışmayı önlemek istiyorsa, Türkiye'ye muhtaçtır' dedim. Ayrıca, Türkiye bugüne kadar takip ettiği Avrupa rotasından vazgeçmeyecektir. AB ile veya AB'siz bu rotasını sürdürecektir. Ancak AB üyesi olmayan bir Türkiye kültürler arası çatışmayı önlemekte başarısız olabilir demek istiyorum.'' 
     
     AB BİR HIRİSTİYAN KULUBÜ MÜDÜR 

     AB'nin isim babasının eski Almanya Başbakanı Helmut Kohl olduğunu anımsatan Yılmaz, Kohl'ün Avrupa Halk Partisi'nin Brüksel'deki bir toplantısında ''AB Hıristiyan değerlere sahip bir kulüptür. Bu değerlere sahip olmayan Türkiye'nin AB kulübüne üye olması mümkün değil'' dediğini ve bu sözlerinin bugüne kadar kamuoyuna açıklanmadığını söyledi. 
     Yılmaz, sözlerini şöyle sürdürdü 
     ''Son Helsinki zirvesinde Türkiye'nin AB üyeliği olgunluğunda bir ülke olduğu kabul edildi ve Kopenhag kriterlerini yerine getirmesi halinde müzakerelere gecikmeden başlanacağı sözü verildi. Ardından Komisyon raporu yayımlandı ve Türkiye'nin Kopenhag kriterlerini yerine getirdiği bildirildi. Bu noktada hala Türkiye'nin üye olup olamayacağını tartışmak kabul edilemez. Konuşmacı bazı arkadaşlarımın Türkiye'nin nüfusu, doğum oranı, ekonomik durumu üzerine sayısal verilerle uğraşmasına bir anlam veremiyorum. Türkiye'nin nüfusunda, doğum oranında ve coğrafi konumunda son beş yıl içinde hiçbir değişiklik olmadı ki Bugün burada bu sayısal verileri neden tartışoyuruz. Türkiye Kopenhag kriterlerini yerine getirmiştir. Bu noktada AB'nin kalkıp 'Türkiye'yi üyeliğe kabul edelim mi, etmiyelim mi ' diye tartışması büyük bir hatadır. Müzakereler 20 yıl değilse bile en azından 15 sene sürecektir zaten. AB'nin Türkiye'ye müzakere tarihi vermemesi veya üyeliğini reddetmesi çok vahim bir hata olacaktır ve AB tüm güvenirliliğini yitirecektir.'' Türkiye ile AB arasında beş yıl önce imzalanan Gümrük Birliği anlaşmasını anımsatan Yılmaz, ''Türkiye'nin tam üye olmadan gümrük birliği anlaşması imzalamış tek ülke olduğunu'' ifade derek, ''Biz gümrük birliği anlaşmasından dolayı yılda 5 milyar dolar zarar ediyoruz. Dolayısiyla AB'e üye olmadan beş yıllık üyelik aidatını peşinen ödeyen tek ülkeyiz'' dedi. 
     Dinleyicilerden gelen ''Türkiye'nin egemenlik haklarını devretmeye hazır olup olmadığı'' yolundaki soruya ise Yılmaz, ''Biz egemenlik konusunda en az İngiltere kadar hazırız. Hatta İngiltere'den daha toleranslı olacağız'' yanıtını verdi. 
     
</TEXT>
</DOC>
