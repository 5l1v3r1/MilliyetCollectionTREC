<DOC>
<DOCNO> 286685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo23.html </URL>
<DATE> 2004/11/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Beşiktaş, Konyaspor maçına hazır... İşte muhtemel 11... 
</HEADLINE>
<TEXT>

     Beşiktaş, Konyaspor ile yarın deplasmanda oynayacağı Birinci Süper Futbol Ligi maçının hazırlıklarını tamamladı. 
     Teknik Direktör Vicente Del Bosque yönetiminde son çalışmasını bu sabah basına kapalı yapan siyah-beyazlılar, saat 18.00'de Konya'ya gidecek. 
     Ligde ve UEFA Kupası'nda oynadığı son 4 resmi maçı kazanarak, kötü başladığı sezonda çıkışa geçen Beşiktaş, Konyaspor deplasmanından da 3 puanla dönerek, galibiyet serisini sürdürmek istiyor. 
     İspanyol teknik adam, 19 kişi olarak belirlediği Konyaspor maçı kadrosuna kırmızı kart cezalısı İbrahim Üzülmez'in yanı sıra Veysel, Serdar, Berkant, Kaan Dobra, Ronaldo ve Cordoba'yı almadı. 
     Beşiktaş'ın Konyaspor karşısına, Ramazan, Fatih, Emre, Mustafa, Juanfran, Ali, Okan, Ahmet Yıldırım, İbrahim Akın, Sergen, Carew 11'iyle çıkması bekleniyor. 
     Konya Atatürk Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Cem Deda yönetecek. 
     
</TEXT>
</DOC>
