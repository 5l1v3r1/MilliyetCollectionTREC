<DOC>
<DOCNO> 288790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sonspo10.html </URL>
<DATE> 2004/11/14/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Milliler Ukrayna maçını böyle değerlendirdi... 
</HEADLINE>
<TEXT>

     Futbol Federasyonu Başkanı Levent Bıçakcı ve bazı yönetim kurulu üyeleri, A , A 2 ve Ümit Milli Takım teknik heyet ve futbolcularıyla bayramlaştı. 
     Polat Renaissance Otel'de biraraya gelen milli futbolcular ve teknik heyetler, önce Levent Bıçakcı ve yönetim kurulu üyeleriyle birlikte yemek yediler. 
     Yemeğin ardından Levent Bıçakcı ve yönetim kurulu üyeleri, teknik heyetler ve tüm milli futbolcular tek tek tokalaşarak, bayramlaştı. 
     Federasyon Başkanı Bıçakcı, bugün milli takımlarda çok güzel bir bayramlaşma olduğunu belirterek, ''Tüm takımlarla birlikte yemek yedik ve bayramlaştık. Arkadaşların morali çok iyi. Tüm Türk halkının bayramını kutluyorum'' dedi. 
     Milli Takımlar Teknik Direktörü Ersun Yanal ise Ramazan Bayramı'nın 3 gün süreceğini belirterek, ''İnşallah 4. gün bizim bayramımızla sonuçlanır. Bayramdan sonra halkımıza bir bayram da biz yaşatmak ve bayramı 4 güne çıkarmak istiyoruz. Tüm Türk halkının ve İslam aleminin bayramını kutluyorum'' diye konuştu. 
     
     FUTBOLCULARIN MORALİ İYİ 
     Futbolcuların bayramlaşma sırasında neşeli oldukları ve birbirleriyle şakalaştıkları görüldü. 
     Kaptan Bülent Korkmaz, tüm milli futbolcularla bayramda biraraya geldiklerini kaydederek, ''Güzel bir bayram oluyor. Türk halkının bayramını kutluyorum'' dedi. 
     Ukrayna maçında tek düşüncelerinin galibiyet olduğunu vurgulayan Bülent, şöyle konuştu 
     ''Ukrayna'yı yenip, lider olmak istiyoruz. Zor maç olacak. Elimizden geleni yapacağız. Herkesin desteğini bekliyoruz. Bu maçla birlikte liderliği ele geçirip, grup maçlarının sonuna kadar lider olmak istiyoruz.'' İbrahim Toraman, milli takımda herkesin moralinin çok iyi olduğunu kaydederek, ''Ukrayna iyi bir takım ama biz kendimize güveniyoruz. Bu maçı kazanacak güçteyiz. Türkiye her zaman mücadelesini, kazanma arzusunu sahaya yansıttığı zaman istediği sonucu alır. Taraftarımızın da desteğiyle liderliği alacağız'' dedi. 
     Okan Buruk da Ukrayna maçını kazanarak Türk halkını bayram sonunda sevindireceklerini ifade ederek, ''Bizim için çok zor bir maç olacak. Rakibimiz güçlü bir takım. Ancak kendi seyircimiz önünde kazanmak istiyoruz. İnşallah kazanıp, Türk halkına bayram sevinci yaşatacağız. Herkesin bayramını kutluyorum'' diye konuştu. 
     A Milli Takım, bu akşam basına kapalı yapacağı antrenmanla Ukrayna maçının hazırlıklarını sürdürecek. 
     
     NİHAT KAMPA KATILDI 
     Yurtdışında forma giyen oyunculardan Nihat Kahveci, bayramlaşma sonrası kampa katıldı. 
     Real Sociedad'da forma giyen Nihat, İspanya'da dün lig maçı oynadığı için kampa bugün katılabildiğini belirterek, ''Önümüzde önemli bir Ukrayna maçı var. Biz her maça galibiyet için çıkıyoruz. Ama bu maçın bizim açımızdan başka bir önemi var. Kazandığımız takdirde liderliği de ele geçireceğiz. Amacımız Ukrayna'yı İstanbul'dan puansız göndermek ve lider olmak'' dedi. 
     Yıldıray, Halil ve Hamit Altıntop'un bu akşam, Emre'nin ise yarın İstanbul'a gelerek, kampa katılacakları bildirildi. 
     
</TEXT>
</DOC>
