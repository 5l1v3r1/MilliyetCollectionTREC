<DOC>
<DOCNO> 285194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur16.html </URL>
<DATE> 2004/11/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Güneyde yaz, kuzeyde yağmur .. 
</HEADLINE>
<TEXT>

     Türkiye, Kasım ayına kuzey bölgelerde yağmur, güneyde ise güneşli bir havayla giriyor. Hava sıcaklığı Çarşamba gününden itibaren kuzey ve doğu kesimlerde azalacak... 
     Hafta sonunda Antalya'da hava sıcaklığı 30 dereceler kadar çıkınca turistler denize girdi, yağmur alan Erzurum'da ise hava sıcaklığı 14 dereceye kadar düştü. İstanbul'da Perşembe günü hava sıcaklığı 16 dereceye kadar düşerken, Adana ve Antalya'da ise 30 derecenin üstüne çıkıyor. 
     Meteoroloji'den alınan bilgiye göre, bugün yalnızca Hakkari, Van ve Diyarbakır çevresi yağış alıyor. Marmara, Karadeniz, Doğu ve Güneydoğu Anadolu parçalı bulutlu, Akdeniz, Ege ve İç Anadolu güneşli ve açık bir gün geçirecek. 
     Salı günü Karadeniz'in kıyı kesimi ile Hakkari'de yağmur görülecek. Marmara, Karadeniz'in iç kesimleri ve Doğu Anadolu parçalı bulutlu, diğer yerler yazdan kalma güneşli bir gökyüzüne sahip... 
     Çarşamba günü yağmur Marmara, Karadeniz ve Doğu Anadolu'nun kuzey ve doğu bölümlerinde etkili olacak. Güney bölgeler yine açık ve güneşli, diğer yerler ise parçalı bulutlu... 
     Perşembe günü ise Doğu Marmara İstanbul , Karadeniz'in kıyı kesimi, Doğu ve Güneydoğu Anadolu yağmurlu olacak. Doğu Karadeniz'de şiddetli yağmur beklenirken, bölgenin yüksek kesimlerinde kar yağışı görülebilir... 

     
</TEXT>
</DOC>
