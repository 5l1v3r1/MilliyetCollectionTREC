<DOC>
<DOCNO> 266203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/yasam/yas15.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Vücut saatini kapat, cinsel gücü artır 

DIŞ HABERLER SERVİSİ 
Vücut saatini kontrol eden bir genin yok edilmesiyle cinsel gücün artabileceği tespit edildi. Oregon Üniversitesi tarafından meyve sinekleri üzerinde yapılan bir araştırmada, uyuma ve uyanma saatlerini düzenleyen iki genden birinin yok edilmesiyle erkek sineklerin daha uzun süre çiftleşebildiği görüldü. Normalde çiftleşmeleri ortalama 15 dakika süren meyve sineklerinin cinsel dayanıklılığı genetik müdahale sonrası 22.5 dakikaya yaklaştı. Bilim adamları bu genin insanlarda da bulunduğunu açıkladı. 

Girit'te 42 kaçak yakalandı 

Yunanistan'ın Girit Adası sahil güvenlik ekiplerinin 42 kaçak yakaladığı bildirildi. Atina Haber Ajansı ANA , tümü kuzey Iraklı olan kaçakların Ada'nın doğu kıyısında karaya oturan "Sultanım" isimli Türk bandıralı bir teknede yakalandığını, kimlikleri açıklanmayan 4 Türk vatandaşının ise insan taciri oldukları gerekçesiyle gözaltına alındığını duyurdu. 

İran'da yıllar sonra BMW satıldı 

İran'ın yıllar sonra ithalatına izin verdiği Alman yapımı BMW marka lüks otomobiller ülkede yok satıyor. BMW'nin Tahran'daki temsilcileri, 5 serisi otomobillerden ülkeye ithal edilen ilk ikisinin gümrükten çekildiğini, diğer sekizinin de yakında alıcılarına teslim edileceğini belirttiler. BMW'lerin astronomik bir fiyatla satışa sunulmasına karşın ülkeye gelmeden önce satıldığı kaydedildi. İran'da, 5 serisi BMW marka otomobilin satış fiyatının 120 bin euro olduğu belirtildi. 

Hatay'da ATM patladı 7 yaralı 

HATAY DHA 
HATAY'IN Dörtyol İlçesi'nde bir bankanın ATM'sinde meydana gelen patlamada 7 kişi yaralandı. Dörtyol Devlet Hastanesi'ne kaldırılan yaralılar ayakta tedavi edildi. Olay yerine gelerek, çalışmaları yerinde inceleyen Dörtyol Kaymakamı Lütfullah Gürsoy, patlamanın nedeninin araştırıldığını söyledi. 

Kurşun Emirhan'ı hamakta buldu 

Trabzon DHA 
ANNESİ Dilek Tüysüz ile Giresun'a yakınlarını ziyarete gelen Emirhan Tüysüz, önceki gün bahçedeki hamakta sallanmaya başladı. Bu sırada, kim tarafından ateşlendiği belirlenemeyen bir silahtan çıkan kurşun, küçük Emirhan'ın başına isabet etti. Ağır yaralanan çocuk, hastaneye kaldırıldı. Emirhan, omuriliğine saplanan mermi hayati tehlike oluşturduğu için KTÜ Tıp Fakültesi'ne sevkedildi. 

2 milyon dolar toplayıp kaçtı 

İSTANBUL Milliyet 
ŞİRİNEVLER'DE döviz bürosu sahibi Mehmet Koyuncuoğlu'nun, kendilerinden "dolar artacak" diyerek para alıp kayıplara karıştığını öne süren 6 kişi suç duyurusunda bulundu. Savcılığa verilen şik yet dilekçelerinde, Koyuncuoğlu ve ailesinin son bir yıl içinde, çoğunluğu küçük esnaf olmak üzere 150-200 kişiden hileyle yaklaşık 2 milyon dolar topladığı öne sürüldü. 

Salıncak ipiyle 'boğuldu' 

SAMSUN'UN Vezirköprü ilçesine bağlı Devealan köyünde yaşayan 7 yaşındaki Satı Yüksel, dün evlerinin bahçesindeki salıncakta oynamaya başladı. Ancak bu sırada salıncak ipi küçük kızın boynuna dolandı. Tüm çabasına rağmen ipten kurtulamayan küçük Satı, çevrede olay sırasında kimse olmadığı için hayatını kaybetti. 



</TEXT>
</DOC>
