<DOC>
<DOCNO> 288115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur01.html </URL>
<DATE> 2004/11/11/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Diyanet İşleri Başkanı Sır dizilerinin bazen ayarı kaçıyor 
</HEADLINE>
<TEXT>

     Diyanet İşleri Başkanı Ali Bardakoğlu, ''Din sadece seccade üzerinde kılınan namaz ve tutulan oruçtan ibaret değildir'' dedi. 
     Ali Bardakoğlu, Başkanlık Yemekhanesi'nde verdiği iftarda gazetecilerle bir araya geldi. 
     Bardakoğlu, burada yaptığı konuşmada, dünyada mükemmele ulaşma çabası içinde olduklarını belirterek, ''Diyanet'te, ellerinin uzandığı, akıllarının erdiğince iyi şeyler yapmaya çalıştıklarını'' kaydetti. 
     Dinin, toplumda barışın, huzurun, kardeşliğin kaynağı olmasını istediklerini ifade eden Bardakoğlu, ''İnsanlar dindarlıkları, dereceleri veya az dindarlıkları sebebiyle birbirlerini hırpalamasınlar. Barış içinde bir arada yaşayalım ama din bizim hayatımıza ışık tutsun, çocuklarımızı yarınlara daha iyi hazırlasın'' diye konuştu. 
     Toplumda yaraları sarılması gereken birçok kesim bulunduğunu ifade eden Ali Bardakoğlu, şunları söyledi 
     ''Din sadece seccade üzerinde kılınan namaz ve tutulan oruçtan ibaret değil. Din öyle olmamalı. Din, hayatımızın içine kadar giren, davranışlarımızı derinden etkileyen bir ferahlık, aydınlık, barış ve esenlik olmalıdır. Bu Diyanet'in sunduğu din hizmeti, Cumhuriyetin ilkeleri, laik ve demokratik yapı, toplumun din konusundaki hassasiyetleri, gelenekleri, aklın, bilimin rasyonel düşüncenin ışığı hepsinin bir arada barış içinde harmanlanabilmesidir. Yoksa birini ötekine tercih etmek çözüm değil. Birini tercih eder, diğerlerine karşı çıkarsanız etrafınızda insan da toplayabilirsiniz, cazip de olur, etkileyebilirsiniz ama o başarı değildir. O aslında en kolay ve insanları hırpalayıcı olur'' 
     
     ''DİNİ KORUMAK GİBİ DÜŞÜNCEMİZ OLMAMALI'' 
     Son iki yılda, basında, dini konuların seviyeli, ciddiye alınır ve uzlaştırıcı haberlerin yer aldığını anlatan Bardakoğlu, bazı basın yayın organlarında ise ucuz, polemik ve magazin mantığı ile tartışıldığını söyledi. 
     Bardakoğlu, dinin barışçı şekilde konuşulmasına insanların ihtiyacı olduğunu belirterek, ''Biz nasıl konuşursak konuşalım din, kendi hayatiyetini kıyamete kadar devam ettirir. Bu bakımdan bizim dini korumak gibi bir düşüncemiz asla olmamalıdır. Biz kendi dindarlığımızı, toplumumuzu korumak sorumluluğundayız'' diye konuştu. 
     Diyanet'in, öncelikle, toplumun birlikteliğini ve huzurunu korumak zorunda olduğunu kaydeden Bardakoğlu, buna özen gösterdiklerini, ancak birçok eksiklikleri bulunduğunu bildirdi. Bardakoğlu, yapamadıklarının sebeplerinden birinin, uzman eksikliği ve birikimlerinin olmamasından ve insanların zafiyetlerinden kaynaklandığını söyledi. 
     Diyanet'in 88 bin 563 kadrosunun bulunduğunu, 77 bin kişinin fiilen çalıştığını anlatan Bardakoğlu, vatandaşların bu 77 bin din görevlisinin daha iyi olmasını, üzerlerinde hiçbir leke bulunmamasını istediklerini kaydetti. Bardakoğlu, ''Bu çok teorik bir talep. Bu doğa kanunlarına aykırı. toplumda bir kirlenme varsa, bir boşluk ve çıkar savaşı varsa, insanların birbirinin üzerine basarak yükselmesi ahlaki zaafları bize de yansıyacak'' diye konuştu. 
     Bardakoğlu, ''her şey kirlense din tertemiz ayakta kalmalı ve bizim o kirlerimizi yıkama gayretimize yardımcı olmalı. Bizim çabamız ne kadar gerçekleşir onu zaman gösterecek'' diye konuştu. 
     
     CAMİLERDE KAÇAK ELEKTRİK KULLANIMI 
     Daha sonra gazetecilerin sorularını yanıtlayan Bardakoğlu, camilerin elektrik bedelinin Diyanet tarafından karşılanmadığını hatırlattı. 
     Kaçak elektrik kullanımı konusundaki bir soru üzerine Bardakoğlu, Türkiye'de 70-80 bin caminin halk tarafından yaptırıldığını belirterek, şunları söyledi 
     ''Diyanet bütçesinde cami yapımı için bir kuruş yoktur. Cami tamiri için de yoktur. Paramız olursa biz bunu daha çok müftülük sitelerinin yapımı ve eğitim merkezlerinin zorunlu giderlerine harcıyoruz. Türkiye'de camileri, vatandaş kendisi yapıyor. Vatandaş, tamirini kendisi yapıyor ve yapılırken de Diyanet'ten izin alınmıyor. Cami yapımı bittikten sonra bizim haberimiz oluyor, bizden din görevlisi talep ediyorlar'' Cami yapımı için tip projeler gerçekleştirdiklerini kaydeden Bardakoğlu, ''Camilerin elektrik giderlerini de vatandaş kendisi tedarik ediyor. Bütçedeki para, elektrik giderlerinin sadece onda biri kadarını karşılayabilir durumda. Geri kalanını vatandaş kendisi ödüyor'' diye konuştu. 
     Kaçak elektrik kullanımını tasvip etmelerinin mümkün olmadığını anlatan Bardakoğlu, bu konuda hutbe okuttuklarını anımsattı ve ''Camide kaçak elektriğin kul hakkı olduğuna dair hutbe okunurken, o mikrofon elektriğinin kaçak olması büyük bir çelişki değil mi Kaçak elektriği kullanan da bizim insanımız, camileri yapan da bizim insanımız'' dedi. 
     
     ''HUTBELERİMİZ, HÜKÜMET PROGRAMLARINDAN BAĞIMSIZ'' 
     Ali Bardakoğlu, hutbe ve dini anlatımlarının, hükümetlerin programından bağımsız olduğunu ifade ederek, konuların kendi kurullarında görüşülerek, kararlaştırıldığını bildirdi. 
     Bardakoğlu, gündemlerinde aile içi şiddetin bulunduğuna dikkati çekerek, Türkiye'de aile içi şiddetin önlenmesi için ciddi çalışma başlattıklarını ve din görevlilerinin de buna destek verdiklerini belirtti. 
     Kadın hakları konusunda toplumda bir adım atılacaksa bunda Diyanet'in de görevi olması gerektiğine işaret eden Bardakoğlu, ''Din görevlileri bunda ayak sürürlerse projeler sonuca ulaşmaz'' dedi. 
     Bu çalışmaların AB ile ilgisi olmadığını anlatan Bardakoğlu, ''AB'ye girsek de girmesek de toplumumuzda bir hak ihlali varsa bizim bunu önlememiz lazım. Din bizim hayatımızı güzelleştirmeli, birlikte yaşamımızı kolaylaştırmalı. Biz dini böyle anlamalı ve anlatmalıyız'' diye konuştu. 
     
     ''KAPKAÇ OLAYLARI, BOŞLUĞUN BİR PARÇASI'' 
     Kapkaç olaylarına da değinen Ali Bardakoğlu, toplumda ciddi bir kimlik ve manevi boşluk yaşandığını belirterek, ''Kapkaç olayları, gençliğin içinde bulunduğu boşluğun bir parçası. İnsanımızın yanlış davranışlarına yol açan bu davranışlara dikkat etmek lazım'' dedi. 
     Din görevlilerinin hafta sonlarında tatil yapmalarına ilişkin sendikal taleplerin hatırlatılması üzerine Bardakoğlu, ''İmamlar namazı yarıda mı kesecek '' şeklinde konuştu. 
     Bardakoğlu, imamların hafta sonu ve yıllık izinleri bulunduğunu bildirerek, buna müftülerin duruma göre karar verdiğini söyledi. 
     Bardakoğlu, ayrıca sendikaların şikayet edecek konuları olmadığı için cazip konular ürettiklerini belirterek, din görevlilerinin özlük haklarının iyileştirilmesi konusundaki taleplerini ise haklı bulduklarını, ancak söylemlerinin şık ve estetik olmadığı görüşünü savundu. 
     
     ''SIR DİZİLERİNİN, BAZEN AYARI KAÇIYOR'' 
     Sır dizilerine ilişkin bir başka soru üzerine Bardakoğlu, şunları kaydetti 
     ''Sır dizileri, dini değerleri tanıtıyorsa, olumlu olabilir. Ancak zaman zaman dindeki sebep sonuç ilişkisini ve rasyonelliği de bertaraf eden ve her şeyi olağanüstü bir zemine çeken yaklaşımlar, bir yönüyle de dinin vermek istediği sorumluluk bilincine aykırı. Sır dizileri, biraz hayatın sadece görünenden ibaret olmadığını, bir de görünmeyen kısmının bulunduğunu anlatıyor. Ancak bazen ayarı kaçıyor'' 
     
     TRT'DE DİN KANALI 
     Diyanet İşleri Başkanı Bardakoğlu, TRT'de bir dini kanalın açılması konusundaki soruya karşılık, 24 saati dolduracak kadar bilgi ve tecrübeleri olmadığını bildirdi. 
     Kitaplar konusunda iddialı olduklarını dile getiren Bardakoğlu, ancak görsel malzeme konusunda aynı şeyi söyleyemeyeceklerini, bunun bütçeden para ayırma ile de olamayacağını anlattı. 
     
     AZINLIKLAR RAPORU VE ALEVİLER 
     Bardakoğlu, dini azınlıklar raporu ve Aleviler konusu ile AB'ye girme sürecinde Diyanet'in neler yapacağının sorulması üzerine şunları söyledi 
     ''Diyanet'in bütçesinin yüzde 87'si personel giderleridir. 'Bu kadar din görevlisi olmasın' diyebiliyorsak, 'siz bu işi nasıl götürürsünüz' diye sorulmalı. 77 bin din görevlisi istihdam edildiği açık. Cumhuriyet döneminde din görevlilerinin ücretlerinin bütçeden ödenmesi kararlaştırıldı. Din görevlilerinin maaşları bütçeden ödenmeli ve cemaatten biraz farklı ve bağımsız olması lazım, bunun için bu tercih yapıldı'' Alevilerin dini ve etnik azınlık olmadıklarının açık olduğunu ifade eden Bardakoğlu, ''Aleviler, İslam'ın kendi alt grubudur. Alevilik, İslam'ın kendi içinde bir alt inanç grubudur. Bunun dışındaki her söz bilimsel ve tarih olarak da yanlıştır, ancak kasıtlı, çok zorlanmış, maniple edilmiş bir görüştür'' diye konuştu. Diyanet'in amacının, bir insanın 24 saatini dolduracak din hizmeti sunması olmadığını kaydeden Bardakoğlu, ''Sadece temel alt ortak bilgiyi vermektir, ondan sonra insanlar kendi ortak bilginin üzerine bilgilerini inşa edeceklerdir. Kendi dindarlıklarına, kendileri karar vereceklerdir. Öyle yapmayıp, hizmetlerimizi ayrıştırmaya başlarsak, bu sefer ikinci, üçüncü, dördüncü alt grupların da taleplerini karşılamak zorunda kalırız'' diye konuştu. 
     
     KADIN MÜFTÜ YARDIMCILARI 
     Ali Bardakoğlu, kadın müftü yardımcıları atanması konusundaki soruyu cevaplandırırken ''çok geç kalındığını'' belirtti ve ''Toplumun kadın müftü yardımcılarını garipsemesini garipsiyorum. Çok geç kalınmış bir şey. Ne yapıyorsak inandığımız için yapıyoruz'' dedi. 
     Kadın müftü yardımcılarına Türkiye'nin ihtiyacı olduğunu anlatan Bardakoğlu, kadın din görevlilerinin, erkek din görevlilerinden daha verimli olduklarını da sözlerine ekledi ve 2 bin 750 kadın din görevlisinin bulunduğunu bildirdi. 
     
     HUTBELERDE YENİ DÖNEM 
     Bardakoğlu, hutbelerin okunması konusunda yeni bir çalışma başlattıklarını belirterek önümüzdeki günlerde din görevlilerine hutbe kitabı gönderileceğini bildirdi. 
     Bardakoğlu, ayrıca imamlara hutbelere konu malzemelerin verileceğini ve kendilerinin de hutbe hazırlayacak başkanlığa öneride bulunabileceklerini kaydetti. 
     Organ nakli konusunda görüşlerinin sorulması üzerine Bardakoğlu, hutbe ve vaazlarla vatandaşlara bu bilinç ve sorumluluğun verilmesi gerektiğini söyledi. 
     İmamlara hutbeden ziyade vaazlarda organ nakli konusunun işlenmesi için talimat verdiklerini anlatan Bardakoğlu, toplumda ''organın inançsız kişilere gideceği'' şeklinde yanlış inanışlar bulunduğunu kaydetti. 
     Bardakoğlu, ''Her insan iradesiyle günah ve sevap kazanır. İnsanlardaki dindarlık duygusu bilgi ile sağlanamazsa o zaman paranoya başlar. Organ verirseniz, iyilik yaparsınız, ecrini alırsınız'' dedi. 
     
     ''ZEKAT VE FİTRE FONU OLUŞTURULMALI'' 
     İslam bilginlerinin her konuda vatandaşlara örnek olması gerektiğini ifade eden Bardakoğlu, bilginlerin kendilerini değiştirmeleri gerektiğini söyledi. 
     Dini konularda sorumluluğun öncelikle ilahiyat fakültesi öğretim üyeleri ile müftülerde olması gerektiğini vurgulayan Bardakoğlu, Diyanet'in her zaman ön planda bulunmaması gerektiği görüşünü dile getirdi. 
     Bardakoğlu, Sosyal Yardımlaşma ve Dayanışma fonlarından fakirlere aktarılan paranın Anadolu'da çok işe yaradığını belirterek, zekat ve fitre konusunda da bir fon oluşturulması ve kurumsallaşması gerektiğini kaydetti. 
     Bardakoğlu daha sonra makamındaki bazı eserler hakkında bilgi verdi. 
     Masasının üzerindeki yazı takımını Sultan Abdülhamit'in kullandığını belirten Bardakoğlu, o dönemden bir masa bulunduğunu, ancak yer olmadığını için kullanamadığını ifade etti. 
     
</TEXT>
</DOC>
