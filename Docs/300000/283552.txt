<DOC>
<DOCNO> 283552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur33.html </URL>
<DATE> 2004/10/26/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Öğrencilerden ev kiralarına "çadırlı" protesto... 
</HEADLINE>
<TEXT>

     Anadolu ve Osmangazi üniversitelerinde öğrenim gören bir grup öğrenci, Eskişehir'de ev kiralarının yüksek olmasını protesto amacıyla Yunusemre Yerleşkesi önündeki parkta çadır kurdu. 
     AÜ Yunusemre Yerleşkesi Cumhuriyet Kapısı önündeki alt kademe Tepebaşı Belediyesi'ne ait parkta toplanan bir grup öğrenci, buradaki parka çadır kurdu. 
     Öğrenciler adına açıklama yapan Onur Çeliker, işçi ve memur çocuklarının üniversite eğitimi için geldikleri Eskişehir'de, yüksek ev kiraları nedeniyle barınamaz duruma düştüklerini öne sürdü. Bir yıl önce 100-150 milyon lira arasında değişen kiraların bu yıl 300-350 milyon liraya kadar çıktığını ifade eden Çeliker, ev kiralarının üniversite yerleşkelerine yakın mahallelerde ise 500-600 milyon liraya kadar yükseldiğini ifade etti. 
     Çeliker, öğrencilerin yüksek kiralar nedeniyle sosyal, kültürel ve bilimsel etkinliklere katılmakta güçlük çektiğini kaydetti. 
     Açıklamanın ardından Tepebaşı Belediyesi zabıta ekipleri, öğrencilerin parka kurduğu çadırı toplamak istedi. Zabıta ekipleriyle kısa süreli yaşanan gerginlik, öğrenci temsilcilerinin araya girmesiyle yatıştırıldı. 
     Zabıta ekipleri, parkı ihlal ettikleri gerekçesiyle öğrenciler hakkında zabıt tuttu. Öğrenciler, yarın akşama kadar çadırı muhafaza etmek için nöbet tutacaklarını söylediler. 
     
</TEXT>
</DOC>
