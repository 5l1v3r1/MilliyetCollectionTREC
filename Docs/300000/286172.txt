<DOC>
<DOCNO> 286172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur42.html </URL>
<DATE> 2004/11/04/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Okul önünde ecstacy operasyonu .. 
</HEADLINE>
<TEXT>

     Denizli'de gerçekleştirilen ecstacy operasyonunda 3 kişi gözaltına alındı. 
     Edinilen bilgiye göre, Denizli Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekiplerinin okul önlerinde yaptığı çalışmalarda, ecstacy hap satan 3 kişilik şebekenin izine rastlandı. 
     Alıcı gibi davranan görevliler, Yusuf Ö. 39 , Hakan Ü. 29 ve kayınbiraderi U.G. 15 ile telefonda görüşerek buluşma yeri tespit etti. Buluşma noktasına gelen ve polislerle hapların tanesi için 10 milyon liradan anlaşan 3 kişi, hapları teslim ettikleri sırada yakalandı. 
     Hakan Ü'nün kullandığı 47 DR 477 plakalı otomobil ile bu kişilerin üzerlerinde ve evlerinde yapılan aramada, 281 adet ecstacy hap ve 20 adet mermi ele geçirildi. 
     ''Teşekkül halinde uyuşturucu hap ticareti yapma'' iddiasıyla gözaltına alınan kişilerin sorgulamasının devam ettiği bildirildi. 
     
     EMNİYET MÜDÜR YARDIMCISI NENNİOĞLU 
     Denizli Emniyet Müdür Yardımcısı Baytekin Nennioğlu, uyuşturucu ticaretine karşı etkin mücadele ettiklerini, bu konuda anne ve babalardan, okul idarecilerinden de destek beklediklerini belirtti. 
     ''Sizi uyanık tutar, zihninizi açar ve daha çok ders çalışırsınız'' gibi sözlerle öğrencilerin kandırıldığını, bir hapla başlayan merakın bağımlılığa dönüştüğünü ifade eden Nennioğlu, şöyle konuştu 
     ''Anne ve babalar, çocuklarının nereye gittiğini, kimlerle arkadaşlık ettiğini, günlük para harcama alışkanlığında bir değişiklik olup olmadığını bilmeli. Daha etkin bir mücadele için anne-babalar çocuklarını sıkı bir şekilde takip etmeli, okul idarecileri polisle işbirliği yapmalıdır. Onlar için önemsiz olan bir ipucu, belki de önemli bir uyuşturucu kaçakçılığı olayını ortaya çıkarmayı sağlayacaktır.'' 
     
</TEXT>
</DOC>
