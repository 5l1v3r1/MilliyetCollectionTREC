<DOC>
<DOCNO> 273709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur14.html </URL>
<DATE> 2004/09/21/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Tecavüzcü linçten kurtuldu 
</HEADLINE>
<TEXT>

     Kaan KAYA MARMARİS Muğla , DHA 
MARMARİS'te, küçük yaşta kıza tecavüz edip, bıçakla yaraladığı iddia edilen firari asker Fatih Gümüş, olaydan üç hafta sonra hırsızlık yaparken yakalandı. Hırsızlık suçundan serbest bırakılan Gümüş, polislerin hareketlerinden şüphelenmesi üzerine yeniden sorgulanmasında tecavüz ve bıçaklama suçunu itiraf etti. Tatbikatta, vatandaşlar zanlıyı linç etmek istedi. 
     Marmaris Aksaz Deniz Üs Komutanlığı'nda er olarak askerlik görevini yapan 21 yaşındaki Fatih Gümüş, bir ay önce birliğinden firar etti. Marmaris'te görülen Gümüş, üç hafta önce tesisatçı olduğunu söyleyerek 128'nci sokakta oturan 15 yaşındaki D.U.'nun evine gitti. 
     Çamaşır makinesine baktıktan sonra içmek için bir bardak su isteyen Gümüş, iddiaya göre genç kıza saldırdı. D.U'nun bıçakla kendisini koruması üzerine paniğe kapılıp kaçan Gümüş, birkaç gün sonra aynı sokakta Karaaslan Apartmanı'nın üçüncü katında ailesi bile birlikte yaşayan 14 yaşındaki B.Ç'nin evine gitti. 
     Yine tesisatçı olduğunu söyleyerek içeri giren Gümüş, çamaşır makinesi ve su tesisatına baktıktan sonra bir bardak su istedi. Evde genç kızın yalnız olduğunu fark eden Gümüş, mutfağa giden B.Ç'yi bıçakla tehdit ederek, ellerini bağlayıp tecavüz etti. Genç kızı bıçakla çeşitli yerlerinden hafif yaralayan Gümüş kaçtı. 
     Marmaris Devlet Hastanesi'nde tedaviye alınan B.Ç bir hafta sonra taburcu oldu. Fatih Gümüş, geçen Cuma gecesi de Mustafa Muğlalı Caddesi eski Postane Sokak'ta bir eve hırsızlık için girdi. 
     Evdekilerin kendisini fark etmesi üzerine yakalanarak tartaklanıp polise teslim edilen Gümüş, mahkemeye çıkarıldı. Gümüş, tutuksuz yargılanmak üzere serbest bırakıldı, birliğine teslim edilmesine karar verildi. İki genç kızın verdiği eşkalin Gümüş'e uyduğunu farkeden polis, zanlıyı yeniden sorguladı. Genç kızlarla yüzleştirdi. Mağdurlar sanığı teşhis etti. 
     Gümüş, sorgusunda tecavüz ve bıçaklama suçunu itiraf etti. Gümüş, ayrıca Armutalan İkiz villalar, Ahu Hetman Hastanesi lojmanları ve 145'nci sokakta bir villada üç hırsızlık olayını da gerçekleştirdiğini söyledi. Tatbikat yaptırılan Gümüş, D.U'nun evine daha sonra B.Ç'nin evine götürüldü. Mahalle sakinlerinin öfkeyle beklediği Gümüş'ün tatbikatı için apartman etrafında güvenlik önlemleri artırıldı. 
     Gümüş, B.Ç.'ye tecavüz ettiği apartmana götürüldüğünde, öfkeli vatandaşlardan sakin olmalarını isteyen emniyet yetkilileri, takviye ekip istedi. Bu sırada polis otosundan indirilen Gümüş'e mahalle sakinleri saldırarak linç etmeye çalıştı. Öfkeli vatandaşlara güçlükle engel olunurken, Gümüş, B.Ç'nin evinde, genç kıza nasıl tecavüz ettiğini soğukkanlılıkla anlattı. 
     10 dakika süren tatbikat sonrasında apartmandan çıkarılan Gümüş'e, B.Ç'nin ailesi ve halk yeniden saldırmak istedi. Müdahale eden polisle mahalle halkı arasında arbede yaşandı. Polis otosuna bindirilen Fatih Gümüş, hızla olay yerinden uzaklaştırıldı. Öfkesini alamayan B.Ç'nin ailesi bu kez gazetecilere küfür edip saldırmaya çalıştı. Marmaris İlçe Emniyet Müdürlüğü'ne götürülen Fatih Gümüş, parmak izi alınarak birliğine teslim edilmesi için Merkez Komutanlığı görevlilerine teslim edildi. 
     
</TEXT>
</DOC>
