<DOC>
<DOCNO> 270006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun38.html </URL>
<DATE> 2004/09/08/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Türk milletvekili Kaya, Hollanda'da göreve başladı 
</HEADLINE>
<TEXT>

     Hollanda parlamentosunda milletvekilliği hakkını kazanan Fatma Koşer Kaya 36 , yemin ederek görevine başladı. 
     Fatma Koşer Kaya'nın bugün göreve başlamasıyla Hollanda parlamentosunda bulunan Türk kökenli milletvekili sayısı da 5'e yükseldi. 
     Demokratlar 66 Partisi'ne mensup olan Fatma Koşer Kaya, geçen hafta bir milletvekilinin ayrılması üzerine parti listesinin yedek sırasından üyelik hakkını elde etmişti. 
     Hollanda'da bir partiden herhangi bir nedenle boşalan milletvekilliğini, seçimlere katılan listenin yedek sırasındaki ilk aday üstleniyor. 
     Fatma Koşer Kaya, geçen yıl ocak ayında yapılan erken genel seçimlerde Demokratlar 66 Partisi listesinin 8'inci sırasından seçimlere katılmış, partisi 6 üye çıkardığı için doğrudan milletvekili seçilememişti. 
     Koalisyona ortak olan partisinin hükümete bir üye vermesi üzerine Kaya, yedek listede birinci sıraya yükselmişti. Milletvekili Francine Giskes , geçen hafta kişisel nedenlerle siyaseti bırakma kararı alınca da Fatma Koşer Kaya'ya üyelik yolu açılmış oldu. 
     Samsun doğumlu olan Fatma Koşer Kaya, Hollanda'da Brabant Katolik Üniversitesi Hukuk Fakültesi'ni bitirdi, uzun süre ülkenin en büyük sendikal kuruluşu olan Hollanda Sendikalar Federasyonu'nda avukatlık yaptı. Serbest avukatlık da yapan Fatma Koşer Kaya, geçen ay Goude kenti mahkemesinde yedek hakimliğe getirilmişti. 
     Fatma Koşer Kaya'nın yanı sıra halen Hollanda parlamentosu Temsilciler Meclisi'nde Hıristiyan Demokrat Parti'den Coşkun Çörüz ve Nihat Eski, koalisyonun ikinci büyük ortağı Liberal Parti'den Fadime Örgü ve ana muhalefet partisi Sosyal Demokrat İşçi Partisi'nden Nebahat Albayrak milletvekilliği görevini yürütüyor. 
     
</TEXT>
</DOC>
