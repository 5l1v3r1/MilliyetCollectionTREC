<DOC>
<DOCNO> 269469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy04.html </URL>
<DATE> 2004/09/06/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Parti gibi vekil 
</HEADLINE>
<TEXT>

     DYP'nin TBMM'deki 4 üyesinden biri olan Iğdır Milletvekili Dursun Akdemir, Başbakan ve bakanlara yönelttiği yüzlerce soru önergesiyle adeta tek başına parti gibi çalıştı. 
     3 Kasım seçimlerinde bağımsız olarak TBMM'ye giren, 
     daha sonra Genel Başkanı Mehmet Ağar'ın davetini kabul ederek DYP'ye katılan Akdemir, Başbakan Recep Tayyip Erdoğan başta olmak üzere AKP'li bakanların yanıtlandırması istemiyle Meclis'e verdiği soru önergeleriyle hükümet yetkililerine fazla mesai yaptırıyor. TBMM Başkanlığı'na bugüne kadar çeşitli konulara ilişkin 150'nin üzerinde yazılı soru önergesi veren Akdemir'in Başbakan ve bakanlara yönelttiği soru sayısı 750'yi aştı. Soru yağmurunun gerekçesini "Milletin beklentilerini parlamentoya taşıma gayreti" olarak dile getiren Akdemir'in TBMM'ye ve kamuoyunun gündemine taşıdığı konulardan başlıcalbarını hızlı tren faciası, devletin lojman sayısı, yatırımlar, kayıtlarda zorla bağış alınması, otoyol, köprü, elektrik ücretlerine yapılan zamlar, ÖSS'de 32 bin öğrencinin neden sıfır aldığı, akaryakıt maliyet ve satış fiyatları, Aria-Aycell birleşmesi, işsiz üniversite mezunları, öğrencilerin kötü alışkanlıklardan korunması, organ nakli, Erdoğan'ın G-8 için gittiği ABD'de halısız ve bandosuz karşılanması oluşturuyor. 
     
</TEXT>
</DOC>
