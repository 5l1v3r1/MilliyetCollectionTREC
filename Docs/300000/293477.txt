<DOC>
<DOCNO> 293477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo08.html </URL>
<DATE> 2004/11/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ayın altın adamı Galatasaraylı Tomas... 
</HEADLINE>
<TEXT>

     Işık Sigorta ''11 Altın Adam Yarışması''nda, Birinci Süper Futbol Ligi'nin 8, 9, 10 ve 11. haftalarının değerlendirildiği Ekim ayı jüri toplantısı İstanbul'da yapıldı. 
     Kalyon Otel'de gerçekleştirilen ve Beşiktaş-Çaykur Rizespor maçı esnasında tribünde bıçaklanarak öldürülen Cihat Aktaş için yapılan saygı duruşuyla başlayan toplantıya, jüri üyelerinin yanı sıra, Beşiktaş Divan Kurulu Üyesi Nevzat Demir, Eski Futbol Federasyonu Başkanı Kemal Ulusu, Denizlispor Teknik Direktörü Giray Bulak ve Çaykur Rizespor Teknik Direktörü Rıza Çalımbay da konuk olarak katıldı. 
     Gecede, Eylül değerlendirmesinde ayın yöneticisi seçilen Galatasaray Kulübü Başkanı Özhan Canaydın, ayın yıldızı seçilen Galatasaraylı golcü Necati Ateş ve ayın hakemi seçilen Cüneyt Çakır da ödüllerini aldılar. 
     Necati Ateş, ödülünü kulüp başkanı Özhan Canaydın'ın elinden aldı. 
     
     EKİM AYI DEĞERLENDİRMESİ 
     Yarışmanın ekim ayı değerlendirmesinde, jüri üyelerinden aldığı 149 puanla Galatasaray'ın defans oyuncusu Stjepan Tomas ''Ayın Altın Oyuncusu'' seçilirken, ekim ayı panoramalarında en fazla yıldız alan Fenerbahçeli Marco Aurelio da ''Ayın Yıldızı'' olarak açıklandı. 
     Ayrıca, Malatyaspor Başkanı Hikmet Tanrıverdi 180 puanla ''Ayın Yöneticisi'', Çaykur Rizespor Teknik Direktörü Rıza Çalımbay 188 puanla ''Ayın Teknik Direktörü'' ve eylül ayında da aynı dereceye layık görülen hakem Cüneyt Çakır 174 puanla ''Ayın Hakemi'' olarak belirlendi. 
     
</TEXT>
</DOC>
