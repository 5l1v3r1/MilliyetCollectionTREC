<DOC>
<DOCNO> 280836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas13.html </URL>
<DATE> 2005/03/15/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Baharın müjdecisi kardelenler açtı 
</HEADLINE>
<TEXT>

     Baharın müjdecisi olarak bilinen kardelenler Van Gölü çevresinde açtı. 
     Yüzüncü Yıl Üniversitesi YYÜ Çevre Sorunları Araştırma ve Uygulama Merkezi Müdürü Dr. Şevket Alp, AA muhabirine yaptığı açıklamada, anavatanı Toros Dağları olan kardelenlerin, erken dönemde açmaları nedeniyle baharın müjdecisi olarak bilindiklerini söyledi. 
     Van ve çevresinde kış mevsiminin uzun ve soğuk geçtiğine işaret eden Alp, kış döneminden sonra baharın büyük bir özlemle beklendiğini, bu nedenle doğanın ve özellikle bitki aktivitelerinin çok iyi şekilde gözlendiğini ifade etti. 
     Yıllardan bu yana kardelenlerin açmasıyla bölgede ilkbahar hazırlıklarına başlandığını vurgulayan Alp, Van'da YYÜ Geofit Bahçesi'ne ekilen kardelenlerin açmasıyla ilkbaharın geldiğini bildirdi. 
     Van'ın Doğu Anadolu Bölgesi'ndeki diğer illere göre ilkbahar mevsimini 15 gün erken karşıladığını belirten Dr. Alp, bunun Van Gölü'nün yarattığı etkiden kaynaklandığına işaret etti. 
     Van Gölü'nün okyanus etkisi yarattığına dikkat çeken Alp, gölün çevredeki ekoloji ile bitki hareketlerini büyük ölçüde etkilediğini söyledi. 
     Bu özelliğinden dolayı Van ve çevresinin her dönem medeniyetleri cezp ettiğini ifade eden Dr. Alp, ''Van Gölü'nün etkisinden dolayı bölge tarıma elverişli bir konuma sahip olmuş ve medeniyetlerin gelişimine katkıda bulunmuştur. Bu nedenle Van Ovası kolay kolay yerleşime açılmamalıdır. Bu tür yerleri daha çok tarıma yönelik kullanmalıyız'' dedi. 
     
</TEXT>
</DOC>
