<DOC>
<DOCNO> 265940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun27.html </URL>
<DATE> 2004/08/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
''Çığlık'' ve ''Madonna'' tablolarını getirene 12100 Euro... 
</HEADLINE>
<TEXT>

     Norveç'te yayımlanan Se og Hoer magazin dergisi, başkent Oslo'daki Munch Müzesi'nden önceki gün çalınan Edvard Munch'un ''Çığlık'' ve ''Madonna'' tablolarını getirene 100 bin kron 12100 euro ödül vereceğini açıkladı. 
     Derginin yazı işleri müdürü Odd Johan Nelvik, ''Tabloların zarar görmeden Munch Müzesi'ne iade edilmesini istiyoruz. Bu para ödülünün, Se og Hoer'un veya polisin tabloların nerede olduğu konusunda bilgi almasına yardımcı olmasını umuyorum'' dedi. 
     Müzeyi soyan maskeli kişiler, siyah bir otomobille gelerek, müze görevlisini silahla tehdit etmiş ve bir dakikadan az bir süre içinde iki tabloyu çalmıştı. İki kişi oldukları belirtilen hırsızlar, suç ortaklarının kullandığı otomobile binerek kaçmayı başarmıştı. Polis, hırsızları aramayı sürdürüyor. 
     Oslo Forsikring adlı kuruluşun müdürü John Oeyaas dün yaptığı açıklamada, yangın ya da su baskınından gelecek zararlara karşı sigortalı olan tabloların hırsızlığa karşı sigortalı olmadığını söylemişti. 
     Ünlü Norveçli dışavurumcu ressam Edvard Munch'un 1863-1944 sadece 4 orijinal örneği bulunan ''Çığlık'' tablosu, modern insanın iç sıkıntısını, korkularını, yürek darlıklarını ve kaygılarını anlatıyor. 
     
     MUNCH MÜZESİ YENİDEN AÇILDI 

     Dünyaca ünlü Norveçli dışavurumcu ressam Edvard Munch'un ''Çığlık'' ve ''Madonna'' tablolarının Oslo'da çalınmasının ardından kapanan Munch Müzesi bugün yeniden açıldı. 
     Müze Müdürü Gunnar Sörensen, çalınan 2 tablonun yerlerinin boş kaldığını, bu tabloların depoda olan diğer orijinal örneklerinin şimdilik sergilenmeye çıkarılmadığını belirtti. 
     Müzenin yeniden açılması vesilesiyle düzenlenen mini törende, Oslo Belediye Başkanı Erling Lae'nin, müze yöneticilerine ve güvenlik görevlilerine çiçek vererek, onların gönlünü aldığı kaydedildi. 
     Oslo polisinden yapılan açıklamada ise soygunla ilgili 3 olasılık üzerinde durulduğu kaydedildi. Bunların, soygunun bir koleksiyoncu tarafından finanse edilmiş olması, fidye almak için yapılmış olması ve dikkatleri çekmek için düzenlenmiş olması diye sıralandığı ifade edildi. 
     Norveç'in başkenti Oslo'daki Munch Müzesi'nde pazar sabahı silahlı saldırganlarca düzenlenen soygunda, Edvard Munch'un ''Çığlık'' ve ''Madonna'' tabloları çalınmıştı. Soygunun ardından Munch Müzesi yöneticileri ve güvenlik görevlileri, müze güvenliğinin zayıf olması yolunda ağır eleştirilere maruz kalmışlardı. 
     
</TEXT>
</DOC>
