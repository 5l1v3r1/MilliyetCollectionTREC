<DOC>
<DOCNO> 280758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo35.html </URL>
<DATE> 2005/03/15/ </DATE>
<TIME> 21.23 </TIME>
<AUTHOR>  </AUTHOR>
<HEADLINE>
FİBA Avrupa ligi... Fenerbahçe 70 - Beşiktaş 67 
</HEADLINE>
<TEXT>

     Basketbolda, FIBA Erkekler Avrupa Ligi çeyrek final ilk maçında Fenerbahçe, Beşiktaş'ı 70-67 yendi. 
     Karşılaşmanın ilk dakikalarında her iki takım da hücumda sayı üretmekte zorlanırken, 5. dakika 5-4 Beşiktaş'ın üstünlüğüyle geçildi. Bu dakikadan sonra rakibi karşısında 8-3'lük bir seri yakalayan siyah-beyazlılar, 1. periyodu 13-7 önde kapadı. 
     Maçın ikinci periyoduna da iyi başlayan konuk ekip, El Amin, Tolga ve Erkan'ın basketleriyle 13. dakikada farkı 11 sayıya 23-12 çıkardı. Ancak bu dakikadan sonra iyi savunma yapan Fenerbahçe, farkı azaltmaya başladı. Devrenin son 3 dakikasında 3 faule ulaşan Beşiktaşlı Varda kenara alınınca, sarı-lacivertliler pota altından Harvey ile bulduğu basketlerle ilk yarının bitimine 46 saniye kala 25-25 beraberliği sağladı. İlk yarı bu skorla tamamlandı. 
     Karşılaşmanın ikinci yarısının ilk dakikasında Salyers ve Ömer'in basketleriyle 29-25 öne geçen Fenerbahçe, konuk ekibin dış atışlardan bulduğu sayılara engel olamadı. Beşiktaş, Bekir ve Haluk'un 3 sayılık basketleriyle 25. dakikayı 34-31 önde geçti. Bekir ve El Amin'in sayılarına Harvey ve Erdal ile karşılık veren Fenerbahçe, yeniden beraberliği yakaladı ve son periyoda 39-39 berabere girildi. 
     Son periyoda iyi başlayan Fenerbahçe, Mrsic ve Salyers'ın arka arkaya attığı üç sayılık basketle 15-0'lık bir seri yakaladı ve 37. dakika içinde farkı 13 sayıya 59-46 çıkardı. Bu dakikadan sonra Fenerbahçe'nin en skorer oyuncularından Salyers 5 faulle oyun dışı kalırken, tam saha baskı yapan Beşiktaş, bitime 12 saniye kala Nedim'in basketiyle farkı 1 sayıya 65-64 indirdi. Ancak Nedim 9 saniye kala Mrsic'e sportmenlik dışı faul yapınca, bu oyuncu faul atışlarını sayıya çevirdi ve Fenerbahçe, karşılaşmadan 70-67 galip ayrıldı. 
     
     NOTLAR 
     Karşılaşmada zaman zaman gergin anlar yaşanırken, tribünlerden de yabancı maddeler atıldı. 
     Fenerbahçe teknik heyeti ve oyuncular, devre arasında soyunma odasına giderken Beşiktaş tribünlerinden yabancı maddeler atılınca salona geri döndüler. Sarı-lacivertliler, basın tribünün olduğu bölümden soyunma odasına giderken, Beşiktaşlı taraftarların bulunduğu bölgeye takviye güvenlik görevlileri yerleştirildi. 
     Bitime 1 dakika 42 saniye kala yine Beşiktaş tribünlerinden yabancı maddeler atılınca, siyah-beyazlı takımın kenar yönetimi ve oyuncuları, taraftarları atmamaları için uyardı. 
     Karşılaşma sonunda Fenerbahçeli taraftarlar güvenlik güçlerince salondan çıkarılırken, Beşiktaşlı taraftarlar bir süre daha tribünde tutuldu. 
     Beşiktaş maçta, ribauntlarda rakibine 39-31 üstünlük kurdu. 
     Maçın ilk 3 periyodu skor açısından kısır geçerken, son periyotta iki takım da yüksek yüzdeyle oynadı. Bu periyotta 31-28 Fenerbahçe üstünlüğü vardı. 
     Fenerbahçe ile Beşiktaş arasındaki ikinci karşılaşma 18 Mart Cuma günü Akatlar Spor Salonu'nda oynanacak. Fenerbahçe bu maçı da alırsa dörtlü finale yükselecek. Beşiktaş'ın kazanması durumunda ise dörtlü finale kalacak takım, Fenerbahçe'nin ev sahipliğinde oynanacak 3. maç sonunda belli olacak. 
     KÜNYE 
     
     
FENERBAHÇE 70 - BEŞİKTAŞ 67 Salon Abdi İpekçi Hakemler Sreten Radoviç Hırvatistan xx, Alexander Gorshkov Rusya xx, Vicente Bulto İspanya xx Fenerbahçe Mrsic xxx 23, Ömer xx 6, Erdal xx 3, Harvey xxx 14, Salyers xxx 17, Rasim xx 4, Barış xx 3, Zeki x, Emre x Beşiktaş El Amin xxx 20, Bekir xx 9, Haluk xx 15, Varda x 4, Ellis xx 6, Nedim xx 8, Erkan x 2, Tolga x 3 1. periyot 7-13 İlk yarı 25-25 3. periyot 39-39 5 faul alanlar 37.20 Salyers, 38.26 Rasim Fenerbahçe , 39.51 Nedim Beşiktaş 
     
</TEXT>
</DOC>
