<DOC>
<DOCNO> 264037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/yazar/guclu.html </URL>
<DATE> 2004/08/17/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bener Cordan'ı kaybettik 
</HEADLINE>
<TEXT>


Bener Bey, son 10 yıl içerisinde, Türk eğitimine damgasını vuran en önemli isimdi. Uzunca bir dönem Milli Eğitim'i, bakanlar değil, o yönetti. 
Yakalandığı amansız hastalıktan kurtulamayarak, önceki gün, yaşama veda etti. Cenazesi, bugün Fenerbahçe Camii'nde kılınacak öğle namazından sonra Karacaahmet mezarlığında toprağa verilecek. 
Ailesine ve eğitim camiasına, başsağlığı ve sabır diliyoruz... 
Bener Bey'i Trabzon Milli Eğitim Müdürlüğü döneminden beri tanıyorum. Zaman zaman kızdırsam da o hep abimiz oldu. İkna gücü yüksekti. Ne yapar eder, yakaladığımız manşetlik haberlerden bizi vazgeçirmeye çalışırdı. Vazgeçirdiği de olurdu. Kızsa bile kızgınlığı uzun sürmezdi. Ama hiçbir zaman da iyi bir haber kaynağı olmadı. Çok konuşurdu ama hiçbir şey söylemezdi. Dahası, yakaladığımız bir haberi de, milli menfaatlardan günün koşullarına kadar kırk dereden su getirerek, geciktirmeye çalışırdı. 
Devleti devletten, eğitimi eğitimcilerden, çocukları anne babalarından çok sevenlerdendi. İşte bu yüzden de zaman zaman önemli hatalar yaptığı oldu... 
Sekiz yıllık kesintisiz eğitim gibi son 10 yılda gerçekleşen önemli pek çok projenin mimarı oydu. O olmasaydı, sekiz yıllık kesintisiz eğitim, Şura'dan da geçemezdi, TBMM'den de. 
İşi kulislerde bitirirdi. Diplomasi ustasıydı. Siyasete hep sıcak baktı. Ama ya o partileri beğenmedi ya da partiler onu. Sanırım milletvekilliği, içinde ukde kaldı. Oysa Meclis'e giren eğitim kökenli milletvekillerinin çoğu onun eline su dökemezdi. 
Mevzuatı iyi bilirdi. Önce müsteşar yardımcısı, ardından da müsteşar oldu. Sonunda kendisini o görevlere getirenlere de zaman zaman ah vah ettirdi. Ama o her dönemde ayakta kalmasını bildi. 
Birkaç bakan için uyarlanan şu fıkra, onun gücünü çok net ortaya koyuyor 
Bakan, öbür dünyaya göç edip sırat köprüsünden geçerken, melekler sormuş Cennete mi gitmek istersin, cehenneme mi Bakan düşünmüş düşünmüş kararını verememiş. Müsaade ederseniz ben bir Bener Bey'e sorayım demiş... 
Öyle biriydi. Bırakın bakan, başbakanların bile onun izni olmadan, ona danışmadan iş yapamadığı günler oldu. 
Gürüz'ün YÖK Başkanı olmasından sonra, Ankara'daki gücü iyice arttı. Bener Bey'in Trabzon Milli Eğitim Müdürü olduğu dönemde, Kemal Bey de Karadeniz Teknik Üniversitesi'nde rektördü. O zaman başlayan dostluk, ölene kadar sürdü. 
Türkiye'yi geçtiğimiz aylarda krizin eşiğine getiren üniversiteye girişteki kat sayı krizi, onların eseri. Sistemi tıkanma noktasına getiren onlar. Her ikisi de dediğim dedikçi olduğu için, yanlış da yapsalar, tükürdüklerini hiç yalamadılar. Bu yüzden de bazen hak ettiklerinin çok üzerinde eleştiri yağmuruna tutuldular. 
Bu dostluk, Bener Bey'in Milli Eğitim'den ayrılmasından sonra da YÖK'te devam etti. Gürüz, Bener Abi'sini önce yürütme kurulu üyesi, ardından da başkan vekili yaptı. Sağlığıyla çok yakından ilgilendi. 
Özetin özeti Bener Cordan, Türk Milli Eğitimi'ne damgasını vuran önemli isimlerden biriydi. Süper liselerin babası da oydu. Çok çalıştı, çok koşturdu, hemen her şeyi gereğinden çok fazla düşündü. Emekliliğinin tadını çıkaramadan da aramızdan ayrıldı. Umarım en kısa sürede, en güzel okullarımızdan birinde adı yaşatılır... 



</TEXT>
</DOC>
