<DOC>
<DOCNO> 260190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sondun29.html </URL>
<DATE> 2004/08/03/ </DATE>
<TIME> 20.21 </TIME>
<AUTHOR>  </AUTHOR>
<HEADLINE>
Aşırı dinci bir grup, Suudi Arabistan'ı uyardı 
</HEADLINE>
<TEXT>

     Arap ve Müslüman ülkelerin Irak'a askeri birlik göndermesine karşı olan aşırı dinci bir örgüt, Suudi Arabistan'ı uyardı. 
     ''Cemmati El Tevhid'' adlı örgüte ait olduğu belirtilen ve bir internet sitesinde yayımlanan bildiride, ''Suudi Arabistan Kralı Fahd Bin Abdülaziz'e ve Suudi Arabistan hükümetine sesleniyoruz, Irak'a Müslüman ve Arap askeri göndererek haçlılara itaat etmeyin'' denildi. 
     ''Şeyh Şehit Yasin Tugayı'' imzalı ve bugünün tarihini taşıyan bildiride, ''Eğer çağrımıza olumlu cevap vermezseniz, Allah şahidimiz olsun ki Afganistan'daki ve Irak'taki kardeşlerimiz güvende olmadıkça siz de güvende olmayacaksınız. Cehennemin kapılarını açmayın'' ifadesi kullanıldı. 
     Gerçek olup olmadığı doğrulanmayan bildiride, ''Kan akmasını istemiyoruz. Müslümanların birbirine düşmesini istemiyoruz. Eğer çağrımıza olumlu cevap verirseniz, güvenliğinize ve çıkarlarınıza halel gelmemesi için çalışacağız. Irak'a Müslüman askeri gönderilmesine seyirci kalmayacağız. Arap olsun Müslüman olsun, hangi ülke Irak'a asker gönderirse, bu cevapsız kalmayacak'' uyarısında bulunuldu. 
     Irak'a asker gönderen yabancı ülkelerin de tehdit edildiği bildiride, ''Mücahid'in kasırgasına ve fırtınasına hazırlanın'' denildi. 
     Suudi Arabistan yönetimi, Cezayir, Bangladeş, Endonezya, Pakistan, Malezya, Fas ve Yemen gibi Müslüman ülkelerin Irak'a asker göndermesini önermişti. Pakistan ve Bangladeş, asker göndermeyeceklerini açıklamıştı. 
     
</TEXT>
</DOC>
