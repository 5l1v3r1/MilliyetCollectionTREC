<DOC>
<DOCNO> 261688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/spor/ygokberk.html </URL>
<DATE> 2004/08/09/ </DATE>
<TIME>  </TIME>
<AUTHOR> Bilgin GÖKBERK  </AUTHOR>
<HEADLINE>
Hagi, Hagi gibi oynatırsa 
</HEADLINE>
<TEXT>



30 küsurdu galiba. Galatasaray 1.5 pozisyonda bir gol, bir de penaltı bulmuş "0"ı oynadığı dakikalarda Hakan Şükür ile 2 - 0'ı da bulmuştu... 
Vallahi billahi hiç oynamayarak, belki de doğrusu "hiç"i oynayarak... 
Hadi gerisi Tomas'sız, Bülent'siz Song ve Petre ile yine de idare ediyordu pek gelmeyen Konya'ya karşı. İlerisi de Hakan ve Necati ile Konya için de, anamızın ligi için de yeterliydi. Ama "orta"sındaki sorunlar daha ilk maçta ortaya çıkıyordu işte. Sağ ve solunun bir bölümü hesapta Cihan ve Baliç'e emanetti. Ama "Allahım sağım solum sana emanet"ti de. Hasan Şaş müthiş sıcak her an oyuna giriyor, Ergün çok soğuk, bir girip, bir girmiyor, Conceiçao hiç girmiyor, Galatasaray'ın "ortası" bir türlü organize olamıyordu. Orayı düzeltebilecek Kamerunlu Saidou'nun, Türkiye liglerinin belki de pas alışverişini en iyi bilen adamının ilk on birde olup olmaması bir Hagi tercihidir deyip geçebiliriz. Ama 18'de bile olmaması bir Hagi kaprisi ve bir Hagi inatçılığı belli ki. Yine aynı Hagi, kendi gibi bir 10 numara arıyor, bulamıyor. Ona da peki. Belki de Galatasaray'da kendisinden sonra bir "10'a" tahammülü yok, ona da peki. Ama "10"ken etrafındakileri müthiş organize eden Hagi'nin teknik direktör olduğu takımın "orta"sında zaaflar olması ve bu zaafların da orta saha organizasyonunu en iyi bilen Hagi'nin zamanında olmasına ne diyelim peki. 
Hakan Şükür altmış küsurda "3"lüyordu da Allah'tan, Galatasaray zorlanabileceği bir maçta 2.5 pozisyonda 3 puana ulaşıyordu. 
Hagi ile devam edelim. O farklı bir oyuncuydu. Büyük başarılar kazandırdığı Galatasaray'a teknik direktör olarak seçilmesinin sebebi de farklı ve karizmatik bir oyuncu olmasıydı zaten. Ama ilk lig maçındaki teknik direktörlüğünü yorumlarsak Hagi'nin, fazla klasikti. Ve beni şaşırttı açıkçası. İlk 18'inde, bire birde çok rahat adam geçen Türkiye'deki en hücumcu ve yaratıcı orta sahalarından biri olan Volkan vardı, ilk on birde kullanmıyordu. Volkan'ı mutlaka Galatasaray'a kazandırmalı. Yine bire birde çok rahat adam geçen, direkt kaleye gidebilen Sabri'yi de kazandırmalı Galatasaray'a. Ve tabii başta söylediğimiz Saidou'yu. Onlarla hem Galatasaray farklı olacak, hem de Hagi farklı olacak. 



</TEXT>
</DOC>
