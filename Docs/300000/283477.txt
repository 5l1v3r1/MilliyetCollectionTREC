<DOC>
<DOCNO> 283477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonsiy20.html </URL>
<DATE> 2004/10/26/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gül, Çek Cumhuriyeti'nden istediği desteği aldı 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, resmi ziyaret için geldiği Çek Cumhuriyeti'nin başkenti Prag'dan ayrıldı. 
     Abdullah Gül, temaslarının ardından Prag'dan ayrılmadan önce Çek Dışişleri Bakanı Cyril Svoboda ile ortak basın toplantısı düzenledi. 
     Gül, Çek Cumhuriyeti yöneticilerinin Türkiye'ye verdiği desteği bugün bir kez daha teyit ettiklerini belirterek, ''İleride aynı evin üyeleri olacağımızı umuyorum'' dedi. 
     Türkiye ve Çek Cumhuriyeti arasındaki ticaret hacminin 700 milyon dolar olduğunu anımsatan Gül, bunun daha da geliştirilmesinden yana olduğunu, özellikle turizm sektöründe yoğun işbirliği yapılabileceğini, Türkiye'nin Çek halkı için çok cazip bir ülke olduğunu söyledi. 
     Türkiye'nin AB üyeliği ve 17 Aralıkta başlayacak müzakereler konusundaki soruları yanıtlayan Gül, bugün Prag'da siyasi parti yöneticileri, Cumhurbaşkanı Vaclav Klaus, Meclis Başkanı Lubomir Zaoralek ve Dışişleri Bakanı Cyril Svoboda ile yaptığı görüşmelerde, Çek yöneticilerin, Türkiye'nin üyeliği konusunda destek verdiklerini bir kez daha kendilerinden dinlediklerini belirtti. 
     Gül, yabancı bir gazetecinin, ''müzakere sürecinin 10 veya 15 yıl süreceğinden söz ediliyor, bu sürecin ne kadar devam edeceğini tahmin ediyorsunuz '' şeklindeki sorusuna karşılık, ''Öncelikle bizim için önemli olan müzakerelerin başlamasıdır. Biz müzakerelerin uzun süreceğini biliyoruz. Belki 10 yıl, belki daha fazla olabilir bilemiyorum ama her şey bizim performansımıza bağlı'' dedi. 
     Çek Cumhuriyeti Dışişleri Bakanı Svoboda ise Türkiye ile Çek Cumhuriyeti arasında çok iyi ilişki olduğunu ve bu ilişkilerin gelişerek devam edeceğini ifade ederek, Avrupa Komisyonu'nun Türkiye'ye ilişkin son raporunun, ''adil ve gerçekçi'' bir rapor olduğunu kaydetti. 
     Dışişleri Bakanı ve Başbakan Yardımcısı Abdullah Gül, basın toplantısının ardından Almanya'nın başkenti Berlin'e hareket etti. 
     
</TEXT>
</DOC>
