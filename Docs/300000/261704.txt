<DOC>
<DOCNO> 261704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yazar/ulagay.html </URL>
<DATE> 2004/08/09/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Olimpiyat oyunları küreselleşmeye ayak uydurdu 
</HEADLINE>
<TEXT>
1904'te 13 2004'te 202 ülke 

Kimi tarihçilere göre, ilk kez millattan önce 776 yılında, Yunanistan'ın güneybatı ucundaki Olimpiya'da yapılan ve Olimpiyat Oyunları diye anılan sportif yarışmaları başlatanların amacı, gençleri barış ortamında yarışmaya özendirmek ve böylece savaşları önleme yolunda bir adım atmakmış. Olimpiyat fikrini canlandırıp modern olimpiyatların gerçekleştirilmesine öncülük eden Baron de Coubertin de benzer bir amaçla yola çıkmış, bu oyunların insanlığı, sınıf ve statü farklarının geçerli olmadığı, dostane bir yarışma ortamında buluşturacağını ve barış ortamını geliştireceğini düşünerek modern olimpiyat fikrini ortaya atmış. 
Bu fikri benimseyen zengin bir mimar olan Averof'un bir milyon drahmilik bağışı sayesinde ilk kez 1896 yılında Atina'da gerçekleştirilen modern olimpiyatların düzenli olarak her dört yılda bir tekrarlanmasını önleyen şey ise ne yazık ki savaşlar olmuş. 1916'da Berlin'de yapılması gereken oyunlar 1. Dünya Savaşı nedeniyle iptal edilirken 1940'da Tokyo'da yapılması gereken oyunlar da 2. Dünya Savaşı nedeniyle yapılamamış. 
Şimdi gene bir olimpiyat arefesindeyiz ne yazık ki ve bir kez daha savaş söyleminin gölgesinde bir olimpiyat izleyeceğiz. 11 Eylül sonrasında "Savaşta olduğuna" inandırılmış olan Amerikan halkına yaranabilmek için asker selamı çakıp diğer adaydan daha iyi bir "başkomutan" olacağını kanıtlama yarışına giren Başkan Bush ve rakibi John Kerry'nin içimizi kararttığı bir ortamda yapılacak Atina 2004 Olimpiyatı. 



Küresel açılım 
Olimpiyat oyunları savaşları önleyememiş ama dünyanın dört bir yanından gelen sporcuları buluşturma ve yarıştırma işlevini büyük ölçüde gerçekleştirmiş, oyunlara katılan ülke ve sporcu sayısı sürekli olarak artmış. Özellikle 1950'lerden sonra ortaya çıkan yeni bağımsız devlet sayısındaki hızlı artış ve küreselleşmenin etkileri bu alana da yansımış. 
Yukarıdaki tabloda da görüldüğü gibi, oyunlara katılan ülke sayısı 1948 Londra Oyunları'nda 50'yi, 1968 Mexiko City Oyunları'nda 100'ü geçmiş. 1896'da Atina'da yapılan ilk modern olimpiyatlarda 14 olan ve 1904'de ABD'nin Saint Louis kentinde yapılan oyunlarda 13'e düşen ülke sayısının bu yıl Atina'da ilk kez 200'ü geçmesi ve 202 olması bekleniyor. 
Bu sürecin ilk aşamasında, 2. Dünya Savaşı sonrasında sömürgelerin tasfiyesi ve eski sömürgelerin bağımsız devletler haline gelmesi rol oynadı. 1980 sonrasında yaşanan ikinci aşamada ise Sovyet İmparatorluğu'nun çökmesi ve birçok yeni devletin ortaya çıkması belirleyici oldu. Bu arada ulaşım ve iletişim olanaklarının gelişimi de bu süreci hızlandırdı. 

Kadınların yükselişi 
Oyunlarda madalya kazanma başarısını gösteren ülke sayısının ise 1990'lardan itibaren yeni bir sıçrama yaptığını ve 40'lardan 80'lere sıçradığını görüyoruz. 
Kadınların toplum hayatına girip sportif etkinliklere ve dolayısıyla olimpiyatlara katılma süreci ise son 20 yılda yeni bir ivme kazanmış. 1896'daki ilk modern olimpiyatlara hiç kadın sporcu katılmamış ve 1900 Paris Oyunları'nda da 1206 erkeğe karşılık yalnızca 19 kadın sporcu yarışabilmiş. Oyunlara katılan kadın sporcuların oranı uzun süre 10 dolayında kaldıktan sonra ilk kez 1970'lerde 20'lere yükselebilmiş. Kadın sporcuların oranının 40'a yaklaşması ise ancak 2000'lere girilirken mümkün olabilmiş. 
Bu rakamlar, kadınların toplumsal yaşama ve sportif etkinliklere katılmasının ne kadar yeni bir olay olduğunu ortaya koyuyor. Olimpiyat oyunlarıyla ilgili veriler, dünyada yaşanmakta olan siyasal ve toplumsal dönüşümlerin bir yansıması aslında. Erkek - kadın eşitliğinin ve barışın sağlandığı bir dünyada daha güzel olimpiyatlar yaşamak umuduyla merhaba diyelim Atina 2004'e. 

TSK, AB, IMF ve AKP... ya böyle olmasaydı Başbakan Erdoğan'ın çoğu kimsenin beklemediği bir anda, beklenmeyen netlikte bir açıklama yaparak IMF ile 2005 ve sonrasını kapsayacak yeni bir stand - by anlaşması yapmaya karar verdiklerini bildirmesi, AKP liderinin pragmatik ve gerçekçi yaklaşımının yeni bir örneği. Kendi değerlendirmesine göre o günkü koşullar nasıl davranmasını gerektiriyorsa öyle davranıyor Erdoğan ve bütün diğer kriterler ikinci plana düşüyor o noktada. Ayrıca deneyimlerden ders çıkartmaya ve yapılmış hataları tekrarlamamaya da özen gösteriyor Sayın Başbakan. 
Başbakan'ın IMF ile ilişkiler konusundaki açıklamasını dinlerken yazının başlığındaki soru geldi aklıma. Bu soruyu birkaç soru haline getirip sormak gerekiyor aslında 
TSK Türk Silahlı Kuvvetleri , 28 Şubat sürecinde sergilediği tavrı sergilemeseydi, Erbakan geleneğinden gelen siyasi hareket içinde yetişen Tayyip Erdoğan, yeni bir değerlendirme yapmaya zorlanacak ve AKP'nin bugünkü çizgisini oluşturup iktidara taşıyabilecek miydi AB Avrupa Birliği üyeliği hedefi olmasaydı ve AKP lideri Erdoğan, 2002 Kasım'ında, daha seçim zaferinin ilan edildiği saatlerde bu hedefe bağlılığını ifade etmeseydi, Türkiye demokratikleşme ve sivilleşme yolunda attığı adımları atabilecek miydi IMF desteğinde sürdürülen programlar olmasaydı, Türkiye ekonomisi 2001 krizini atlatıp bugün geldiği noktaya gelebilecek miydi Bütünüyle ilginç bir süreç yaşıyoruz galiba. 



</TEXT>
</DOC>
