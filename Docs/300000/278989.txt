<DOC>
<DOCNO> 278989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/siyaset/axsiy02.html </URL>
<DATE> 2004/10/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bir gün Türklerin göçüne sevineceğiz' 
</HEADLINE>
<TEXT>


Der Spiegel dergisine göre, Verheugen, AB Komisyonu üyelerine, sırf nüfusun gerilemesinden dolayı bile Türkiye'ye ihtiyaç duyulacağını söyledi 


AB Komisyonu'nun genişlemeden sorumlu üyesi Günter Verheugen, Türkiye'yi İlerleme Raporu'nda en çok rahatsız eden konulardan biri olan "işgücünün serbest dolaşımının daimi engellenmesi"ne karşı bir tavır sergileyerek, "günün birinde Avrupalıların Türklerin göçüne sevinecekleri"ni söyledi. 
Alman Der Spiegel dergisi, Verheugen'in, tüm direnişlere rağmen diğer AB Komisyon üyelerini Türkiye konusunda ikna etmeyi başardığını yazdı. Verheugen'in, Avrupa ülkelerinde sadece nüfusun gerilemesinden dolayı bile Türkiye'ye ihtiyaç duyulacağını belirterek, "Günün birinde Türklerin göçüne sevineceğiz. Önemli olan doğru kişilerin gelmesi" dediği ifade edildi. 
Türkiye'nin AB üyeliğinin bazı risklere rağmen Avrupa kıtası için büyük avantajlar sağlayacağını kaydeden Verheugen, AB'nin Türkiye ile birlikte dünya siyasetinde önemli rol oynayacağını ve büyük bir ekonomik potansiyele sahip olduğunu da söyledi. 

Kıbrıs'ı da 'çözdü' 
AB Komisyonu tarafından Türkiye hakkında hazırlanan rapora sadece Hollandalı komisyon üyesi Frederik Bolkestein'ın karşı çıktığı belirtilen haberde, en yoğun tartışma konusu olan Kıbrıs sorunuyla ilgili olarak diğer bazı komisyon üyelerinin endişelerini de Verheugen'in giderdiği kaydedildi. 

'Cezalandıramayız' 
Verheugen'in, Türkiye'nin tam üyeliği için önce Kıbrıs sorununun çözülmesi gerektiğini, ancak adada yapılan referandumlarda KKTC'de alınan olumlu sonuçtan dolayı Kıbrıslı Türklerin cezalandırılamayacağını belirttiği ifade edildi. 
Haberde, Kıbrıs Rum Kesimi'nin daha şimdiden KKTC'ye yapılması planlanan 259 milyon euro mali yardımı engellediği, KKTC ile Rum Kesimi arasında doğrudan ticaret yapılmasını da engellemeye çalıştığı kaydedildi. 


</TEXT>
</DOC>
