<DOC>
<DOCNO> 281569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonsiy27.html </URL>
<DATE> 2004/10/19/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Şahin, MGK Genel Sekreteri Alpogan'ı kabul etti 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Türkiye'nin, AB yolunda ciddi adımlar attığını ve bundan sonra da atacağını ifade ederek, MGK Genel Sekreterliği'ne atanan Yiğit Alpogan'ın bu alanda ciddi deneyime sahip olduğunu söyledi. 
     Şahin, Alpogan'ı, Başbakanlık Yeni Bina'daki makamında kabul ederek, görüştü. 
     Kabulün ardından gazetecilere açıklamalarda bulunan Şahin, Alpogan'un önemli bir sorumluluk üstlendiğini söyledi. 
     Yiğit Alpogan ile Atina Büyükelçisi iken, orada düzenlenen yaz olimpiyatları sırasında tanıştığını anlatan Şahin, Alpogan'a görevinde başarılar diledi. 
     Şahin, ''Olimpiyat günleri, bizim benliğimizde taptaze hatıralarla dolu, o günleri, haltercilerimizin kaldırışlarından sonraki havaya fırlayışımızı yad ettik'' diye konuştu. 
     Türkiye'nin AB yolunda ciddi adımlar attığını ve bundan sonra da atacağını ifade eden Şahin, MGK Genel Sekreterliği'ne atanan Yiğit Alpogan'ın bu alanda ciddi deneyime sahip olduğunu kaydetti. 
     Şahin, Alpogan ile Türkiye'nin daha da demokratikleşmesi yolunda birlikte çalışarak, önemli hedefleri yakalayacaklarına inandığını vurguladı. 
     Alpogan da 1 Ekim 2004 tarihi itibariyle MGK Genel Sekreterliği görevini üstlendiğini hatırlattı. 
     O tarihten bugüne kadar MGK üyelerine nezaket ziyaretlerinde bulunduğuna işaret eden Alpogan, Şahin'e ziyaretinin de bu çerçevede olduğunu söyledi. 
     
</TEXT>
</DOC>
