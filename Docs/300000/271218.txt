<DOC>
<DOCNO> 271218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur16.html </URL>
<DATE> 2004/09/12/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Ölümden dönen alkollü vatandaş sordu "Bizi niye kurtardınız " 
</HEADLINE>
<TEXT>

     Bolu'da, 176 promil alkollü ehliyetsiz sürücünün kullandığı kamyonet, su kanalına uçtu. Alkollü sürücü ve 2 arkadaşı, kendilerini kurtaran görevlilere zor anlar yaşattı. 
     Alınan bilgiye göre, Sağlık Mahallesi'nde, Sönmez Koçak'ın kullandığı 81 BD 611 plakalı kamyonetin su kanalına uçması sonucu, sürücü ve 2 arkadaşı, kamyonette sıkıştı. 
     Kazayı gören vatandaşların olay yerine çağırdığı Bolu Belediyesi itfaiye ekipleri ve 112 görevlileri, yaklaşık yarım saat süren çalışma sonucunda kamyonette sıkışan 3 kişiyi çıkardı. 
     Alkollü oldukları anlaşılan 3 kişi, kendilerini kurtaran itfaiye ve 112 görevlileriyle ''Bizi niye kurtardınız '' diye tartıştı. 3 kişi, olay yerine çağrılan polislerin yardımıyla İzzet Baysal Devlet Hastanesi'ne gönderildi. 
     Yapılan kontrolde, sürücü Sönmez Koçak'ın 176 promil alkollü ve ehliyetsiz olduğu anlaşıldı. 
     Bolu Emniyet Müdürlüğü yetkilileri, kamyonetteki diğer 2 kişinin de alkollü olduğunu, kamyonette içki şişelerine rastlandığını belirterek, ''Araç sürücüsü hakkında gerekli kanuni işlem yapıldı ve araç trafikten men edildi'' dedi. 
     Kazaya karışan 3 kişinin, sorgulamalarının ardından adliyeye sevk edileceği bildirildi. 
     Bu arada, kamyonette sıkışan vatandaşların yakınlarından birinin, kurtarma çalışması sırasında bayıldığı gözlendi. 
     
</TEXT>
</DOC>
