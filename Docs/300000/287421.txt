<DOC>
<DOCNO> 287421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/soneko17.html </URL>
<DATE> 2004/11/09/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Memurlar bayram ikramiyesi istiyor... 
</HEADLINE>
<TEXT>

     BASK'a bağlı Bağımsız Büro Çalışanları Sendikası BÇS , Başbakan Recep Tayyip Erdoğan'a gönderdiği mektupta, memurlara yılda iki kez bir maaş tutarında bayram ikramiyesi ödenmesini talep etti. 
     Sendika genel merkezinden yapılan açıklamaya göre, BÇS Genel Başkanı Ayhan Çivi ve Genel Sekreter Remzi Kızılkaya imzasıyla Başbakan Erdoğan'a bir mektup gönderildi. 
     Kamu görevlilerinin büyük çoğunluğunun temel gıda harcamalarından tasarruf ederek eğitim, ulaşım, giyim, kira, yakıt gibi ihtiyaçlarını karşılamaya çalıştıkları vurgulanan mektupta, bazı din görevlilerinin ''memurlara zekat verilebileceğini'' beyan ettikleri bildirildi. 
     Mektupta, memur maaşlarının bir hafta erken ödenmesinin fayda sağlamadığı, aksine bir sonraki maaşın 37 gün sonra ödenecek olması nedeniyle aile bütçesinde ilave açıklar meydana getireceği ifade edildi. 
     Memurlara yılda iki kez bir maaş tutarında bayram ikramiyesi ödenerek bir nebze olsun rahatlama sağlanabileceği dile getirilen mektupta, bu konuda Başbakan Yardımcısı Abdüllatif Şener ve arkadaşlarının imzasıyla 27 Şubat 2001 tarihinde TBMM'ye sunulan bir kanun teklifi bulunduğu, muhalefetteyken verilen bu teklife hükümet olarak sahip çıkılması ve yasallaştırılması istendi. 
     
</TEXT>
</DOC>
