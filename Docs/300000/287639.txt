<DOC>
<DOCNO> 287639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/spor/spo05.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belge yoksa kanaat 
</HEADLINE>
<TEXT>


Bakan Şahin, şikeyi kanıtlamak için delillere bağlı kalmayacaklarını söyledi, "Bizde yeterli kanaat oluşursa kulüp ve futbolcu ayrımı yapmadan Avrupa'daki örnekleri gibi gereken cezalar verilecektir" diye konuştu 

CEMAL ERSEN 


Dokuz kişilik komisyon 
BAŞBAKAN Yardımcısı ve Devlet Bakanı Mehmet Ali Şahin, şikeyi belgelerle kanıtlamanın zor bir iş olduğunu, ancak yeterli kanaat oluştuğu takdirde Avrupa'daki örnekleri gibi ceza verebileceklerini söyledi. Şike ve yasal olmayan müşterek bahis iddialarıyla ilgili önergelerinin bayram tatili sonrası TBMM'de görüşüleceğini belirten Şahin, dokuz kişilik Araştırma Komisyonu'nun yargıç, avukat ve futbolun içinden gelmiş milletvekillerinden oluşacağını söyledi. 

'Üyeler tarafsız olacak' 
ŞİKE konusunda bazı iddia sahiplerinin çekingen davrandığını belirten Şahin, "Meclis iradenin tecelli ettiği yerdir. Herkes gelip bildiğini anlatabilir. Şikeyi kanıtlamak için delile bağlı kalırsak, üstüne gidip cezalandıramazsak bu iddialar sürüp gider. Komisyon üyeleri tarafsız olacaktır, yoksa yaptıkları işe ihanet etmiş olurlar. Federasyon Başkanı Bıçakcı komisyona her türlü desteği ve yardımı vereceklerini söyledi. Kulüp ve futbolcu ayrımı gözetilmeyecek" ifadelerini kullandı. 

Yöneticilere uyarı 
BAKAN Şahin, spor sahalarındaki şiddet olaylarını değerlendirirken de, "Yasayı spor olsun diye çıkarmadık. İl güvenlik kuralları görevlerini eksiksiz yapacak. Şiddet görüntülerinden çok rahatsızım. Beşiktaş maçında o tribündeki çocuğu gören bir daha maça nasıl gider. Kulüp yöneticileri ciddi davranmalı. Elebaşlarının kulüp başkanları tarafından bilinmemesi düşünülemez. Uygulamada ihmal görürsek yetkimizi kullanırız" dedi. 


</TEXT>
</DOC>
