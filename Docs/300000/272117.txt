<DOC>
<DOCNO> 272117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur37.html </URL>
<DATE> 2004/09/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Greanpeace İskenderun'da tedbir alınmazsa balık nesli tehlikeye girer 
</HEADLINE>
<TEXT>

     Greenpeace Akdeniz Ofisi Toksik Maddeler Kampanya Sorumlusu Banu Dökmecibaşı, Hatay'ın İskenderun İlçesi'nde batan MV Ulla gemisindeki atıkların bir an önce çıkarılması gerektiğini belirterek, önlem alınmadığı takdirde balık neslinin tehlikeye gireceğini savundu. 
     Dökmecibaşı, AA muhabirine yaptığı açıklamada, 4 yılı aşkın süredir körfezde bekletilen ve taşıdığı 2 bin 200 ton ''toksik atık'' yüküyle batan MV Ulla'nın içindeki yükün bir an önce çıkarılması gerektiğini, aksi takdirde yaşanabilecek sorunların balık nesline büyük zarar verebileceğini söyledi. 
     Zehrin sadece İskenderun Körfezi'nde kalmayacağını, tamamen yayıldığında bundan Suriye ve Lübnan gibi ülkelerin de etkilenebileceğini öne süren Dökmecibaşı, ''Önlem alınmadığı takdirde balık nesli tehlikeye girer. Üstelik İskenderun Körfezi, dünyaca ünlü jumbo karideslerin bulunduğu en önemli bölgedir'' dedi. 
     Dökmecibaşı, tahliyenin bir an önce başlatılması gerektiğini, atığın taşlaşmış durumunun tahliyeyi kolaylaştıracağını belirtti. 
     İskenderun Çevre Koruma Derneği üyesi Avukat Maruf Kaymaz da İskenderun'da yaşayan herkesin sorumlular hakkında dava açma hakkı olduğunu söyledi. 
     Geminin, İskenderun Körfezi'nde bulunduğu sırada gerekli önlemi almayan çok sayıda ilgili kurum, kuruluş ve kişinin, Anayasa'ya göre, ''kamu yaşamını tehlikeye sokma'' suçu işlediğini öne süren Kaymaz, şöyle konuştu 
     ''Bu nedenle, başbakandan bakanlara, validen gümrük müdürlerine kadar son 4,5 yıldır görev yapan herkes suçlu durumda olabilir. Hatta, İspanya hükümeti de bu konuda suçludur. Toksik atığın denize karışma miktarının ve çözülme hızının tespitinin ardından dava açılabilir.'' 
     
</TEXT>
</DOC>
