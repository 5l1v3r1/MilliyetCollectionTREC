<DOC>
<DOCNO> 274023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur06.html </URL>
<DATE> 2004/09/22/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Bu kadarına pes Okulda geceyarısı 'hırsızlık' dersi 
</HEADLINE>
<TEXT>

     Yaşar ANTER BODRUM Muğla , DHA 
BODRUM'da Anadolu Meslek ve Endüstri Meslek Lisesi Müdürü Ercan Keskin, bir otele kiraladığı okulun deposundaki inşaat malzemelerini geceyarısı öğrencileri kullanarak kaçırmakla suçlanıyor. Müdür Ercan Keskin, Yardımcısı Gül Kasapoğlu ve 7 öğrencinin jandarma tarafından ifadeleri alındı. 
     Gündoğan Beldesi'nde yapımına geçen yıl başlanan Sönmez Turizm Emlak Tekstil Yat Sanayi ve Ticaret A.Ş.'ye ait beş yıldızlı Hotel Baia Bodrum'un yöneticileri ile Okul Müdürü Ercan Keskin otelin yapımında kullanılacak fayans, yatak, şezlong gibi malzemelerinin okulun boş atölyelerinde muhafaza edilmesi için bir protokol imzaladı. 
     Ocak 2004 tarihinden nisan sonuna kadar depoda kalacak malzemeler için Baia Hotel okula 1 milyar 379 milyon liralık mazot aldı, ayrıca 250 milyon lira da bağış yaptı. Anlaşmaya dönemin Milli Eğitim Müdürü Turgay Kılavuz ve Kaymakam Osman Ekşi de onay verdi. Ancak nisan sonunda otel inşaatı bitmeyince şirket yöneticileri kiralama süresini uzatmak istedi. Okul Müdürü Keskin, otel yöneticilerinden tutanakla 3 milyar lira alarak, kiralama süresini uzattı. 
     İddiaya göre, para karşılığında makbuz vermedi. Baia Hotel'in yöneticileri, süre bitiminde okulun deposuna koydukları malzemeleri teslim almaya geldiklerinde yaklaşık 800 metrekare otel fayansı, 50 şezlong ve 30 torbaya yakın çimentonun yerinde olmadığını gördü. Otel yöneticileri jandarmaya başvurdu. 
     17 Ağustos tarihinde otelin malzemelerini okuldan gizlice çıkartıp satmakla suçlanan Okul Müdürü Ercan Keskin ile Müdür Yardımcısı Gül Kasapoğlu ile okul öğrencileri L.G., G.E., M.E., S.E., İ.Y., A.T. ve kardeşi F.T. jandarma karakoluna götürülerek ifadeleri alındı. Milli Eğitim Müdürlüğü de idari soruşturma başlattı. 
     
     BAŞKA OKULDA KULLANILMIŞ 

     Baia Otel yöneticileri ve jandarma, yaptıkları incelemede, Bodrum merkezdeki Umurca İlköğretim Okulu'nun giriş kapısı, dış cepheleri ve salonlarının, depodan gece çıkarılan otele ait fayanslarla döşendiğini belirledi. Şezlongların da okulun laboratuvarında olduğu görüldü. Diğer fayansların bulunması için okullarda arama başlatıldı. 
     
     MÜDÜRE SİLAHLA TEHDİT SUÇLAMASI 

     Olayın ortaya çıkmasından sonra öğrenciler ve velileri, okul müdürü aleyhinde savcılığa suçduyurusunda bulundu, Milli Eğitim Müdürlüğü'ne de şikayet dilekçesi verdi. Okulun öğrencilerinden, Gündoğan Belediyespor'un futbolcularından L.G. şunları söyledi 
     "Müdür bizi 4- 5 kez geceyarısı, birkaç kez de sabah erken saatlerde okula çağırarak depodaki malzemeleri kapıda bekleyen kamyona taşıtmıştı. Şüphelenip neden' diye sorduğumuzda, Size halı saha yaptıracağım' dedi, inandık. Bize o gecelerde hırsızlık yaptırıldığını bilmiyorduk. Malzemelerin daha sonra Umurca İlköğretim Okulu ve başka okullara gönderildiğini öğrendik. Biz hırsız değiliz. Olay ortaya çıkınca belinde silahla okula gelen müdürümüz bizi Sizi sınıfta bırakacağım' diye tehdit etti, küfür yağdırdı. Bazı arkadaşlarımızı dövdü. Bize mesleki eğitim vermesi gereken müdürümüz önce hırsızlık yapmayı öğretti.'' Veli Necdet G. de olayın affedilecek yanının olmadığını belirterek, "Müdür bizi de oğlumuzu da davadan vazgeçmemiz için tehdit ediyor, araya birilerini sokuyor. Ancak vazgeçmem. Gerekli makamlara şikayet dilekçelerimi verdim. Okula silahla gelen, öğrencilere otelin malzemelerini çaldıran bir kişinin bu kurumda daha fazla kalmasını istemiyorum, gerekli yasal işlem neyse yapılsın'' diye konuştu. 
     
     "İSTESELERDİ BAĞIŞLARDIK'' 

     Baia Hotel Genel Müdürü Semih Özkan, Sönmez Holding ve otel yönetimi olarak okula maddi ve manevi destek sağladıklarını belirterek, "Yasal işlemleri başlattık. Amacımız bir eğitim kurumuna yardımı esirgemek değil, bir eğitim kurumunda bozukluklar varsa ortaya çıkarmak. Bizden bu malzemeler bağış olarak istenseydi Sönmez Holding olarak bunu seve seve yerine getirirdik, çalınmasına gerek yoktu'' dedi. 
     Bodrum İlçe Milli Eğitim Müdürü Mustafa Özcan da olayın yargıya intikal ettiğini, müfettişler Mahmut Özbelen ve Oya Ada'nın da gerekli araştırmayı yaptığını söyledi. Milli Eğitim Müdürü Özcan, okulda hayali kurs açıldığı iddiaları da ortaya atıldığını belirterek, "Suçlu varsa soruşturma sonucunda ortaya çıkar ve cezasını çeker. Eğitim kurumlarında bu tür çirkin olaylara yer verilmesini, müsaade edilmesini istemeyiz'' diye konuştu. 
     
     HAYALİ KURS 

     Suçlanan Müdür Ercan Keskin ise "Silahla dolaştığım doğru değil. Şu anda yasal işlem başladığı ve konu yargıya intikal etti için sorularınızın hiç birine yanıt vermek istemiyorum'' demekle yetindi. 
     Müfettişlere ve jandarmaya ifade veren Müdür Yardımcısı Gül Kasapoğlu ise Müdür Keskin'i suçladı. Kasapoğlu, "Müdür Ercan Keskin yazın bütünlemeye kalan 2 öğrenci olmasına rağmen, 16 öğrenci varmış gibi gösterip kurs açıp, kursun parasını almaya çalışınca engel oldum. Ardından otel malzemelerini geceleri gizlice öğrencilere çaldırdığını ve soruşturma açıldığını, öğrencilerin tehdit edildiğini ve dövüldüğünü biliyorum. Müdürün okulda öğrenciler üzerinde baskı kurarak hırsızlık yaptırdığını öğrencilerden öğrendim. Yasadışı olayları müfettişlere ve jandarmaya aktardım'' dedi. 
     
     BAĞIŞLAMIŞ 

     Umurca İlköğretim Okulu Müdürü Celal Üzümcü ise "Ercan Keskin bize 400 metrekareye yakın fayansı bağış olarak vereceğini söyleyince kabul ettik. Fayansları bağış olarak aldık, tutanak hazırladık. Fayansların otele ait olduğunu bilmiyorduk. Keskin bu fayansların kendisine bağışlandığını söylemişti'' iddiasında bulundu. 
     
     ILICAKLAR'DAN BÜYÜK TEPKİ 

     İşadamı Serhat ve Serdar Ilıcak'ın anneleri Fahriye Ilıcak adına yaptırdıkları okuldaki olaylar, Ilıcak Ailesi'ni de çok üzdü. Serdar Ilıcak "Annemiz adına hayır için yaptırdığımız okulda eğitimin dışında herşeye neden olan müdür hakkında gerekli yasal işlemin yapılması için biz de üzerimize düşeni yapacağız. Okulun tabelasının yerlerde atılması, derslerin boş geçmesi ve öğrencilerin hırsızlık olayına karıştırılması bizleri çok üzdü. Böyle bir eğitimcinin o okulda bir dakika bile durmaması gerekir. Okulda eğitim öğretimin bir an önce normale dönmesi sıkıntıların atlatılması destek vereceğiz'' dedi. 
     
</TEXT>
</DOC>
