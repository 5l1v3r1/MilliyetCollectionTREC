<DOC>
<DOCNO> 280462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur47.html </URL>
<DATE> 2004/10/15/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Cumhuriyet Bayramı törenleri için bazı güzergahlar kapanacak 
</HEADLINE>
<TEXT>

     İstanbul'da 17 Ekim tarihinde gerçekleştirilecek Cumhuriyet Bayramı tören provası ile 29 Ekim'deki törenler nedeniyle bazı cadde ve güzergahlar trafiğe kapatılacak. 
     İstanbul Valiliği'nce yapılan yazılı açıklamada, 29 Ekim Cumhuriyet Bayramı'nın 81. yıldönümü kutlama törenleri çerçevesinde Vatan Caddesi'ndeki tören ve provalar nedeniyle 17 ve 29 Ekim tarihlerinde bazı güzergahların trafiğe kapalı olacağı belirtildi. 
     Açıklamaya göre, 07.00-15.00 saatlerinde trafiğe kapalı olacak yol ve güzergahlar şöyle 
     ''Topkule-Mahmutbey Köprüsü-Topkapı-Vatan-Caddesi-Millet Caddesi- Topkapı-Habipler Çıkışı-Topkule. Oğuzhan Caddesi de ayrıca gerektiğinde kullanılmak üzere kapalı bulundurulacak. 
     Prova ve tören günü düzenin alınması ve hazırlık amacıyla Mahmutbey Köprüsü-Sultançiftliği Yolu, 16 Ekim 2004 saat 11.00'den, 17 Ekim 2004 saat 16.00'ya kadar, 28 Ekim 2004 saat 11.00'den 29 Ekim 2004 saat 15.00'e kadar kapalı bulundurulacak'' Bu arada, İstanbul Emniyet Müdürlüğü'nce yapılan açıklamada, aynı tarihlerde Üsküdar Şemsipaşa Bulvarı'nın da trafiğe kapatılacağı belirtilerek, prova ve tören tarihlerinden önceki gece Şemsipaşa Bulvarı, Bağdat Caddesi ve Vatan Caddesi ile çevresinde park eden araçların emniyet amacıyla çekileceği bildirildi. 
     
     ALTERNATİF GÜZERGAHLAR 
     Emniyet Müdürlüğü'nün açıklamasına göre, 17 ve 29 Ekim tarihlerinde Vatan Caddesi'ni kullanacak sürücüler için belirlenen alternatif güzergahlar şöyle 
     D-100 Karayolu'ndan Vatan Caddesi'ne gidecek sürücülerin Haliç Tüneli, Edirnekapı, Fevzipaşa Bulvarı, Aksaray veya Haliç Tüneli Ayvansaray ışıklardan Balat yolunu takiben Unkapanı ve Sirkeci istikametini, E-80 Karayolu'nu kullanacak sürücülerin Milliyet Gazetesi karşısından TEM Karayolu istikametini, Sahil yolunu kullanacak sürücülerin sahil güzergahından Yenikapı-Kumkapı-Sirkeci istikametini kullanmaları, Vatan Caddesi'nden Fatih İlçesi'ndeki hastanelere gelecek gerek ambulans sürücüleri, gerekse diğer sürücülerin, sahil yolunu tercih ederek Samatya'dan Cerrahpaşa-Çapa-Haseki veya Vakıf Gureba hastanelerine intikal etmeleri, Fatih istikametinden hastanelere intikal edecek sürücülerin ise Atatürk Bulvarı-Aksaray ve Millet Caddesi güzergahlarını kullanmaları gerekiyor. 
     
</TEXT>
</DOC>
