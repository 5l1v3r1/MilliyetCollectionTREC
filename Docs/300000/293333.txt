<DOC>
<DOCNO> 293333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sondun14.html </URL>
<DATE> 2004/11/30/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD AB'nin Türkiye'ye tarih vermesinin önemli olduğunu düşünüyoruz 
</HEADLINE>
<TEXT>

     Deniz Arslan AA 

ABD Dışişleri Bakanlığı, AB'nin Türkiye'ye tarih vermesini isterken, bu yönde ilerlenmesi için alınacak kararın Birliğe ait olduğunu kaydetti. 
     ABD Dışişleri Bakanlığı sözcüsü Richard Boucher, bir gazetecinin, Avrupa'da bazı ülkelerin Türkiye'den, AB ile üyelik müzakerelerinin başlaması için Kıbrıs Rum Kesimi'nin tanımasını istediğini belirterek, ABD'nin görüşünü sorması üzerine, ''Biz AB üyesi değiliz. Ancak kesinlikle Türkiye'nin, üyelik yoluna koyulmasının gerektiğine inanıyoruz'' dedi. 
     Boucher, düzenlediği basın toplantısında, ''Bu görüşümüzü açıkça ifade ettik. Bunu gerçekleştirmek için AB içinde özel olarak neye karar verilmesi gerektiğine gelince, biz tarih belirlenmesinin önemli olduğunu düşünüyoruz. Bu yönde ilerlenmesinin önemli olduğunu düşünüyoruz. Ancak AB bazı kararları, AB içinde sonuca bağlamalı. Biz de bu hakkı tanıyoruz'' diye konuştu. 
     Yunan basınında ABD'nin Kıbrıs konusunda yeni bir girişim başlatacağı yönündeki haberlere işaret edilmesi üzerine Boucher, ''Size söyleyebileceğim yeni bir şey yok'' yanıtını verdi. 
     Boucher, ABD'nin KKTC'de havaalanlarında yaptığı çalışmaların bir şekilde KKTC'yi tanıma anlamına gelip gelmediği yönündeki soru üzerine ise ''Tanıma politikamızda bir değişiklik yok. Değiştirmeye niyetimiz de yok'' dedi. Boucher, ABD Ulaştırma Bakanlığı'nın, KKTC'deki havaalanlarını inceleyerek yolculuk için uygun standartları karşılayıp karşılamadığına baktığını belirtti. 
     
</TEXT>
</DOC>
