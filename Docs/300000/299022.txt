<DOC>
<DOCNO> 299022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/siyaset/axsiy02.html </URL>
<DATE> 2004/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tolon'dan katliama tepki 
</HEADLINE>
<TEXT>


1. Ordu Komutanı, "Irak'ta 5 Türk'ün şehit edildiği yer, 'Besle kargayı oysun gözünü' tanımı yaptığımız, yani yıllarca beslediğimiz birilerinin bölgesidir" dedi 

GÜRKAN AKGÜNEŞ İstanbul 


1. Ordu Komutanı Orgeneral Hurşit Tolon, Musul'da Türk güvenlik görevlilerine yönelik düzenlenen saldırının, 'Besle kargayı oysun gözünü' diye tanımlanan bölgede meydana geldiğini belirterek, "Tabii, biz de bunu not ediyoruz" dedi. 
TSK'nın yürüttüğü 'Toplumsal gelişime destek projesi' kapsamında eğitim, sağlık yardımı ve sosyal yardım gören Gaziosmanpaşa'daki Hacımaşlı köyünü ziyaret eden Tolon, Irak'ta 5 güvenlik görevlisinin şehit edilmesiyle ilgili şunları şöyledi 
"Dost ve müttefik bildiğimiz ve öyle tanımladığımız ülkenin kontrolü altında bulunan bir yerde cereyan etmiş olması, fevkalade üzücüdür. Üstelik olayın cereyan ettiği bölge, bizim tanımımızla 'Besle kargayı oysun gözünü' tanımı. Yıllarca beslediğimiz birilerinin bugün Türk insanına karşı nasıl hasmane bir tavır takındığının göstergesidir. Bunun, bu olayla kalmayacağını, bu ve benzeri olayların devam edeceğini biliyorum. Nitekim daha önce de Irak'ta kamyon şoförü ve görevlilerimiz o yolda şehit oldu. Tabii, biz de bunu not ediyoruz." 
Tolon, ziyaretinde Hacımaşlı köyünün kıraathanesine iki adet tablo astı. Tolon, "Atatürk'ün 'Türkiye Cumhuriyeti'ni kuran Türkiye halkına Türk Milleti denir' sözünün bulunduğu tabloyu işaret ederek şunları söyledi "Son zamanlarda Türkiye'nin birlik ve beraberliğine yönelik ulusal azınlık gibi bazı söylemler var. Yüce Atatürk bu topraklar ve bu sınırlarda yaşayan halkımızı tablodaki ifadeyle belirlemiştir. Bunun dışında yeni kavramlarla birlik ve bütünlüğümüzü bozmaya kimsenin gücü yetmez." 

ABD açıklamasıydı 

"Not ettik" sözünü, ABD'li yetkililer evrensellik' tartışmalarının yaşandığı dönemde kullanmıştı. ABD Elçisi Edelman'ın, vereceği resepsiyonun davetiyesinde, Fener Rum Patriği için "evrensel" sıfatının kullanılması nedeniyle AKP hükümeti boykot uygulamıştı. Bunun üzerine ABD Dışişleri Bakanlığı Sözcüsü Richard Boucher, "Not edildi" açıklamasını yapmıştı. 


</TEXT>
</DOC>
