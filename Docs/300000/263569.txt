<DOC>
<DOCNO> 263569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sondun15.html </URL>
<DATE> 2004/08/15/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Venezüella'da referandum sonucu Chavez'in kaderini belirleyecek 
</HEADLINE>
<TEXT>

     Dünyanın en büyük beşinci petrol üreticisi olan Venezüella'da bugün yapılan halk oylamasından çıkacak sonuç, ülkenin solcu başkanı Hugo Chavez'in kaderini belirleyecek. 
     Chavez'in 2 yıl daha görevde kalıp kalmamasına karar verilecek referandumda, yaklaşık 12 milyon seçmen oy kullanacak. 
     Ülkede sabah saatlerinde başlayan TSİ 13.00 oylamadan ne sonuç çıkarsa çıksın, özellikle de Chavez'in kaybetmesi durumunda, ülkede yoğun protesto gösterileri ve şiddet olaylarının yaşanmasından korkuluyor. 
     Ülkede güvenliği sağlamak için 100 binden fazla asker ve 12 bin polisin görev yaptığı belirtiliyor. 
     Oylamaya katılanlar, ülkede başkanlık seçiminin yeniden yapılmasını isteyip istemedikleri sorusuna, 19 bin 662 oylama makinesindeki ''evet'' ya da ''hayır'' seçeneğine basarak yanıt verecekler. 
     Muhalefetin referandumu kazanması için, Chavez'in 2000 yılındaki başkanlık seçimlerinde aldığı 3.76 milyon oydan fazlasını alması gerekiyor. Muhalefet kazanırsa 30 gün içinde başkanlık seçimi tekrarlanacak. 
     Chavez dün yaptığı açıklamada, zaferi kazanacağına inancının tam olduğunu, bunun neredeyse garanti olduğunu söyledi. Devlet Başkanı, daha önce de, referandumdan ne sonuç çıkarsa çıksın kabul edeceğini belirtmişti. 
     
</TEXT>
</DOC>
