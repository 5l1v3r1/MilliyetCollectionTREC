<DOC>
<DOCNO> 265756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonspo21.html </URL>
<DATE> 2004/08/23/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Del Bosque Endişeliyim ve beni eleştirmeleri normal... 
</HEADLINE>
<TEXT>

     Beşiktaş Teknik Direktörü Vicente Del Bosque, ligin ilk haftalarında alınan sonuçlardan dolayı endişeli olduğunu ve kendisine yöneltilen eleştirileri de normal karşıladığını söyledi. 
     İspanyol Marca Gazetesi'nde bugün yer alan demecinde Vicente Del Bosque, ''Eğer işler yolunda gitmezse sizi eleştirmeleri normal. Futbolun kuralı bu. Türkiye'de futbol tartışmaları, İspanya'dan çok daha güçlü yapılıyor. Büyük kulüplerin çevrelerinde olanlar büyük önem arzediyor. Henüz gerçekleşmeyen beklentiler var ve bu yüzden bizi eleştirmeleri normal. İyi bir başlangıç yapamamamız elbetteki beni de endişelendiriyor'' dedi. 
     Beşiktaş'ın bu sezon 13 yeni futbolcu aldığını hatırlatan İspanyol teknik adam, Tayfun ve Juanfran'dan çok daha şey beklediğini ama her ikisinin de takıma hazır gelmediklerini bildirdi. 
     Del Bosque, ''Aradığımız dengeyi henüz bulamadık. Takımın şimdiden işler durumda olmasını bekliyordum ama yavaş yavaş bunun gerçekleşeceğine güvenim var'' diye konuştu. 
     Beşiktaş Kulübü Başkanı Yıldırım Demirören'in desteğinin kendileri için çok önemli olduğunu vurgulayan Del Bosque, ''Basının ve eski yönetimin baskılarına karşın başkan, başlangıçtan beri bizim arkamızda oldu. Kendisi bazı oyuncuları takımın dışında bırakma veya takımı yenileme kararlarımızı hep destekledi'' dedi. 
     Futbolcularının tavırlarının ve disiplinlerinin ''olağanüstü'' olduğunu, ancak bunu sahaya yansıtamadıklarını belirten siyah-beyazlı takımın teknik patronu, oyun kuramamak ve yeterince oyunu kontrol edememenin en büyük sorunları olduğunu söyledi. 
     Türkiye Ligi ile ilgili bir soruya Del Bosque, ''İspanya Ligi ile arasında çok fark olduğunu söyleyemem. Özellikle rekabet düzeyinde. Tesis, çalışma programı, gelen yabancı futbolcuların kalitesi ve kulüplerin beklentileri her zaman artıyor. 3 Büyükler Galatasaray, Beşiktaş ve Fenerbahçe'nin kolayca üstünlük kuracağı sanılıyor. Ama öyle değil. Çok güçlü olan Trabzonspor, iyi bir düzeyde olan Gençlerbirliği ve geçen cumartesi bizi yenen Denizlispor gibi diğer takımlar var. Bunlar tehlikeli takımlar ve ligi çok daha dengeli ve rekabetli duruma getiriyorlar'' diye yanıt verdi. 
     İspanyol teknik adam, şu an için hücumda Fenerbahçe daha etkili olsa da kendilerine en büyük rakip olarak Trabzonspor'u gördüklerini ifade ederek, ''Geçen yıl Beşiktaş çok iyi bir başlangıç yaptı ama ligi şampiyonun 14 puan arkasında bitirdi. Demek sonunda önemli olan sonuç'' açıklamasında bulundu. 
     Öte yandan Del Bosque, İstanbul'a hemen ve çok rahat uyum sağladığını, ancak Türkçe bilmemesinin engel oluşturduğunu kaydetti. Del Bosque, Beşiktaş'ta futbolcularla anlaşma konusunun İspanya'ya göre çok daha gelişmiş düzeyde olduğunu sözlerine ekledi. 
     
</TEXT>
</DOC>
