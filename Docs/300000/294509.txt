<DOC>
<DOCNO> 294509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo20.html </URL>
<DATE> 2004/12/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"Uzanlar'ın diğer şirketleri gibi Adanaspor'a da TMSF el koymalı" 
</HEADLINE>
<TEXT>

     Adana Büyükşehir Belediye Başkanı Aytaç Durak, hukuki prosedürlerin halledilerek, Uzan Grubu'nun diğer şirketleri gibi İkinci Futbol Ligi A Kategorisi'nde mücadele eden Adanaspor A.Ş.'ye de Tasarruf Mevduatı Sigorta Fonu TMSF tarafından el konulmasını istedi. 
     Ekonomik sıkıntılar nedeniyle zor günler geçiren Adanaspor A.Ş.'yi kurtarma çalışmaları kapsamında, merkez ilçeler Seyhan ve Yüreğir Belediye Başkanları ile bazı siyasal parti, oda ve sivil toplum kuruluşlarının temsilcileri, Adana Büyükşehir Belediye Başkanı Aytaç Durak'ın başkanlığında bir araya geldi. 
     Durak, birlik ve beraberliğin tezahürü içinde toplandıklarını belirterek, ''Her ne kadar Adanaspor A.Ş.'nin sıkışık durumuna çare bulmak amacıyla biraraya geldiysek de bu toplantı Adanalılar'ın her sorununda her zaman güçbirliği yapabileceğinin göstergesi olacaktır'' dedi. 
     Durak, hazırlanan ortak basın açıklamasını okuyarak, Uzan Grubu'nun devletle olan sorunu sonucu Adanaspor'da çöküş döneminin başladığını belirterek, ''Uzun süredir spor kamuoyunu meşgul eden Adanaspor'un sıkıntısı karşısında Adanalı olarak elbette duyarsız kalamazdık'' dedi. 
     Geçen günlerde, dar ama etkili kadroyla yaptıkları ön görüşmede Adanaspor'un kurtuluş reçetesini ele aldıklarını ve bugün de alınan kararları kamuoyuna açıklama ihtiyacı duyduklarını anlatan Durak, şunları kaydetti 
     ''Adanaspor'u kurtarma hamlesi adını verebileceğimiz bu ortak harekette amacımız, kentimizin güzide takımını, içine düştüğü bunalımdan çıkartmaktır. Mazisi şan ve şeref dolu olan Adanaspor'un tekrar eski günlerine dönmesi, en büyük dileğimiz ve tek hedefimizdir. 
     TMSF, Uzan Grubu'nun tüm şirketlerine el koyarken, bu uygulamayı 50 trilyon liraya yakın borcu olduğunu öğrendiğimiz Adanaspor için yapmamıştır. 
     Bizler, yani, Adana'nın yönetici konumundaki kişiler olarak TMSF yetkililerine buradan çağrıda bulunmak istiyoruz. Hukuki prosedürler halledilmeli. Uzan Grubu'nun diğer şirketleri gibi, TMSF tarafından Adanaspor A.Ş.'ye de el konulmalı. Alacak-verecek konusu çözüme kavuşturulmalı. Adanaspor, Adanalılar'a bırakılmalı. Çünkü, Adanalı bunun bedelini ödemek zorunda değildi.'' 
     
     BUGÜN ADANASPOR, YARIN ADANA DEMİRSPOR 
     Durak, TMSF'nin, el koyma işlemini gerçekleştirip, takımı Adanalılar'a teslim ettikten sonra gerekeni yapacaklarını ifade ederek, ''Bizler takıma sahip çıkar, hakettiği yere gelmesi için elimizden geleni yapar, Adanaspor'un eski parlak günlerine gelmesini sağlarız. Bugün Adanaspor, yarın Adana Demirspor olmak üzere kulüplerimizin yanında duracağız. Her iki kulübümüze de eşit mesafede olacağız'' diye konuştu. 
     Durak, 6 Aralık'tan itibaren Ankara'da yetkililerle görüşerek Adanaspor'un içinde bulunduğu durumdan kurtarılması çalışmalarına başlayacaklarını da kaydetti. 
     Durak, toplantıya katılan Adana Demirspor Kulübü Basın Sözcüsü Savaş Çoyduygulu ile kulüp futbol şubesi sorumlusu Erden Arat'ın kendilerine de destek sağlamalarını istemeleri üzerine, Adana Demirspor için de gerekeni yapacaklarını bildirdi. 
     Adana Büyükşehir Belediyesi Tiyatro Salonu'nda gerçekleştirilen toplantıya, Seyhan Belediye Başkanı Azim Öztürk, Yüreğir Belediye Başkanı Ömer Topçu, siyasal partilen il yöneticileri, Adana Ticaret Odası Yönetim Kurulu Başkanı Şaban Baş, Adana Sanayi Odası Yönetim Kurulu Başkanı Ümit Özgümüş, Adana Esnaf ve Sanatkarlar Odaları Birliği Başkanı Kazım Barışık, Türkiye Muhtarlar Derneği Genel Başkan Yardımcısı Ramazan Özünal, TSYD Adana Şubesi Başkanı Nihat Geven ile Çukurova Gazeteciler Cemiyeti ÇGC Başkanı Kurtar Çakın katıldı. 
     
</TEXT>
</DOC>
