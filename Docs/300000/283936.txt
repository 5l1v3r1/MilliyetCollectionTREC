<DOC>
<DOCNO> 283936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/guncel/agun.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortak eylemde çatışma 
</HEADLINE>
<TEXT>


SSK hastanelerinin devrini protesto etmek için ortak gösteri düzenleyen DİSK ve Türk - İş'e bağlı iki sendikanın üyeleri arasında çıkan kavgada, bir muhabir bacağından tabancayla vuruldu, 6 kişi bıçak darbeleriyle yaralandı 

İZMİR DHA 

İzmir'de DİSK ve Türk - İş'e bağlı iki ayrı sendikanın üyeleri, SSK hastanelerinin Sağlık Bakanlığı'na devrini protesto gösterisinin ardından silah ve bıçakla birbirine girdi. Olayda 6 sendika üyesi ile kavgayı görüntülemeye çalışan Anadolu Ajansı AA Foto Muhabiri Kenan Çimen, silah ve bıçakla yaralandı. 
SSK hastanelerinin Sağlık Bakanlığı'na devri ve Köy Hizmetleri Genel Müdürlüğü'nün kapanmasını protesto amacıyla SSK Tepecik Hastanesi'nde dün 12.30'da gösteri düzenlendi. Hastane ziyaretçi girişi önünde SSK İzleme Çadırı kurulurken, eyleme KESK Genel Başkanı Sami Evren, Türk İş 3. Bölge Temsilcisi Mustafa Kundakçı ile çeşitli sendika üyeleri katıldı. Gösteriye katılanlar konuşmaların ardından dağıldı. 
Birbirlerinden üye aldıkları gerekçesiyle daha önce anlaşmazlık yaşayan DİSK'e bağlı Nakliye İşçileri Sendikası Nakliyat İş ile Türk - İş'e bağlı Türkiye Motorlu Taşıt İşçileri Sendikası TÜMTİS üyeleri, hastane dışındaki Çocuk Acil Servisi önünde karşılaştı. Çıkan kavgada TÜMTİS üyeleri Tevfik Çelik, Ali Gül, Halil Turunççular tabancayla bacaklarından vurulurken, Cengiz Bildirici ve Levent İşbilir karnından, Rüştü Günaydın göğsünden bıçaklandı. Olayı görüntülemeye çalışan Çimen, sağ bacağından tabancayla vuruldu. Yere düşerken başını yere çarpan evli ve bir çocuk babası Çimen, diğer yaralılarla SSK Tepecik Hastanesi'ne kaldırıldı. Çimen'in fotoğraf makinesi de kayboldu. 

Zanlı sendika avukatı 
Başhekim Yardımcısı Dr. Faik Urbarlı, Çimen'in kırılan bacağının alçıya alındığını belirterek, "Sinir ve damarlarda zedelenme yok. Önümüzdeki hafta ameliyat edilecek. Sağ kolunda ve alnında sıyrık var. Hayati tehlikesi yok" dedi. 
Yaralılar ve görgü tanıkları, kendilerine ateş edenin Nakliyat - İş İzmir Şubesi avukatı Tacettin Çolak ile Tunay Turan olduğunu öne sürdü. TÜMTİS İzmir Şube Temsilcisi Cafer Kömürcü ve Özkan Kılıç, Engin Gezici ve Erdoğan Bilgin ile bıçak kullandığı iddia edilen Erdoğan Ağcabay karakola götürüldü. Burnundan yaralanan ve yaklaşık 3 saat sonra SSK İzmir Hastanesi'ne gelen Çolak, iddiaları reddetti. Görgü tanıklarından Mesure Güloğlu, Çimen'e, saldırganın hedef gözeterek ateş ettiğini öne sürdü. 
İzmir Gazeteciler Cemiyeti Başkanı Erol Akıncılar, Çimen'i hastanede ziyaret ederek olayı kınarken, Evren, "Emek Platformu ile alakası olmayan bu olayı şiddetle kınamaktayız" dedi. Kundakçı da Türkiye Gazeteciler Sendikası İzmir Şubesi yöneticilerinden olan Çimen'in görevi başında yaralanmasına üzüldüğünü bildirdi. 
2 yıl önce İstanbul Zeytinburnu'nda 2 ayrı sendikanın üyesi 200 kişi çatışmış, kavgada 2 işçi ölmüş, 7 işçi yaralanmıştı. 7 ay önce de İzmir'deki Nakliyat İş Binası'nda sendika üyelerinin kavgasında yaralananlar olmuştu. 

Fotoğraf çekerken vurdular 

Kavga sırasında, gazeteci Kenan Çimen, fotoğraf çekerken sağ bacağından 2 kurşunla vuruldu, alnı ve kolundan da bıçaklandı. Aynı bacağa 2 kurşun isabet etmesi, hedef gözetilerek ateş edildiği olasılığını güçlendirdi. Çimen, çektiği fotoğrafların delil olmasını önlemek amacıyla fotoğraf makinesinin de alındığını söyledi. Bazı yaralılar, kendilerine ateş edenin Nakliyat - İş İzmir Şubesi avukatı Tacettin Çolak olduğunu öne sürdü. Başına darbe aldığı için hastanelik olan Çolak, "10- 15 kişilik bir işçi grubu sopalarla bana saldırdı. Benim tabancam yok. Zaten olsaydı kendimi kurtarmak için birkaç kişiyi vururdum" dedi. 


</TEXT>
</DOC>
