<DOC>
<DOCNO> 259048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonsiy15.html </URL>
<DATE> 2004/07/29/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Erdoğan'dan İran'a üstü kapalı mesajlar... 
</HEADLINE>
<TEXT>

     Başbakan Recep Tayyip Erdoğan, bugünkü dünyada küreselleşme eğiliminin geri döndürülmesinin mümkün olmadığını, bu bakımdan ülkelerin küreselleşme sürecinden yararlanmasının önem taşıdığını ifade etti. 
     Erdoğan, ''Sınırlarına daha yüksek duvarlar ören, değişimi kuşkuyla karşılayan, vatandaşlarının siyasi ve ekonomik kazanımlarını ön planda tutmayan, girişimciyi desteklemeyen ülkeler, seyirci konumuyla yetineceklerdir'' dedi. 
     Başbakan Erdoğan, Türkiye-İran İş Forumu toplantısında yaptığı konuşmada, iki ülke arasındaki ekonomik ilişkilere değindi. Çağın dünyasında, küreselleşme eğiliminin geri döndürülmesinin mümkün olmadığını belirten Erdoğan, bu bakımdan ülkelerin küreselleşme sürecinden yararlanmasının önemli olduğunu vurguladı. 
     Ekonomisini dışa açan, yabancı sermayeyi teşvik eden, serbest ticareti ve ortak yatırımları özendiren, liberalleşmeyi hak ve özgürlükler alanına yayan ülkelerin bu süreçten kazançlı çıkacaklarını belirten Erdoğan, ''Sınırlarına daha yüksek duvarlar ören, değişimi kuşkuyla karşılayan, vatandaşlarının siyasi ve ekonomik kazanımlarını ön planda tutmayan, girişimciyi desteklemeyen ülkeler, seyirci konumuyla yetineceklerdir'' dedi. 
     Türk ekonomisi hakkında katılımcılara bilgi veren Erdoğan, Türkiye'nin siyasi alanda da önemli atılımlar gerçekleştirdiğini belirtti. Temel hak ve özgürlükler, demokrasi, hukukun üstünlüğü ve insan hakları alanında düzenlemeleri kuvvetlendiren kapsamlı yasal değişiklikler yapıldığını anlatan Erdoğan, bu alanda devrim nitelikli reformların da yürürlüğe sokulduğunu kaydetti. 
     
     ''İRAN, AB'YE KOMŞU OLACAK'' 
     Erdoğan, şöyle konuştu 
     Bu ekonomik ve siyasi reformlar sürecinde hükümetimizin ana çıkış noktası, bir yandan AB'ye üyelik için gerekli kıstasları sağlamak, diğer yandan Türk halkının çağdaş bir toplum olma arzusunu karşılamak olmuştur. Bu şekilde Türkiye'nin AB'ye üyeliği için gerekli kriterler de yerine getirilmiştir. Böylece Türk halkının insan haklarına ve hukuk devleti ilkesine dayalı çağdaş demokrasiye sahip olma talebi de yanıtlanmış olmaktadır. Türkiye'nin AB üyeliği ile İran da AB'ye komşu olacaktır. 
     Türkiye'nin bölge ülkeleriyle ekonomik ve siyasi ilişkilerinin karşılıklı güven ve işbirliğine dayalı olarak geliştiğini memnuniyetle görmekteyiz. Bu bağlamda, İran ile ilişkilerimiz, iki ülkenin tamamlayıcı nitelikteki ekonomik potansiyelinin yanı sıra ulaşım ve enerji sektöründeki işbirliği nedeniyle özel bir önem taşımaktadır.'' Başbakan Erdoğan, Türkiye ve İran'ın, yüzyıllardır barış içinde yan yana yaşayan, bölgenin kaderinde belirleyici rol oynayan iki ülke olduğunu vurgulayarak, iki ülke arasındaki ekonomik potansiyelin yeterli olmadığını ve artırılması gerektiğini vurguladı. 
     İran'ın, Türkiye'nin doğuya açılan, Türkiye'nin de İran'ın batıya açılan kapısı olduğunu ifade eden Erdoğan, ekonomik ve ticari ilişkilerin bu anlayışla hareket edilerek geliştirilmesini istedi. 
     
     ''İRANLI İŞADAMLARINI TÜRKİYE'YE DAVET EDİYORUM'' 
     Erdoğan, konuşmasını şöyle sürdürdü 
     ''İran'da elverişli bir yatırım ortamının sağlanması ve serbest pazar ekonomisinin tesisi yönünde adımların atılmakta olması, Türk işadamlarının İran'daki teşebbüslerine güçlü bir destek sağlayacak ve bu çabaları teşvik edecektir. Diğer taraftan İranlı işadamlarını da Türkiye'ye davet ediyorum. 2003 yılında İran'a doğrudan yabancı yatırımda bulunan ülkeler arasında Türkiye 3. sırada yer almaktır. 2004 yılında ise tamamlanacak projelerle birlikte sıralamada zirveye çıkmamız muhtemeldir. İran'dan doğalgaz alımımıza paralel olarak İran'ın da ithalatını her zamankinden daha sistemli biçimde Türkiye'ye yönlendirmesini bekliyor ve buna büyük önem atfediyoruz.'' İki ülke arasında ticaretin artmasında özel müteşebbislerin önemine de işaret eden Erdoğan, ''Gerek biz, gerekse İran, yönetim olarak işadamlarının önündeki engelleri kaldırmalıyız. Ben hep şunu söylüyorum, bürokrasinin tamamı için söylemiyorum, dünyanın neresinde olursa olsun, devlet bürokrasisi en önemli engeli teşkil ediyor'' dedi. 
     
     MUHAMMED RIZA ARİF'İN KONUŞMASI 
     Cumhurbaşkanı 1. Yardımcısı Muhammed Rıza Arif de yaptığı konuşmada, ekonomik ve ticari ilişkilerin gelişmesinde özel sektörün önemli bir rol oynadığını belirtti. 
     Türkiye'nin petrol ve doğalgaza ihtiyacının arttığını, İran'ın da bunu karşılayacak potansiyele sahip olduğunu ifade eden Arif, doğalgaz konusundaki işbirliğine yönelik iki ülke arasındaki müzakerelerin sürdüğünü bildirdi. 
     
</TEXT>
</DOC>
