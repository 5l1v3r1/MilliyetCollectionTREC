<DOC>
<DOCNO> 272359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonsiy19.html </URL>
<DATE> 2004/09/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Çalışma Meclisi sonuç bildirgesi... 
</HEADLINE>
<TEXT>

     9. Çalışma Meclisi Sonuç Bildirgesi'nde, ''Kıdem Tazminatı Fonu'nun, işçilerin kazanılmış haklarını ve işletmelerin rekabet gücünü koruyacak şekilde, sürdürülebilir bir aktüaryal denge içinde oluşturulabilmesi için, sosyal ortaklarca kapsamlı bir şekilde tartışılıp, değerlendirilerek kamuoyunun gündemine getirilmesinin uygun olacağı yönünde görüş birliğine varıldığı'' bildirildi. 
     Hilton Oteli'nde 2 gündür devam eden 9. Çalışma Meclisi toplantısı sona erdi. 
     Toplantının ardından yayımlanan sonuç bildirgesinde, Meclis'in, ''sosyal taraflar'' anlayışından ''sosyal ortaklar'' anlayışına geçilmesine katkı sağladığının değerlendirildiği ifade edildi. 
     İşsizlikle mücadele ve istihdamın artırılmasının sadece bakanlıklar ile kamu kurum ve kuruluşlarının bir misyonu olmadığı kaydedilen bildirgede, konunun, sosyal ortakların, meslek kuruluşlarının, üniversitelerin, sivil toplum örgütlerinin ve kısacası tüm toplumun topyekün mücadelesini gerektiren bir işbirliği ve koordinasyon alanı olduğu vurgulandı. 
     Bildirgede, bu nedenle, sorunların tespiti ve çözüm yollarının oluşturulmasında bu alanda tüm aktörlerin güçbirliği ile hareket etmesi gerektiğinin düşünüldüğü açıklandı. 
     Avrupa istihdam stratejisi ile uyumlu bir ulusal istihdam stratejisinin, hükümet, işçi ve işveren kesimlerinin ortak çalışmalarıyla belirlenip uygulanması gerektiği kaydedilen bildirgede, ''istihdam odaklı, sürdürülebilir büyüme sağlayan ekonomik ve sosyal politikaların bütünsellik içinde yürütülmesi gerekliliğinin kabul edilmekte olduğu'' belirtildi. 
     Bildirgede, ülkenin kalkınmasını ve ekonominin kurumsallaşmasını engelleyen boyutlara ulaşan kayıtdışı ekonomi ve istihdamın önlenmesi ve sosyal güvenlik sisteminde atılacak adımların hedefine ulaşması için kurallara dayalı ekonomik yapının egemen kılınması, geliştirilen kurallara özenle uyulması, ayrıca vergi ve sigorta prim tabanını genişletilmesi gerektiğine dikkat çekildi. 
     Bildirgede, kayıtdışının kayıt altına alınabilmesi için üretim ve istihdam üzerindeki yüklerin, kayıtdışını teşvik etmeyecek seviyelere indirilmesi, bürokratik formalitelerin azaltılması, vergi ve kredi kolaylıklarıyla kayıtlılığın teşvik edilmesi, kamuoyunun bilinçlendirilmesi, denetim ve yaptırımların etkin olarak uygulanması gerektiği anlatıldı. 
     Bildirgede, ''Kıdem Tazminatı Fonu'nun işçilerin kazanılmış haklarını ve işletmelerin rekabet gücünü koruyacak şekilde, sürdürülebilir bir aktüaryal denge içinde oluşturulabilmesi için, sosyal ortaklarca kapsamlı bir şekilde tartışılıp, değerlendirilerek kamuoyunun gündemine getirilmesinin uygun olacağı yönünde görüş birliğine varıldığı'' ifade edildi. 
     
</TEXT>
</DOC>
