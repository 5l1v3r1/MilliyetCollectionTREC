<DOC>
<DOCNO> 291130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy17.html </URL>
<DATE> 2004/11/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İnönü'de cinayet... AKP'li Uzunkaya "Geçmiş buna aynaydı" 
</HEADLINE>
<TEXT>

     AK Parti Samsun Milletvekili Musa Uzunkaya, Beşiktaş İnönü Stadı'nda bir gencin öldürülmesini değerlendirirken, ''Geçmiş, buna bir aynaydı'' dedi. 
     Uzunkaya, TBMM'de gazetecilere yaptığı açıklamada, Türk sporunun içinde bulunduğu olumsuzlukların araştırılarak, alınması gereken önlemlerin belirlenmesi amacıyla TBMM Başkanlığı'na önerge sunduğunu anımsattı. 
     Geçen yasama yılında da bu konuyla ilgili araştırma önergesi verdiğini belirten Musa Uzunkaya, sporda, ''olumsuzlukları tahrik eden hakem hatalarının olmaması'' ve bunlarla ilgili şike gibi iddiaların araştırılması gerektiğini söyledi. 
     Bazı hakemlerin, bu konularla ilgili basına yansıyan açıklamalarının da bulunduğunu ifade eden Uzunkaya, ''Spor, adeta bir skandallar yumağı haline gelmişti'' dedi. 
     Uzunkaya, şöyle konuştu 
     ''Bu nedenle geçen dönemde, ciddi hakem hatalarının olduğu bilinen maçları da zikrederek verdiğim araştırma önergemde, özellikle Anadolu takımlarına karşı birtakım yanlış uygulamaların, hakem belirlemelerinde önyargılı davranıldığı iddialarıyla ilgili bir değerlendirmenin yapılması, varsa yanlışlıkların giderilmesi, sporun ahlak ve dürüstlük olduğu bir zeminde, ahlaki bir kısım erozyonların yaşanmaması için alınması gereken tedbirlerin neler olacağına ilişkin bir önerge verdim.'' 
     
     ''HOLİGANİZM'' 
     Sporda ''holiganizm'' denilen saldırganlığı önleyici bir yasa çıktığını anımsatan Uzunkaya, bu yasadan sonra, dün İnönü Stadı'nda yaşanan olay dışında ''ciddi bir olayın'' meydana gelmediğini ifade etti. 
     Uzunkaya, şunları kaydetti 
     ''Bu yasanın amacına hizmet ettiğini düşünüyorum. Dünkü hadise, üzülerek söylemek istiyorum böyle bir araştırma önergesinin gündeme alındığı bir tarihe tekabül ediyor olması fevkalade üzücü. Burada taraftar olma ya da olmama gibi bir olay da değil. İkisinin de aynı takımın taraftarları olduğu ifade ediliyor. 
     Ama geçmiş, buna bir aynaydı. Gençliğin en çok ilgi duyduğu bu spor hadisesinde, ciddi bir komisyon kurarak, arkasında hangi olumsuzluklar varsa, nereden besleniyorsa, kaynağı ne olursa olsun, hangi hatalı zemine, hangi kirli çukura intikal ediyorsa, o çukuru ortadan kaldırmak, Meclis'in görevi olmalıdır.'' 
     
</TEXT>
</DOC>
