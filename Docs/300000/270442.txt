<DOC>
<DOCNO> 270442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo07.html </URL>
<DATE> 2004/09/09/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Halterde 'taciz' skandalı 
</HEADLINE>
<TEXT>

     Milli halterciler Aylin Daşdelen ve Sibel Şimşek 'taciz gerekçesiyle' Gençlik ve Spor Müdürlüğü'ne dilekçe verdi Vatan gazetesinde bugün yer alan habere göre, Milli haltercilerden Sibel Şimşek, Aylin Daşdelen ve Ş.Ş, Gençlik ve Spor Müdürlüğü'ne şikayet dilekçesi yazarak, antrönerleri Mehmet Üstündağ'ın kendilerini taciz ettiğini belirtti. 
     Halterci kızlar, antrenörleri Mehmet Üstündağ'ı 'tacizden dayağa, paralarını almaktan doping ilacı vermeye' çok ağır iddialarla suçladı. 
     
     Üstündağ, Mamak Spor Kulübü'nde çalışıyor 

     Halter milli takımının eski antrenörlerinden, bugün Mamak Spor Kulübü'nde çok sayıda halterciyi çalıştıran Mehmet Üstündağ hakkındaki şikayet dilekçeleri Gençlik ve Spor Genel Müdürü Mehmet Atalay'a iletildi. 
     Vatan gazetesi ele geçirdiğini belirttiği dilekçelerde, 20 yaşındaki Sibel Şimşek ve 22 yaşındaki Aylin Daşdelen, antrenörleri Mehmet Üstündağ'ın kendilerini hem maddi olarak sömürdüğünü hem de psikolojik açıdan 'işkenceye maruz bıraktığını' öne sürdü. 
     26 yaşındaki Ş.Ş. ise yaşadıklarına ve taciz vakalarına ilişkin sarsıcı ayrıntılar verdi. Ş.Ş. Mehmet Üstündağ'ın 'asansörde bile tacizde bulunduğunu' söyleyerek, 'psikolojik dengem bozuldu, üç kez intihara teşebbüs ettim' dedi. 
     
     Tüyler ürperten suçlamalar 

     Sporcu genç kızları taciz ediyor, birlikte olmaya zorluyordu. 
     Tacize direnenleri dövüyordu. 
     Ödül törenlerinden sonra para ve altınlarımızı alıyordu. Ailelerimizi de bir miktar para vererek kandırıyordu. 
     Yurt dışına çıktığımızda bile, yol harcırahlarımızı 'size vitamin alıyorum, bana borcunuz var' diyerek kesiyordu. 
     İsteklerine karşı çıkan kızları 'spor hayatını bitirmekle' tehdit ediyordu. 
     Bize bilmediğimiz ilaçlar veriyordu. O ilaçları alınca yorgunluk nedir bilmiyorduk. 
     Yetkililer doping testi için geldiğinde bizleri salona kilitliyordu. 
     
</TEXT>
</DOC>
