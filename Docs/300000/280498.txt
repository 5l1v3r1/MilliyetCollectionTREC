<DOC>
<DOCNO> 280498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/ekonomi/aeko.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç konuda tartıştılar, üçünde de anlaşamadılar 
</HEADLINE>
<TEXT>


Bankacılık tasarısındaki anlaşmazlıklarla ilgili toplanan BDDK, Hazine ve TMSF, Fon'a devir, yerinde denetim ve sigorta primlerinin hesaplanması konularında anlaşamadı 

KADİFE ŞAHİN 

Başbakanlık'ta değişikliğe uğrayan ve son olarak cumartesi günü Bankacılık Düzenleme ve Denetleme Kurumu BDDK , Tasarruf Mevduatı Sigorta Fonu TMSF ve Hazine Müsteşarlığı'nın bir araya gelmesiyle tekrar masaya yatırılan bankacılık tasarısında, 'bankaların TMSF'ye devri', 'yerinde denetim' ve 'sigorta primlerinin belirlenmesi' konularındaki süregelen anlaşmazlıkta uzlaşmaya varılamadı. İlk toplantı geçtiğimiz çarşamba yapılmıştı. Anlaşılamayan konular siyasi iradenin kararına bırakıldı. 

'IMF kendisi ile çelişiyor' 
Üç kurum yetkililerinin bir araya geldiği toplantıda, zor duruma düşen bankaların, Fon'a alınmadan doğrudan tasfiye edilerek bankacılık sisteminde yeni bir dönemin başlamasını öngören BDDK, Hazine'nin "IMF'nin isteği bu yönde değil. Bankalar eskiden olduğu gibi Fon'a alınsın" çıkışıyla karşılaştı. Toplantıda, üzerinde en fazla tartışalan madde olan Fon'a devir konusunda tasarıyı hazırlayan kurum olan BDDK ise bankaların Fon'a alınarak kamuya yeniden yük bindirilmesine karşı görüşlerini yineledi. TMSF de bankaların Fon'da kalış süreleri ile ilgili olarak 9 3 ay formülünü tekrar gündeme getirdi. 
BDDK yetkilileri toplantıda şu görüşleri dile getirdi 
"IMF ile yapılan Yedinci Gözden Geçirmede, Uluslararası Para Fonu 'Yüzde 100 mevduat garantisini belli bir limite indirin' diyor. IMF bir yandan Hazine'nin risklerinin azalması için Türkiye'deki mevduat garantisinin indirilmesi hatta aşamalı olarak tamamen kaldırılması yönünde görüş belirtirken, diğer taraftan da Türkiye'ye bankacılık sektörü üzerinden gelecek bütün kredilerin yüzde 100 güvence altına alınmasını istiyor. Bu sisteme nasıl bir bakıştır " 

'Murakıp pazarlığı' 
BDDK'nın ikinci itirazı denetim konusunda oldu. Denetimin tek başlılığı ifade ettiğini görüşünü dile getirerek yerinde denetimin murakıplar başkanlığında olmasında ısrar eden BDDK, bu konunun tamamen hukuk, bilişim ve banka uzmanlarına bırakılmasının, sistemde denetim boşluğu yaratacağı, 'denetimin bir uzmanlık ve kültür işi olduğu' görüşünde. Her üç meslekten uzmanın da denetimde görev almasına karşı çıkmayan BDDK, bu konuda bir geçiş süresi tanınmasını istiyor. Toplantıda, doğrudan tasfiye yerine Fon'a almaya BDDK'nın itiraz etmemesi halinde, murakıplar ve denetim konusundaki görüşlerinin benimsenebileceği pazarlığının da yapıldığı öğrenildi. 

'Primi, denetleyen kurum belirlesin' Hazine ile büyük oranda IMF'nin görüşleri nedeniyle anlaşmazlık yaşayan BDDK, 50 milyar lira ile sınırlanan mevduat güvencesi için bankalardan kesilen sigorta primi konusunda da TMSF'den farklı düşünüyor. 
Bankalar tarafından garanti fonuna ödenen sigorta primi konusunda BDDK, 'Bankaları kim denetliyorsa sigorta primini de onun hesaplaması gerekir' diyor. 
Sigorta priminin hesaplanabilmesi için bankanın bütün hesaplarının bilinmesi gerektiğini belirten BDDK, bankanın bu şekilde içine girildiğinde de BDDK dışında bir otoritenin ortaya çıkacağını düşünüyor. BDDK bu tür durumların bankacılık sektöründe önemli sıkıntılar yaratacağını ifade ederken, IMF bu konuda TMSF'den yana görüş belirtiyor. 


</TEXT>
</DOC>
