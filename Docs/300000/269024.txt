<DOC>
<DOCNO> 269024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonspo02.html </URL>
<DATE> 2004/09/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fener'de Nobre alarmı... 
</HEADLINE>
<TEXT>

     Geçen sezon 18 maçta 11 gol atarken, bu sezon siftah yapamayan, idmanlarda da iyi görünmeyen Nobre’yi hayata döndürmek için Daum düğmeye bastı. 
     
     Kendine gelemedi 
     Taraftar, Fenerbahçe forması altında çıktığı ilk maçta 2 gole imza koyan Marcio Nobre’yi hemen bağrına basmış ve Lorke türküsünü ona uyarlayıp, Nobre, Nobre, Marcio Nobreö sesleriyle tribünleri inletmişti. Brezilyalı oyuncu da, bu sevgiyi boşa çıkartmamış, 18 maçta attığı 11 golle şampiyonlukta büyük pay sahibi olmuştu. Ancak bu sezon işler onun için iyi gitmedi. Almanya kampında sakatlanan Nobre, bir türlü kendine gelemedi ve ilk 4 haftayı golsüz kapadı. 
     
     Performansı düştü 
     Aslında Sambacı, 2 maçta ağları havalandırmış ancak arkadaşları ofsaytta olduğu için golleri geçerli sayılmamıştı. Belki bunun moral bozukluğunun da etkisiyle, Brezilyalı oyuncunun performansı maçlar dışında idmanlarda da düştü. Moral çöküntü içine giren Nobre’den Şampiyonlar Ligi’nde gerekli verimi almak isteyen Daum, önümüzdeki hafta idman performansına göre Brezilyalı ile bir görüşme yapıp, onu hayata döndürmenin yollarını arayacak. 
     
</TEXT>
</DOC>
