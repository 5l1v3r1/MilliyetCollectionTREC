<DOC>
<DOCNO> 266806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun19.html </URL>
<DATE> 2004/08/27/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Sadr, siyasi sürece katılıyor... 
</HEADLINE>
<TEXT>

     Iraklı radikal Şii lideri Mukteda Sadr, Büyük Ayetullah Ali Sistani'nin sunduğu beş maddelik barış planını kabul etmekle siyasi sürece katılmayı kabul etmiş oldu. 
     AFP muhabirinin elde ettiği barış planının suretine göre, Necef ve Kufe kentleri silahtan arındırılacak, bütün silahlı unsurlar kentleri terk edecek ve asla geri dönmeyecek. Metinde, milislerin silahlarını Irak yetkililerine vermelerinden ise söz edilmiyor. 
     Her iki kentte de güvenlik ve asayişten Irak polisinin sorumlu olacağı belirtilen anlaşma metninde, ABD liderliğindeki çokuluslu gücün Necef'ten çekileceği, ayrıca Irak hükümetinin, krizden zarar görenlerin zararını tazmin edeceği kaydediliyor. 
     Metinde, ''bütün siyasi, sosyal ve ideolojik parti ve hareketlerin, tam egemenliği sağlayacak seçimlere giden sürecin birer parçası oldukları'' da vurgulanıyor. 
     Mukteda Sadr, imzaladığı anlaşma metninin altına el yazısıyla şu ifadeyi düşmüş ''Bu isteklerin hepsi Merce-i Taklit'ten gelmiştir. Bunları minnet duygularıyla hayata geçirmeye hazırım.'' Sadr, daha önce siyasi sürece katılmayı reddediyor ve geçici hükümeti, ''işgalcilerin güdümünde'' olmakla suçluyordu. 
     
     SİYAH SAVAŞ ELBİSESİ ÇIKARILIYOR 
     Sadr milisleri, üzerlerindeki siyah savaş elbiselerini çıkararak ''sivil'' giysileri giymeye başladılar. 
     Hz Ali Türbesi'ne akın eden onbinlerce Şii arasında türbenin bezeli duvarlarına ulaşanlar duvarı öptüler. 
     Sadr'ın emri üzerine milisler türbe çevresine getirilen tahta arabalara Kalaşnikof tüfeklerini yığmaya başladı. 
     
</TEXT>
</DOC>
