<DOC>
<DOCNO> 277014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/ekonomi/aeko.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hedefim denk bütçe' 
</HEADLINE>
<TEXT>


2005 bütçesinde yatırım ödeneklerini artırarak duble yol ve baraj yapımlarına ağırlık vereceklerini belirten Maliye Bakanı Unakıtan hayalini ve hedefini de açıkladı 'Denk bütçe' 

Amet Erhan Çelik Washington 

Maliye Bakanı Kemal Unakıtan, 2005 yılı bütçe hazırlıklarının tamamlandığını, hedefinin ve hayalinin"denk bütçeyi sağlamak" olduğunu söyledi. Vergilerde indirim yaparak hasılatı arttırmayı amaçladıklarını ifade eden Unakıtan, 2005 yılı bütçesinde bu yıla göre yatırım ödeneklerini arttıracaklarını, 'duble yol' ile 'baraj yapımlarına' ağırlık vereceklerini bildirdi. 
Dünya Bankası bünyesinde Washington'da düzenlenen genişletilmiş Ortadoğu ve Kuzey Afrika konulu bakanlar toplantısına katılan Unakıtan, Milliyet'in sorularını yanıtladı. Faiz ödemeleri hariç bütçede sağlanması öngörülen fazla miktarının hedef rakamın üzerine çıkabileceğini ve ekonomik büyümenin yüzde 10'nun üzerinde olabileceğini anlatan Unakıtan, sözlerine şöyle devam etti 
"Ek performans sergilersek ayrı bir bütçe yapılması arzeder. Ama 2004'te ek bütçe yapmayacağız. Gerek de yok. Fazla geldi deyip, bunu harcamayacağız. Yıl sonuna kadar harcamalar her an artabilir, gelirler azalabilir." 

Yatırım ödenekleri artacak 
Unakıtan, önümüzdeki yıl yatırım ödeneklerini 2004 seviyesinin üzerinde tutacaklarını söyledi. "Türkiye'nin altyapı yatırımlarına ihtiyacı var. 
Yatırımları kısmak istemiyoruz" diyen Unakıtan, proje portföyünde baraj ve duble yollar, Marmaray tüp geçidi ve İstanbul - Ankara arası demiryolu yatırımlarına öncelik verileceğini kaydetti. 

Kamu payı düşecek 
Unakıtan, 2004 bütçesine ilişkin yıl sonu rakamlarının büyük ölçüde belli olduğunu belirterek, "2005 bütçesini buna göre hazırladık. 17 Ekim'de de Meclis'e sunacağız" diye konuştu. 2005 bütçesinde bu yıla göre büyük artışlar öngörmediklerini ifade eden Unakıtan, kamu bütçesinin gayri safi milli hasıla GSMH içindeki payını yüzde 40'ın altına çekeceklerini bildirdi. 

Denk bütçe iddiası 
Unakıtan, "Bir Maliye Bakanı'nın hayali gelir ve gideri eşit hale getirmektir" diye konuşurken, hayalini eline aldığı kalemle şema haline getirdi 
"Bütçede gelir kısmı var, gider kısmı var. Gider kısmı büyük olduğu için bütçede açık var. Açık olduğu müddetçe devletin borçlanması devam eder. 'Türkiye'de nominal borçlar artıyor' deniyor. Ama borcun milli hasılaya oranı azalıyor. Benim hedefim ve hayalim denk bütçeyi sağlamaktır. Türkiye denk bütçeyi sağladığı zaman arayı kimse kapatamaz." 

Vergi indirimleri 
Unakıtan, ısrarlı sorulara rağmen hangi vergilerde indirime gidileceğini açıklamadı. "Yakında hepsi açıklanacak. KDV ve benzeri vergilerde indirim çalışmasını son aşamaya getirdik" diyen Unakıtan, karma ekonomik komisyon toplantısı için gittiği Brezilya'dan dönüşte, yapılan çalışmaları hükümete ileteceklerini kaydetti. 

Erbakan'ın da hayaliydi 1950'li yıllarda vazgeçilen denk bütçeyi Necmettin Erbakan 1996'daki Başbakanlığı sırasında tekrar Türkiye gündemine sokmuştu. Tansu Çiller'in Başbakan Yardımcısı iken hazırlanan 'denk bütçe' açıklandığı dönemde oldukça eleştirilmişti. İç borçlanmanın azaltılacağı iddiasıyla yola çıkılan bütçede faizlere 1.8 katrilyon lira ayrılmıştı. Oysa denk bütçenin açıklanmasından bir hafta önce hazırlanan bütçede faiz ödemelerine ayrılan pay 3.5 katrilyon liraydı. 
İşin ilginci o dönemde denk bütçeyi hazırlayan Maliye Bakanı bugün Başbakan Yardımcısı olan Abdüllatif Şener'di. Sanayiciler denk bütçeyi 'rüya gibi' sözleriyle yorumlarken IMF, "Gerçekleşirse asrın olayı olur" diyerek 'diplomatik dille' dalga geçmişti. 
Sonuç ise hüsran oldu. Denk bütçe iddiasıyla yola çıkılan 1997'de 2 katrilyon 235 trilyon lira açık verildi. 1.8 katrilyon ödenek ayrılan faiz ödemesi ise 2.3 katrilyon lira oldu. 


</TEXT>
</DOC>
