<DOC>
<DOCNO> 269622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/siyaset/siy01.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğüne katılacak mı 
</HEADLINE>
<TEXT>


Cumhurbaşkanı Sezer, oğlunun düğünü için Başbakan Erdoğan'a tek kişilik davetiye gönderdi. Başbakan'ın, programında değişiklik yapmaması "Düğüne katılmayacak" şeklinde yorumlandı 

ABDULLAH KARAKUŞ Ankara 


Cumhurbaşkanı Sezer, oğlu Levent Sezer'in Çankaya Köşkü'nde yapılacak düğünü için, dün Başbakan Erdoğan'a davetiye gönderdi. Tek başına davet edilen Erdoğan'ın, düğün günü programında bir değişiklik yapmaması, "Başbakan düğüne katılmayacak" şeklinde yorumlandı. 
Milliyet'in kamuoyuna duyurduğu Levent Sezer'in düğünüyle ilgili davetiyeler dün dağıtıldı. Aile içinde yapılacak düğün için CHP Genel Başkanı Deniz Baykal'a eşli davetiye giderken, Erdoğan eşsiz davet edildi. Davetiyeyi aldıktan sonra 11 Eylül'de Tekirdağ ve İstanbul'daki programlarını değiştirmeyen Erdoğan'ın kurmayları, "Başbakan, şimdilik katılmayacak gibi görünüyor. Herhalde bu da Sayın Cumhurbaşkanı'na bildirilir. Son anda değişiklik olmazsa eşsiz davet edildiği düğüne katılmayabilir" dedi. 
Ancak Erdoğan'ın, kurmaylarıyla bir değerlendirme yaptıktan sonra, son dakikada Sezer'e bir jest yapabileceği de dile getirildi. 


</TEXT>
</DOC>
