<DOC>
<DOCNO> 262122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonspo25.html </URL>
<DATE> 2004/08/10/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gençlerbirliği Önemli olan sezona 3 puanla başlamaktı... 
</HEADLINE>
<TEXT>

     Birinci Süper Futbol Ligi'nde sezonun ilk maçında Sakaryaspor'u 1-0 yenen Gençlerbirliği'nde, kulüp basın sözcüsü Muammer Akyüz, ''Önemli olan sezona 3 puanla başlamaktı, biz bunu başardık'' dedi. 
     Muammer Akyüz, yaptığı açıklamada, sezonun ilk maçları için her zaman iyi futbol oynanmasının beklenemeyeceğini, ancak kendilerinin bunu başardığını belirterek, ''Bundan sonraki maçlarımızda futbolseverler, kaliteli ve seyir zevki yüksek bir futbol izleyecekler'' diye konuştu. 
     Bu sezon yine hedefleri olan bir anlayışla transferlerini yaptıklarını vurgulayan Akyüz, ''Geçen seneki kadromuzdan önemli futbolcularımız başka takımlara gitti, ancak biz yaptığımız yeni transferlerle geçen seneki kadromuzdan daha iyi bir kadro kurduk'' dedi. 
     
     HNK RIJEKA VE BEŞİKTAŞ MAÇI 
     Akyüz, 12 Ağustos Perşembe günü Hırvatistan'ın HNK Rijeka takımıyla yapacakları UEFA Kupası 2. ön eleme turu ilk maçına da değinerek, şunları söyledi 
     ''Bu maçtan, 2. maçta avantaj sağlayacağımız bir sonuç almak istiyoruz. Geçen seneki başarılarımızı aşacak bir performans gösterebilmemiz için mutlaka bu turu geçmemiz gerekiyor. Onun için bu maç çok önemli. Tüm Ankaralı sporseverleri 19 Mayıs Stadı'nda görmek istiyoruz.'' Beşiktaş'ın sahasının uygun olmaması nedeniyle Ankara'ya alınan ve 15 Ağustos Pazar günü yapılacak maç için de Akyüz, ''İlk hafta puan kaybeden transfer şampiyonu Beşiktaş'ı da Ankara'dan puansız göndermek için elimizden geleni yapacağız'' dedi. 
     
</TEXT>
</DOC>
