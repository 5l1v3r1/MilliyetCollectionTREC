<DOC>
<DOCNO> 270346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun26.html </URL>
<DATE> 2004/09/09/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Çeçenlerden Putin'in başına 20 milyon dolar ödül 
</HEADLINE>
<TEXT>

     Çeçen militanlar, Aslan Mashadov ve Şamil Basayev'in başına konulan 10 milyon dolarlık ödüle misilleme olarak, Rusya Devlet Başkanı Vladimir Putin'in yakalanmasını sağlayacak kişi veya kuruluşlara 20 milyon dolar ödül vereceklerini açıkladı. 
     Çeçen militanların internet sitesinde yer alan açıklamada, ''Savaş suçlusu Putin'in yakalanması için Çeçenistan Cumhuriyeti'ne aktif şekilde yardım edecek, birey, kuruluş veya ülkelere 20 milyon dolar vermeyi vaat ediyoruz'' denildi. 
     Açıklamada, Putin'in Çeçenistan ile savaş yürüttüğü ileri sürülerek, Beslan'daki terörist rehin alma eyleminden Putin'in sorumlu olduğu iddia edildi. 
     Çeçenistan'ın bir dönem başkanlığını yapan Mashadov, Beslan'daki rehin alma eylemini kınamış ve Çeçenlerden kadın ve çocuklara karşı eylem yapmamalarını istemişti. 
     Basayev'in ise Rusya'daki birçok terörist saldırıyla bağlantılı olduğu belirtilirken, Rus basını Beslan'daki saldırının arkasında Basavey'in olduğunu belirtiyor. 
     
</TEXT>
</DOC>
