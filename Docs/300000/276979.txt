<DOC>
<DOCNO> 276979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonspo14.html </URL>
<DATE> 2004/10/03/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
UEFA, İsviçre'nin 2008 için yaptırdığı stadı beğenmedi... 
</HEADLINE>
<TEXT>

     Avrupa Futbol Federasyonları Birliği UEFA , 2008 Avrupa Futbol Şampiyonası organizasyonunu Avusturya ile birlikte alan İsviçre'nin, Zürih'te yaptırdığı stadı beğenmedi. 
     UEFA'nın, her iki ülkenin de futbol federasyonlarına gönderdiği ve İsviçre'nin haftalık haber gazetesi Sonntags Zeitung'da da yayınlanan mektubunda, UEFA'nın, İsviçre'nin Zürih'te yaptırdığı stadı görünce büyük hayal kırıklığına uğradığı belirtildi. 
     Mektuba göre, UEFA Başkanı Lennart Johansson ve Genel Sekreteri Lars Olsson, bu durumda UEFA'nın, ''Aday olan ama seçilmeyen ülkelerin, itiraz etme hakları doğabilir'' gibi bir karara varabileceğini belirttiler. 
     Bu ülkeler arasında, Yunanistan-Türkiye, İskoçya-İrlanda ve Hırvatistan-Bosna Hersek ikilisi, Danimarka-Finlandiya-Norveç-İsveç dörtlüsü ile Rusya ve Macaristan bulunuyor. 
     Konuyla ilgili, UEFA ve İsviçre Futbol Federasyonu'nun henüz ortak bir görüş açıklamadıkları ancak UEFA'nın, mektubunda, her iki ülkeye de, maddi açıdan garanti vermeleri için, yıl sonuna kadar süre tanıdığı bildirildi. 
     UEFA'nın istediği koşullar sağlanmadığı takdirde, 2008 Avrupa Şampiyonası'nın ev sahibi, 2002 yılında organizasyona aday olan ancak elenen ülkeler arasından seçilecek. 
     
</TEXT>
</DOC>
