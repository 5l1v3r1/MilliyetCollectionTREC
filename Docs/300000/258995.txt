<DOC>
<DOCNO> 258995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko05.html </URL>
<DATE> 2004/07/29/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Akaryakıt pompalarına yazarkasa uygulaması yine ertelendi... 
</HEADLINE>
<TEXT>

     LPG satanlar da dahil olmak üzere akaryakıt istasyonlarına getirilen pompalara zorunlu ödeme kaydedici cihaz uygulamasında, başlangıç tarihi 5 ay daha ertelendi. 
     Maliye Bakanlığı'nın konuyla ilgili ''Katma Değer Vergisi Mükelleflerinin Ödeme Kaydedici Cihazları Kullanmaları Mecburiyeti Hakkında Kanunla İlgili Genel Tebliğ''i Resmi Gazete'nin bugünkü sayısında yayımlandı. 
     Tebliğde, bir önceki düzenleme ile, LPG dahil akaryakıt pompalarının ödeme kaydedici cihazlara bağlanma mecburiyetine ilişkin sürelerin açıklandığı ve söz konusu uygulamayla ilgili olarak Bakanlığa müracaat eden ödeme kaydedici cihaz firmalarının başvurularının incelendiği ve büyük çoğunluğunun idari incelemeleri tamamlanarak cihazların, teknik inceleme ve test çalışmaları yapılmak üzere Ödeme Kaydedici Cihazlar Teknik Komisyonu ve Türk Standardları Enstitüsü'ne TSE sevk edildiği belirtildi. 
     Söz konusu sistemin Türkiye'de ilk defa kullanılacağının ifade edildiği tebliğde, bu durumun, söz konusu cihazların inceleme ve testlerine yönelik yeni teknik kriterler belirlemesini, pompalarda tadilata ihtiyaç duyulması nedeniyle de Sanayi Bakanlığı'ndan tadilat onayı almasını zorunlu kılmakta olduğu kaydedildi. 
     Tebliğde, sistemin kurulması pompaların içine teknik müdahale yapılmasını gerektirdiğinden, ortamda bulunacak yanıcı ve patlayıcı özellikteki unsurların ödeme kaydedici cihazların elektrik donanımlarından olumsuz etkilenme ihtimali bulunduğu ve dolayısıyla söz konusu inceleme ve testlerin sağlıklı bir şekilde yapılmasının uygulama ve çevre güvenliği bakımından büyük önem arz ettiğine dikkat çekildi. 
     
     1 OCAK 2005'DE UYGULAMA BAŞLAYACAK 

     Tebliğe göre, teknik birimlerin kriter belirleme, inceleme ve test çalışmalarının sağlıklı bir şekilde tamamlamaları, pompalarda yapılacak tadilatlar için Sanayi Bakanlığı'ndan onay alınması ve güvenli bir uygulama ortamının yaratılması amacıyla ödeme kaydedici cihaz kullanma mecburiyetinin başlamasına, kayıt ve düzenlenecek belgelere dair 1 Ağustos 2004 tarihi, 1 Ocak 2005 olarak yeniden belirlendi. 
     Buna göre, bir önceki dönem satışları toplamı 3 trilyon lirayı aşan akaryakıt istasyonu işletmecileri 1 Ocak 2005 tarihinden itibaren akaryakıt pompalarını ödeme kaydedici cihazlara bağlatmış olacaklar. 
     Dileyen dağıtım şirketleri veya akaryakıt istasyonu işletmecilerine, sistemin kurulması konusunda ilgili ödeme kaydedici cihaz firmalarıyla gerekli sözleşmeleri yapmış olmaları şartıyla test ve deneme çalışmalarını yapmak üzere Bakanlık tarafından 4 aya kadar süre verilebilecek. 
     
</TEXT>
</DOC>
