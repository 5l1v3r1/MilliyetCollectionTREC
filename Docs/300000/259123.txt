<DOC>
<DOCNO> 259123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur42.html </URL>
<DATE> 2004/07/29/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
NASA'dan genç Türk bilim adamına teşekkür belgesi... 
</HEADLINE>
<TEXT>

     ABD Ulusal Havacılık ve Uzay Dairesi NASA , kendisine bağlı olarak çalışan bir araştırma merkezinde görev yapan Türk Bilim Adamı Bilge Yılmaz'a, çalışmalarından dolayı teşekkür belgesi verdi. 
     Celal Bayar Üniversitesi'nden CBÜ yapılan yazılı açıklamada, CBÜ Rektörü Prof. Dr. Cengiz Yılmaz'ın oğlu Bilge Yılmaz'ın, 1 Şubat 2003'te dünyaya dönüşü sırasında 7 mürettebatıyla birlikte düşen Columbia Uzay Mekiği'ndeki çalışmaları nedeniyle teşekküre layık görüldüğü kaydedildi. ABD'de bulunan Cammp Araştırma Merkezi'nde doktorasını yapan ve aynı zamanda ''Titanyum Silikat'' kristallerinin büyümesi üzerine çalışma yapan Bilge Yılmaz da AA muhabirine yaptığı açıklamada, Columbia Uzay Mekiği ile kristallerin büyümesi konusunda hazırladığı bir deneyin uzay ortamında görevli mürettebat tarafından uygulandığını anlattı. Yılmaz, şöyle konuştu 
     ''Görev sırasında, kurduğumuz canlı bağlantılarla deneye ilişkin bazı sonuçlara ulaşıyoruz, ancak asıl veriler, deneyin dünya ortamına geri dönmesiyle elde ediliyor. Columbia'nın elim bir kaza sonucu düşmesi nedeniyle bu deney de mekikte kaldı.'' Yılmaz, NASA'nın bu uçuştaki çalışmalarında elde edilen sonuçlar nedeniyle kendisine ''insanlığa çok önemli bilimsel veriler kazandırdığı'' için teşekkür belgesi verdiğini kaydetti. 
     Halen kristallerinin büyümesi üzerine çalıştığını hatırlatan Yılmaz, bu kristalin büyümesinin tam olarak anlaşılabilmesi halinde petrokimya endüstrisinden elektroniğe kadar pek çok alanda çok daha iyi ürünler elde etmenin mümkün olabileceğini söyledi. 
     
</TEXT>
</DOC>
