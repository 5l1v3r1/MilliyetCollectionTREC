<DOC>
<DOCNO> 291270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/dunya/adun.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliam itirafı 
</HEADLINE>
<TEXT>


Kıbrıs'ta 14 Ağustos 1974'te 89 Türk'ün öldürüldüğü Taşkent katliamında rol alan eski EOKA'cı Rum Andreas Dimitriu, 'Ne yaptıysak devletin yasal güçleriyle yaptık' dedi 

SEFA KARAHASAN Lefkoşa 


Geçmişte Kıbrıs'ın Yunanistan'a iltihakı amacıyla Kıbrıslı Türklere saldırılar düzenleyen Rum terör örgütü EOKA'nın eski bir mensubu, 30 yıl önce 89 Kıbrıslı Türk'ün öldürüldüğü Taşkent Tohni katliamı hakkında tüyler ürpertici itiraflarda bulundu. 
Taşkent'teki Türklerin toplanmasına gönüllü olarak katıldığını anlatan, ancak katliamın askerler tarafından yapıldığını söyleyen eski EOKA'cı Andreas Dimitriu, "Ne yaptıysak devletin Rum tarafı yasal güçleriyle beraber yaptık" dedi. 
Andreas Dimitriu'nun şoke eden itirafı, dün Rum Alithia gazetesinde yer aldı. Gazete, geçen hafta röportaj yaptığı KKTC'nin Taşkent köyünden Türk Meryem Mehmet Salih'in ismini verdiği eski EOKA'cı Dimitriu'yu bularak katliamın öyküsünü ortaya çıkardı. 

Kadınlara tecavüz ettiler 
Andreas Dimitriu itirafında, Taşkent'teki Türk erkekleri topladıklarını, ancak bunların esir değişiminde kullanılacağını sandığını savundu. "Türk erkeklerin öldürüleceklerini bilmediğini" iddia eden Dimitriu, "Söz konusu Türk erkeklerin Hirokitia'dan gelen askerler tarafından götürüldüğünü, aynı askerlerin intikam için bazı Türk genç kadınlara da tecavüz ettiğini" anlattı. 
67 yaşındaki Dimitriu, "O zamanlar, EOKA - B üyesi olduğunu, ancak hiç çatışmaya katılmadığını" söyleyerek, "Verilen emir gereği Taşkent köyünde yaşayan, savaşabilecek Kıbrıslı Türk erkeklerin bir kahvehanede toplanmasına yardımcı olduğunu" belirtti. Dimitriu, Rum polisi ve birkaç gönüllü olarak Taşkent'e Kıbrıslı Türkleri toplamaya gittiklerini, korkan Türk erkeklerin kendiliğinden bir okulda, Türk kadınların ise Türk mahallesindeki birkaç evde toplandıklarını dile getirdi. 

Ölüme götürüldüler 
"Okuldaki Kıbrıslı Türklerin Limasol'a götürülmek üzere askerler tarafından otobüslere bindirildiğini akşam eve gelince öğrendiğini" ifade eden Dimitriu, "Kendisinin de götürülenlere ne olduğunu merak ettiği için 2 - 3 gün sonra Alibey adlı Kıbrıslı bir Türk'le Limasol'a gittiklerini, ancak burada kendilerine Taşkent'ten Kıbrıslı Türklerin bulunmadığının söylendiğini" aktardı. 
"Birkaç gün sonra Mari Tatlısu köyünden bir Kıbrıslı Türk'ten, otobüsteki Kıbrıslı Türklerin öldürüldüklerini ve sadece bir tanesinin kurtulduğunu öğrendiğini" belirten Dimitriu, "O zamanlar böyle şeyler oluyordu. Tüm Kıbrıs'ta olanın dışında biz ne yaptık Bizim esirlerimizle değiştirilmesi amacıyla savaşabilen herkesin toplanması emri gelmişti. Biz ne yaptıysak devletin yasal güçleriyle birlikte yaptık" diye konuştu. Dimitriu, Taşkent köyündeki okulda tutulan Türkleri bekleyen Rumların, Kıbrıslı Türklerin otobüslerle Limasol'a değil de öldürülmeye götürüleceklerini bilmediğini de iddia etti. 

Denktaş Avrupa duysun 
KKTC Cumhurbaşkanı Rauf Denktaş, eski EOKA'cı Dimitriu'nun itirafının, "çok vurucu bir açıklama" olduğunu ifade ederek, "Vicdanların konuşmaya başlaması, olumlu bir gelişmedir" dedi. Denktaş, Rum liderliğinin 1963-1974 döneminde yaptıkları için Türk halkından özür dilemesi gerektiğini ifade etti. 

2. Barış Harek tı'nın ilk gününde yapıldı 

Kıbrıslı Türklerin Rumlar tarafından öldürüldüğü Taşkent ve Tatlısu katliamları, Türkiye'nin 1974'te yaptığı Kıbrıs askeri harek tı sırasında meydana geldi. 14 Ağustos'ta EOKA'cılar ve Rum askerler Taşkent'i, ertesi gün de Tatlısu Mari ve Terazi Zyyi köylerini basarak 13 - 74 yaş arasındaki 89 Türk erkeğini bir otobüse doldurarak Limasol'a hareket etmişlerdi. Yolda ıssız bir yerde indirilen kafile kurşuna dizilmiş, cesetler aynı yerde dozerlerle açılan bir çukura topluca gömülmüştü. 


</TEXT>
</DOC>
