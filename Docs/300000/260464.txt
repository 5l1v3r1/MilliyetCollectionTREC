<DOC>
<DOCNO> 260464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun20.html </URL>
<DATE> 2004/08/04/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Talat Rumlar eylemi Papadopulos'a karşı yapsın 
</HEADLINE>
<TEXT>

     KKTC Başbakanı Mehmet Ali Talat, Derinya'da sınır eylemleri düzenleyecek Rumların eylemi aslında Rum kesimi lideri Tasos Papadopulos'a karşı yapmaları gerektiğini söyleyerek, karşı eylem çağrılarının ise kabul edilemeyeceğini bildirdi. 
     Talat, KKTC Bakanlar Kurulu toplantısından önce gazetecilerin soruları üzerine, Rumların 7 ve 11 Ağustos'ta Derinya'da yapmayı planladıkları sınır eylemlerine ilişkin uyarılarda bulundu. 
     Bu eylemler konusunda BM ile temasa geçtiklerini söyleyen Talat, şunları kaydetti 
     ''Yeniden birleşmeyi engelleyen Rum yönetimidir, Papadopulos'tur. Eylemi Papadopulos'a karşı yapmaları gerekir. Bize karşı eylem yapmalarının bir anlamı yok. Biz çözüme hazır olduğumuzu, adayı yeniden birleştirmek için hazır olduğumuzu söyledik ve halkımız da buna onay verdi. Bölünmüşlüğün devamının sorumlusu biz değiliz.'' Talat, Rum halkına sağduyu ve gerçekleri görme çağrısı da yaparak, eylemlerle ilgili olarak BM yetkililerine bugün gerekli uyarılarda bulunduklarını kaydetti. 
     
     EYLEME KARŞI EYLEM ÇAĞRILARI 
     Başbakan Talat, KKTC'de, ''eyleme karşı eylem'' şeklinde bazı çağrılar olduğunun hatırlatılması üzerine de şunları söyledi 
     ''Öyle şey olamaz. Güvenliği sağlamak, güvenlik güçlerine aittir. Polisimiz, askerimiz var ve bu konuda zaafiyetimiz yok. Böyle bir konuda sivillere görev düşmez. Bu provokatif çağrılar kesinlikle kabul edilemez. Sivillerin Rumları önlemek için sınırlara çağrılması, 1996'da dünyaya bizi mahçup eden olayların tekrarlanmasına cevaz verir. Bunu kabul etmemiz mümkün değil.'' Talat, bir başka soru üzerine de Kıbrıs Rum kesimi ile telefon görüşmelerinin direkt değil, Türkiye üzerinden yapılmasının Rum tarafından kaynaklandığını belirtti. 
     
</TEXT>
</DOC>
