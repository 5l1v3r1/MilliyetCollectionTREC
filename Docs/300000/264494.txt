<DOC>
<DOCNO> 264494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur22.html </URL>
<DATE> 2004/08/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Teröriste "anıt mezar"... Açılış yapılacağı iddiası üzerine önlem alındı 
</HEADLINE>
<TEXT>

     Kahramanmaraş'ın Pazarcık İlçesi'ne bağlı Seyrantepe Köyü'nde, terör örgütü mensubu Engin Sincer adına yaptırılan mezarın açılışının yapılacağının iddia edilmesi üzerine, köyde geniş güvenlik tedbirleri alındı. 
     Sincer'in ölüm yıldönümü nedeniyle açılışı yapılacağı iddia edilen mezar için Adana, Diyarbakır, Hatay, Gaziantep, Adıyaman, Siirt, Şırnak, Kahramanmaraş ve Batman'dan çok sayıda DEHAP il ve ilçe yöneticisi otobüslerle Pazarcık İlçesi ve Narlı Beldesi'ne geldi. 
     Güvenlik görevlileri, Seyrantepe Köyü'ne gitmek isteyen gruba izin vermezken, yol güzergahında arama kontrol noktaları oluşturuldu. 
     Geniş güvenlik önlemlerinin alındığı Seyrantepe Köyü'nde vatandaşların evlerinden çıkmadığı gözleniyor. Güvenlik görevlileri, gazetecilerin köyde bulunan mezarlıkta fotoğraf çekmesine ve görüntü almasına izin vermiyor. 
     Kahramanmaraş Valiliği, daha önce yaptığı açıklama ile Kahramanmaraş Merkez, Pazarcık ve Türkoğlu ilçelerinde 17-18 Ağustos 2004 tarihlerinde yapılacak bütün toplantıların 2911 Sayılı Toplantı ve Gösteri Yürüyüşleri Kanunu'nun 19. maddesine göre yasaklandığını duyurmuştu. 
     
</TEXT>
</DOC>
