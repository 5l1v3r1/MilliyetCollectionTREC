<DOC>
<DOCNO> 295472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun18.html </URL>
<DATE> 2004/12/07/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
İran'da 7 idam 
</HEADLINE>
<TEXT>

     İran'da uyuşturucu kaçakçılığından suçlu bulunan 7 kişi idam edildi. 
     İRNA'nın haberine göre, uluslararası uyuşturucu kaçakçılığı çetesi üyesi 7 kişinin idam cezası bugün güneydoğudaki Sistan ve Belucistan eyaletinin başkenti Zahedan'da halk önünde asılarak infaz edildi. 
     Haberde, bu kişilerin uyuşturucu kaçakçılığı, ruhsatsız silah bulundurmak ve çete oluşturmak suçundan yargılandığı, bu çetenin uyuşturucu maddeleri Tahran, Kum ve Kirman kentlerinde dağıttığı belirtildi. 
     Polisin yaptığı operasyonda bu çeteye ait 3 ton uyuşturucu madde ele geçirdiği de kaydedildi. 
     İran'da cinayet, silahlı soygun, tecavüz, din değiştirme ve ciddi uyuşturucu kaçaklığı suçu işleyen kimseler idam ediliyor. 
     Uluslararası Af Örgütü'ne göre, İran'da 2002 yılında 113 ve geçen yıl 108 kişi idam edildi. 
     İran'da yazılı ve görsel basında çıkan haberlere göre, bu sene içinde en az 95 kişi idam edildi. 
     
</TEXT>
</DOC>
