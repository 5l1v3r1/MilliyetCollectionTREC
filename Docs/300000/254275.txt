<DOC>
<DOCNO> 254275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/guncel/gun02.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hoca'yı anarken günah işleniyor ' 
</HEADLINE>
<TEXT>


"Dua yerine kahkahalar atarak Nasrettin Hoca'yı ananlar günah işliyor" diye konuşan Akşehir Müftüsü'ne tepki var "Ağlayarak mı analım " 

KEREM PULGAT, ATİLLA MEMİŞ Konya DHA 

Akşehir Müftüsü Ahmet Emin Sağbaş, cuma hutbesinde Nasrettin Hoca'yı anmak adına bir sürü günah işlendiğini savunarak, "Mezarında dua etmek yerine oyunlar oynayıp kahkahalar atılıyor. Hocanın şerefini ayaklar altına almayın" dedi. Bu yıl 45'incisi düzenlenen Uluslararası Akşehir Nasrettin Hoca Şenlikleri'ne Türkiye'den ve dünyanın birçok ülkesinden yüzlerce ziyaretçi katıldı. 

'Mezardan çağırmayın' 
Ancak Sağbaş'ın geçen haftaki hutbede etkinliklerin içeriğini eleştirmesi tepki çekti. Hocanın temsili olarak türbesinden çağırılmasının İslama aykırı olduğunu savunan Sağbaş, şunları söyledi "Mezar böyle mi ziyaret edilir Türbe ziyaret edilecekse ahlaka, edebe uygun ziyaret edilsin. İslami adap içinde Allah'ın huzurunda olduğumuzu unutmayarak, günahlarımıza tövbe etmek, kötülüklerden kurtulmak için Allah'a yalvarmak ve huzurla kabirden dönmek gerekir. Düğüne gidercesine davul zurna ve şarkı türküyle kabir ziyareti yapılır mı Ölen insanın mezardan çağırılması günahtır." 
Sağbaş, 4 yıldır müftülükçe Mevlidi Şerif okutulduğunu da hatırlatarak, "Gerçek anma onun adına gülüp eğlenerek değil, ruhuna mevlit okutup hatim indirilerek yapılabilir" dedi. 

'Bizden iyi mi biliyor ' 

Şenlik organizasyonunu gerçekleştiren derneğin başkanı Ali Galip Gündoğar yanda , "Onu ağlayarak mı analım. Dünyada mezarına bile girildiğinde gülünen başka kimse var mı Hoca'yı biz her yıl biraz daha dünyaya açalım derken, bu zihniyetler Akşehir'e gömmek istiyor. Hoca'nın felsefesini kimse bizden daha iyi bilemez. Bundan sonra da şenliklerin içeriğinde bir değişiklik yapmayı düşünmüyoruz." 


</TEXT>
</DOC>
