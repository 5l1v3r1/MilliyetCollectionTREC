<DOC>
<DOCNO> 273255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/spo04.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon pas geçti 0-0 
</HEADLINE>
<TEXT>


Bordo-Mavili takım, ligdeki ilk firesini Gaziantepspor önünde verdi, liderlik koltuğunu da devretti. Jaziri'nin 59'da atılmasının ardından rakip kalede kurulan baskı sonuç vermedi 


Duvara çarptılar 
LİGDE fırtına estiren Trabzonspor, sahasında Gaziantepspor önünde ilk şoku yaşadı, koltuğu bıraktı. İlk yarısı başa baş geçen mücadelenin ikinci devresinde ev sahibi ekip, Jaziri'nin 59'da kırmızı kart görmesinin ardından oyunda üstünlüğü ele geçirdi. Trabzon, bu dakikadan sonra rakip kaleye yüklenmesine rağmen golünü bulamadı. Kaleci Hasagiç, yaptığı kurtarışlarla yıldızlaştı. Son yarım saatte ilerde sadece Lazarov'u bırakan Gaziantep rakibinin oyununu bozup, bir puanı kurtardı. 

Doğan kızgın 

TEKNİK Direktör Ziya Doğan, Gaziantepspor'un hedefine ulaştığını söyledi. Tecrübeli hoca, "Rakip oynamayı değil, oynatmamayı düşündü" diye konuştu. Gaziantepspor'un teknik patronu Nurullah Sağlam ise "Yorgun rakibimiz karşısında 60'tan sonra etkili olmayı düşünüyorduk. Jaziri'nin atılması planı bozdu. Her şeye rağmen 1 puan iyi" dedi. 

Gergin dakikalar 

MAÇ öncesi giriş kapılarındaki bilgisayarların arızalanması nedeniyle birçok taraftar içeri giremedi. Kapılar yumruklanırken, Genel Sekreter Yusuf Ziya Yılmaz bir taraftarla tartıştı. Maç sonrası da yönetici Osman İlyas ile yerel bir TV'nin Genel Müdürü Halil Şanlı arasında tartışma yaşandı. 

Tolga'ya teselli 

ATHLETİC Bilbao maçında yenen ikinci golden sonra sinirlenerek, soyunma odasına giden Tolga Seyhan nihayet forma buldu. Ziya Doğan, 5 milyar lira ceza kesilen milli oyuncuya ikinci yarıda forvette görev verip, gönlünü almaya çalıştı. Volkan da ilk kez forma giydi. Yattara'nın ise Bilbao rövanşına kadar dinlendirileceği bildirildi. 


</TEXT>
</DOC>
