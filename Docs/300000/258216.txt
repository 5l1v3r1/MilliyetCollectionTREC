<DOC>
<DOCNO> 258216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sondun35.html </URL>
<DATE> 2004/07/26/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Yunannistan'da çekim yapan TRT ekibi gözaltına alındı 
</HEADLINE>
<TEXT>

     Yunanistan'da çekim yapan TRT ekibi, polis tarafından gözaltına alındı. 
     Edinilen bilgiye göre, TRT'nin ''Sınır Ötesi'' programı ekibi, İpsala gümrük kapısından Yunanistan'a giriş yaptıktan sonra çekim yaparken Ferecik polisi tarafından gözaltına alındı. 
     Ferecik polisi, Türk televizyoncuların, yasak bölgede çekim yaptıkları gerekçesiyle gözaltına alınarak sorgulanmak üzere Dedeağaç Emniyet Müdürlüğü'ne sevk edildiklerini açıkladı. 
     
     GÜMÜLCİNE BAŞKONSOLOSU BOTSALI ''OLAY, YANLIŞ ANLAMADAN KAYNAKLANDI'' 

     Türkiye'nin Gümülcine Başkonsolosu Hüseyin Avni Botsalı, bir TRT ekibinin Yunanistan'ın Batı Trakya bölgesinde çekim yaparken polis tarafından gözaltına alınmasının, yanlış anlamadan kaynaklandığını belirtti. 
     Botsalı, A.A muhabirine yaptığı açıklamada, ilgili makamlar nezdinde gerekli girişimlerde bulunulduğunu ve ''Sınır Ötesi'' adlı programın Banu Avar, Erkut Erçakır ve İlker Ağar'dan oluşan ekibinin kısa zaman içinde serbest bırakılmalarını beklediğini söyledi. 
     TRT ekibi, İpsala sınır kapısından Yunanistan'a giriş yaptıktan sonra bölgede çekim yaparken, Ferecik polisi tarafından ''Yasak bölgede çekim yaptıkları gerekçesiyle'' gözaltına alınmış ve sorgu için Dedeağaç Emniyet Müdürlüğü'ne götürülmüştü. 
     
     TRT EKİBİ, SERBEST BIRAKILDI 

     Yunanistan'ın Batı Trakya bölgesinde, ''Yasak bölgede çekim yaptıkları gerekçesiyle'' polis tarafından gözaltına alınan TRT ekibi serbest bırakıldı. 
     İpsala sınır kapısından Yunanistan'a giriş yaptıktan sonra akşam üzeri Ferece polisi tarafından gözaltına alınan ''Sınır Ötesi'' adlı programın Banu Avar, Erkut Erçakır ve İlker Ağar'dan oluşan ekibinin, sorguya alındıkları Dedeağaç Aleksandrupoli Emniyet Müdürlüğü'nden ayrılarak Gümülcine'ye hareket ettikleri öğrenildi. 
     
</TEXT>
</DOC>
