<DOC>
<DOCNO> 277756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko39.html </URL>
<DATE> 2004/10/06/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Hisarcıklıoğlu En pahalı elektriği kullanan 3. ülkeyiz... 
</HEADLINE>
<TEXT>

     Elektrik Piyasası Düzenleme Kurumu EPDK Başkanı Yusuf Günay, elektrik sektöründe hizmetlerin kamu işletmeciliği anlayışıyla yürütülmesi sonucunda Hazine'ye 3 yıllık yükün 2.1 milyar dolara ulaştığını bildirdi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu, EPDK'yı ziyaret ederek Başkan Yusuf Günay ile birlikte, kendisine verilen enerji piyasasındaki gelişmelerle ilgili brifingi dinledi. 
     Brifing öncesinde konuşan Günay, 3 yıldır doğrudan veya dolaylı elektrik üretiminin yüzde 83'ünün, dağıtımın yüzde 98'inin ve doğalgaz temininin yüzde 97'sinin kamunun elinde olduğu bir yapıda, rekabetçi enerji piyasalarının oluşturulması gibi son derece zor bir görev üstlendiklerini kaydetti. 
     Nihai elektrik fiyatlarından piyasa dışı unsurların arındırılmaması yüzünden sanayici ve diğer abonelerden kesilerek bu yılın sonuna kadar TRT'ye aktarılan paranın 207 trilyon liraya ulaşacağına işaret eden Günay, TOBB'un her platformda ifade ettiği ve hükümet programında yer aldığı gibi artık elektrikten TRT kesintisi yapılmasına bir son vermek gerektiğini söyledi. 
     Günay, şöyle konuştu 
     ''Ülkemizin kalkınması, OECD üyesi ülkeler içinde en pahalı elektrik tüketen ülkelerden biri olmaktan kurtulup sanayicimizin rekabet gücünün artırılması ve milletimizin sırtındaki verimsiz işletmecilik yükünden kurtulması için rekabetçi bir piyasanın tesis edilmesinden başka bir yol bulunmuyor. Özel sektör dağıtım şirketlerini şehirlerimizde 2004 yılı sonuna kadar gerçekleştireceği yatırımların toplam tutarı 300 milyon doları aşacak. BOTAŞ'ın daha önce mevcut olan ve ihale şartları çerçevesinde devri öngörülen tesislerin devredilmesi ve BOTAŞ ile doğalgaz alım-satım sözleşmeleri yapılması ile birlikte Kayseri, Konya, Kütahya, Erzurum ve Çorum gibi 12 şehrimizde bu kış doğalgaz kullanılabilecek.'' 
     
     AB İLERLEME RAPORU 
     AB Komisyonu'nun Türkiye ile müzakerelere başlaması yönünde tavsiyede bulunmasını da son derece olumlu bulan EPDK Başkanı, ancak bunun zorlu bir sürecin başlangıcı olduğuna işaret etti. 
     Bugün açıklanan AB İlerleme Raporu'nda tüm enerji sektöründe müktesebatla uyumun sağlanması için mevzuatın etkin bir şekilde uygulanmasının hızlandırılmasına yönelik daha fazla çaba gösterilmesi gerektiği ifadesinin yer aldığını hatırlatan Günay, ''Kuruluşu, kanunları, düzenlemeleri ve uygulamaları ile AB hedefi üzerinde yükselen, bir başka ifadeyle temelinde AB felsefesi yer alan EPDK olarak, AB enerji piyasalarının işleyişinin Türkiye'de Türk halkının refahı ve aydınlık geleceği için hayata geçirilmesi amacını taşıyoruz'' dedi. 
     
     TOBB BAŞKANI HİSARCIKLIOĞLU 
     TOBB Başkanı Rifat Hisarcıklıoğlu ise EPDK'yı klasik bürokrat anlayışından çıkıp piyasanın serbestleştirilmesi yönünde attığı adımlardan dolayı kutladıktan sonra, EPDK Başkanı Günay'a bir çini tabak hediye etti. 
     Hisarcıklıoğlu, devletin rolünün kural koyan ve bu kuralların işlemesi için denetim mekanizmalarını ortaya koymak olduğunu belirterek, bu kurumlardan biri olan EPDK'ya sahip çıkmak ve desteklemek gerektiğini söyledi. 
     Elektrik fiyatı üzerinden toplanan TRT payının hala alınmaya devam ettiğine dikkat çeken Hisarcıklıoğlu, ''En pahalı elektriği kullanan 3. ülke konumundayız. Devletten hiçbir kaynak, destek istemiyoruz. Bizim devletten istediğimiz rakiplerimizle aynı şartların sağlanması. TRT payının kaldırılmasını bekliyoruz, ki bu hükümetin de vaadidir'' diye konuştu. 
     Enerji ve Tabii kaynaklar Bakanı Hilmi Güler'in sanayi elektriğine yüzde 5 indirim yapılacağını açıkladığını ve Elektrik Üretim A.Ş.'nin de EPDK'ya yüzde 5 indirim için başvurduğunu belirten Hisarcıklıoğlu, EPDK'dan bunu onaylamasını beklediklerini bildirdi. 
     Kaçak petrol ürünleri miktarının yıllık 2.5 milyar dolara ulaştığına da dikkat çeken Hisarcıklıoğlu, bunun özellikle kıyılarda yoğunlaştığını, hatta balıkçıların bile balıkçılık yerine artık daha karlı olduğu için kaçak akaryakıt işine başladıklarını kaydetti. 
     Hisarcıklıoğlu, bu durumun önlenmesi gerektiğini belirterek, EPDK'nın önlem almasını istedi. 
     
     SANAYİCİYE YÜZDE 5 İNDİRİMDE SON DURUM 
     Gazetecilerin, sanayiciye yüzde 5 indirimde son durumun ne olduğunun sormaları üzerine de EPDK Başkanı Yusuf Günay, sanayiciye yüzde 5 indirim yönünde kendilerine bir teklif gelmediğini belirterek, ''Eğer böyle bir teklif gelirse onaylarız. Türkiye Elektrik Ticaret A.Ş. TEDAŞ'a sattığı elektrik bedelinde yüzde 5 indirim yaptı, Kurum bunu onayladı. TEDAŞ'ın indirim sanayi elektriğine indirim teklifinde bulunması halinde konuyu değerlendiririz'' dedi. 
     
</TEXT>
</DOC>
