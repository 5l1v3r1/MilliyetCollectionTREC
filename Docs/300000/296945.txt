<DOC>
<DOCNO> 296945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/spor/aspo.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbideki kredi farkı 
</HEADLINE>
<TEXT>


Fenerbahçe berabere kalsa üzülmeyecek, yenerse ligi yarılayacak. Galatasaray yenilirse, hem takım hem de Hagi için sıkıntılı günler başlayacak. Bu nedenle iki takım da kontrollü oynayacak 

Rıdvan Dilmen 


Fenerbahçe, ligdeki 5 puan fark yüzünden, Ali Sami Yen Stadı'na "cebindeki bol kredi" ile çıkacak. Yani bence, Sarı - Lacivertli takım, derbide berabere bile kalsa üzülmeyecektir., Eğer kazanırsa da, ligi yarılayacaktır. 
Galatasaray ise tam tersi bir tablo çiziyor. Rakibinin aksine hiçbir kredisi yok... Cim - Bom kazanırsa, rakibinin rahatını bozacak, ligde zirve mücadelesi yeniden başlayacaktır. Beraberlik halinde ev sahibi belki demoralize olacak, ama yarıştan kopmayacak, şampiyonluk umudunu da yitirmeyecektir. Sarı - Kırmızılı ekip karşılaşmayı kaybetmesi halinde, 8 puanlık farkın karamsarlığı içine gömülecektir. Bu da hem Galatasaray, hem de Hagi için "sıkıntılı" günlerin başlangıcı olacaktır. 

Önce kontrol 
İşte bu etkenler maçın seyrini, hatta temposunu belirleyici faktörler olarak ilk sıraya yerleşiyor. Galatasaray, son derece kontrollü oynayacaktır. Fenerbahçe'nin de bu tarz bir taktiği tercih edeceğinden şüphem yok. 
İki takım arasındaki avantaj ibresi, maçın Ali Sami Yen Stadı'nda oynanacak olması nedeniyle Galatasaray'ı gösteriyor. Ama Fenerbahçe'nin avantajı da, kötü oynasa bile maçları kayıpsız geçme özelliğine sahip olması... 
Fenerbahçe'de, Nobre'nin forma giyip giymeyeceği çok önemli. Sarı - Lacivertli ekip de, Aurelio dahil, hangi futbolcu sahaya çıkmazsa fazla sorun yaratmaz. Ama Brezilyalı golcünün yokluğu, Fenerbahçe'nin başını ağrıtır... Çünkü Nobre önce Alex'e sonra Tuncay'a müthiş boş saha yaratıyor. Ayrıca çok rahat faul alıyor ve Sarı - Lacivertli ekibin duran top özelliği de burada devreye giriyor. 

Volkan kilit 
Galatasaray'da ise maçın kilit oyuncusu Volkan olacaktır. İki takımın orta sahadaki beyinleri markaj altında olacağı için, Volkan büyük olasılıkla bu bire bir savunmayla karşılaşmayacak ve bireysel yetenekleri ile oyunun kaderini etkileyebilecektir. 
Kısacası bu derbide, Galatasaray adına Volkan, Fenerbahçe adına ise Nobre en önemli silahlar... Bence iki takım da taktiksel büyük bir değişikliğe gitmeyecektir. Şu da bir gerçek ki, maç 0 - 0 başlayacak, herşey sahada belli olacak... 


</TEXT>
</DOC>
