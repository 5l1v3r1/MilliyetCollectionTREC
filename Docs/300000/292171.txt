<DOC>
<DOCNO> 292171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas09.html </URL>
<DATE> 2004/11/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Çocuğunuz nezle oldu diye telaşlanmayın 
</HEADLINE>
<TEXT>

     Metin FERAH DHA 

BOLU Refika Baysal Ana Çocuk Sağlığı ve Aile Planlaması Merkezi Başhekimi Dr. Turgay Özbakır, 1-6 yaş arasındaki çocukların kış mevsiminde 3 ile 8 kez arasında soğuk algınlığına yakalanmasının normal olduğunu söyledi. 
     Havaların soğumaya başlamasıyla birlikte hastanelerin ve sağlık merkezlerinin çocuk poliklinikleri küçük hastalarla dolup taşmaya başladı. 
     Virüslerin sebep olduğu nezle, soğuk algınlığı, bademcik iltahabı gibi üst solunum sistemi enfeksiyonlarının anne ve babaları telaşlandırdığını belirten Dr. Turgay Özbakır, "1-6 yaş arası cocukların bir kış mevsiminde 3-8 kez soğuk algınlığına yakalanması normaldir. Değişik virüslerle meydana gelebilen ve burun akıntısı, hapşırma, hafif ateş ve öksürükle ortaya çıkan nezlenin yanı sıra, soğuk algınlığından daha ağır seyreden, yaygın ve şiddetli adele ağrıları ile ortaya çıkan grip, kişileri yatağa düşürebilir'' dedi. 
     Anne ve babaların çocuklarını üst solunum yolu sistemi enfeksiyonlarından koruyabilmeleri için, çocuklarına bol bol C vitamini içeren meyveler yedirmeye özen göstermeleri gerektiğini söyleyen Özbakır, "Kış günlerinde çocuklarımızı soğuktan aşırı şekilde giydirmekle koruyamayız. Çocuklar üşümeyecek şekilde giydirilmeli. C vitamini bakımından güçlü olan portakal, limon ve turunç gibi meyve sularının içirilmesine özen gösterilmelidir'' dedi. 
     
</TEXT>
</DOC>
