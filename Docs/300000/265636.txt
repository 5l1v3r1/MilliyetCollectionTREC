<DOC>
<DOCNO> 265636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sondun08.html </URL>
<DATE> 2004/08/23/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Çalınan "Çığlık" ve "Madonna" tabloları hırsızlığa karşı sigortalı değil 
</HEADLINE>
<TEXT>

     Norveç'in başkenti Oslo'daki Munch Müzesi'nden, dün silahlı kişilerce çalınan Edvard Munch'un efsanevi tablosu ''Çığlık'' ile ''Madonna'' adlı tablonun hırsızlığa karşı sigortalı olmadığı ortaya çıktı. 
     Oslo Forsikring adlı kuruluşun müdürü John Oeyaas, yangın ya da su baskınından gelecek zararlara karşı sigortalı olan tabloların hırsızlığa karşı sigortalı olmadığını söyledi ve ''Söz konusu olan yeri asla doldurulamayacak yapıtlar. O yüzden bunları hırsızlığa karşı sigortalamanın hiçbir anlamı yok'' diye konuştu. 
     Tabloların çalınmasından sonra bazı uzmanlar, bu iki tablonun yeniden satılmasının imkansız olduğu ve hırsızların amacının sigorta şirketlerine şantaj yapmak olabileceği yönünde görüş bildirmişti. 
     Müzeyi soyan maskeli kişiler, siyah bir otomobille gelerek, müze görevlisini silahla tehdit etmişler ve bir dakikadan az bir süre içinde iki tabloyu çalmışlardı. İki kişi oldukları belirtilen hırsızlar, suç ortaklarının kullandığı otomobile binerek kaçmayı başarmıştı. Polis, hırsızları aramayı sürdürüyor. 
     Ünlü Norveçli dışavurumcu ressam Edvard Munch'un 1863-1944 sadece 4 orijinal örneği bulunan ''Çığlık'' tablosu, modern insanın iç sıkıntısını, korkularını, yürek darlıklarını ve kaygılarını anlatıyor. 
     Bu dört örnekten en ünlüsü olan ve Oslo Ulusal Galerisi'nde sergilenen ''Çığlık'', 1994 yılında düzenlenen Lillehammer Kış Olimpiyatları'nın açılış gününde çalınmış, 3 ay sonra da bulunmuştu. 
     Diğer 2 örneğin ise hala Munch Müzesi'nin deposunda olduğu bildirildi. 
     
</TEXT>
</DOC>
