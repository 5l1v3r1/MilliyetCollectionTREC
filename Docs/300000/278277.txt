<DOC>
<DOCNO> 278277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/spo06.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Çetin'den silbaştan 
</HEADLINE>
<TEXT>


Gençlerbirliği'nin yeni teknik direktörü Oğuz Çetin, hayal ettiği bir kulübe gittiğini belirtti, "Başarıya ihtiyacım var" diye konuştu 

NECMİ KEPÇETUTAN 


Yeni bir sayfa 
FENERBAHÇE ile ismi özdeşleşen Oğuz Çetin, Gençlerbirliği'nde yeni sayfa açtığını söyledi, "Sıfırdan başlıyorum" dedi. Genç hoca, "Gençlerbirliği yapılanması, altyapısı, ortamı ile her teknik adamın çalışmayı hayal ettiği bir kulüp. Bunun değerini bilmek, bu sorumlulukla çalışmak lazım. Gençlerbirliği nasıl büyük hedeflere yönelmişse, benim de başarıya ihtiyacım var" ifadelerini kullandı. 

Geciken itiraf 
YARDIMCI antrenörlük yaptığı dönemde Fenerbahçe'nin başına geçişinin hata olduğunu itiraf eden Çetin, "O gün bırakıp gitmemekle hata yapmışım diyorum. Olaylar hep aleyhime gelişti. Duygusal davrandım" yorumunu yaptı. Çetin, hedefleri konusunda ise, "Bir gün yine Fenerbahçe'nin ya da Milli Takım'ın başına geçmek isterim. Ama şu anda buradayım ve başarılı olup, uzun yıllar kalmak istiyorum" dedi. 


</TEXT>
</DOC>
