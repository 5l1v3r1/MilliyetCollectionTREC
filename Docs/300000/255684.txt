<DOC>
<DOCNO> 255684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonspo09.html </URL>
<DATE> 2004/07/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Konyaspor stoper ve kaleci arıyor... 
</HEADLINE>
<TEXT>

     Transfer çalışmalarında yurt dışında beklediğini bulamayan Konyaspor, üç büyüklerin gözden çıkaracağı kaleci ve stoperleri bekliyor. 
     Transferde elindeki maddi olanaklar doğrultusunda oldukça temkinli ilerleyen yeşil-beyazlılar, stoper arayışlarını sonlandıramadı. 
     Belçikalı bir futbolcuyla yakından ilgilenen Konyaspor yönetimi, bu futbolcunun sakat çıkmasının ardından Mısırlı Besheer'e döndü. İlk görüşmede toplam maliyeti 300 bin dolar olan bu futbolcunun fiyatını artırması ve maliyetinin 600 bin dolara yükselmesi nedeniyle yeşil- beyazlılar rotayı yeniden yerli futbolculara çevirdi. 
     Özellikle ikinci etap hazırlık çalışmalarına başlamadan önce stoper sorununu çözmek istediklerini vurgulayan Konyaspor Basın Sözcüsü Sefa Ortaç, arayışlarının sürdüğünü ifade etti. 
     Stoperin yanı sıra kaleci de almayı planladıklarını dile getiren Ortaç, ''Galatasaray, Fenerbahçe ve Beşiktaş'ın göndereceği futbolcular olacaktır. Stoper ve kaleci için üç büyüklerin göndereceği futbolcuları bekliyoruz. Örneğin, kaleci konusunda oldukça rahat olan Beşiktaş'ı yakından takip ediyoruz'' dedi. 
     Ortaç, ayrıca Futbol Federasyonu Başkanlığı seçimlerinde Konyaspor'un 5 delegesinin Haluk Ulusoy'u desteklediğini sözlerine ekledi. 
     
</TEXT>
</DOC>
