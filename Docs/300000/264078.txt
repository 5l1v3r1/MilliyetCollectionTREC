<DOC>
<DOCNO> 264078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/soneko02.html </URL>
<DATE> 2004/08/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Nema'da üçüncü taksit hazırlığı... Toplu başvurular 18 Ağustos'ta... 
</HEADLINE>
<TEXT>

     Nemada 3. taksit ödemeleriyle ilgili kurum ve işyeri toplu başvuruları, 18 Ağustos 2004 tarihinden itibaren Ziraat Bankası'nca kabul edilecek. 
     Ziraat Bankası'ndan yapılan yazılı açıklamaya göre, Tasarrufu Teşvik işyeri sicil numarası olan ve elektronik posta uzantıları, k12.tr, edu.tr, com.tr, gov.tr, mil.tr, pol.tr ve bel.tr olan özel kuruluşlar ile kamu kurum ve kuruluşları personeli 3'üncü taksit nema ödemelerini işyerleri aracılığı ile alabilecek. 
     Daha önceki taksit ödemelerinde olduğu gibi, kurum ve işyeri aracılığı ile talepte bulunan hak sahiplerinin ödemeleri, başvuru tarihinden itibaren en geç 3 gün içinde yapılacak. 
     Kurum aracılığı ile başvurmayan hak sahipleri, eskiden olduğu gibi bir aylık takvim içinde sıralarını bekleyecek. 
     Kurum ve işyerleri, unvanlarını taşıyan elektronik posta adresi ile birlikte en son kesinti ve katkı tutarlarını yatırdıkları Ziraat Bankası şubelerine başvuracak. 
     
     GEREKLİ BELGELER 

     Kurum ve işyeri yetkililerine 3'üncü taksit nema ödemesinin yapılabilmesi için, son 1 ay içinde verilmiş kamu kurum ve kuruluşları için görevlendirme yetki yazısı, diğer kuruluşlar için noter tasdikli yetki belgesi ve imza sirküleri, işyerlerine ait Tasarrufu Teşvik işyeri sicil numarası, kurum veya işyeri irtibat telefonu ve geçerli e-posta adresi ile birlikte, 18 Ağustos 2004 tarihinden itibaren Ziraat Bankası şubelerine başvuru gerekiyor. 
     Bankaca hazırlanacak nema 3'üncü taksit talep dosyaları, kurum ve işyerlerinin e-posta adreslerine iletilecek. 

     
</TEXT>
</DOC>
