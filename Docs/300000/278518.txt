<DOC>
<DOCNO> 278518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur67.html </URL>
<DATE> 2004/10/08/ </DATE>
<TIME> 19.22 </TIME>
<AUTHOR>  </AUTHOR>
<HEADLINE>
Doçent adaylarının yabancı dil sınavı başvuruları 11-12 Ekim'de 
</HEADLINE>
<TEXT>

     Üniversitelerarası Kurul Yabancı Dil Sınavı'na ÜDS başvurular, 11-22 Ekim günleri arasında kabul edilecek. 
     Öğrenci Seçme ve Yerleştirme Merkezi'nden ÖSYM yapılan açıklamada, Doçentlik Sınav Yönetmeliği uyarınca, doçent adaylarının ÜDS'ye girmeleri gerektiği anımsatılarak, sınavın, Alman, Fransız ve İngiliz dillerinde, fen bilimleri ve sosyal bilimler olmak üzere 3 ayrı alanda, yılda 2 kez Ankara'da gerçekleştirildiği belirtildi. 
     2004-ÜDS Aralık Dönemi sınavı, 12 Aralık 2004'te gerçekleştirilecek. 
     Sınava başvurular, 11-22 Ekim günleri arasında üniversite rektörlüklerine yapılacak. 
     ÜDS'de 100 üzerinden 65 veya daha fazla puan alan doçent adayları başarılı sayılacak. 
     Doktora ve sanatta yeterlik sınavına girecek adayların da 100 üzerinden 50 veya daha fazla puan almaları gerekecek. 
     Açıklamada, Üniversitelerarası Kurul'un 27 Nisan 2003 tarihli toplantısında, Lisansüstü Eğitim ve Öğretim Yönetmeliği'nin 21 ve 29. maddelerine göre Doktora ve Sanatta Yeterlik sınavlarına ÜDS ile birlikte, Kamu Personeli Yabancı Dil Bilgisi Seviye Tespit Sınavı'nın KPDS da kabulüne, doktora yeterlik sınavına girebilmek veya sanatta yeterlik çalışmasını sonuçlandırabilmek için ÜDS veya KPDS sınavlarından herhangi birinden en az 50 puan alınması gerektiğine karar verildiği ifade edildi. 
     Açıklamaya göre, ÜDS sonuçları yüksek lisans programlarına giriş için de kullanılabileceği için, lisans programı mezunu ile lisans programlarının son sınıfında veya son sınıftan bir önceki sınıfta okuyan öğrenciler de bu sınava girebilecek. Ancak bu öğrencilerin ilgili üniversiteden yüksek lisans programları için ÜDS sonuçlarının kullanılıp kullanılamayacağını öğrenmeleri gerekecek. 
     
</TEXT>
</DOC>
