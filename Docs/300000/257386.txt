<DOC>
<DOCNO> 257386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo11.html </URL>
<DATE> 2004/07/22/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Trabzonspor, Letonya'ya galibiyet için gidecek... 
</HEADLINE>
<TEXT>

     Trabzonspor'da Almanya kampının ardından verilen 2 günlük izin bugün sona erdi. 
     Avrupa Şampiyonlar Ligi 2. ön eleme turunda 28 Temmuz Çarşamba günü Letonya'nın Skonto Riga takımıyla deplasmanda karşılaşacak olan bordo-mavililer, Mehmet Ali Yılmaz Tesisleri'nde yapacağı antrenmanla sezon öncesi sahasındaki ilk çalışmasını da gerçekleştirdi. 
     Teknik direktör Ziya Doğan yönetiminde yapılan antrenmana, İbrahim Ege'nin yanı sıra uçakla gelişlerinde problem çıkan ve İstanbul'da bulunan Belçikalı oyuncular D'Haene ve Thijs, idrar yolu enfeksiyonu geçiren İbrahim Yattara ile milli takım kampında bulunan Emre Aygün ve idmana geç kalan Çağlar katılmadı. 
     Sakatlıkları bulunan Erdinç yürüyüş yaparken, Volkan ise takımdan ayrı olarak bir süre koştu. 
     Kulüp doktoru Mesut Çelebi, Erdinç'in Skonto Riga maçında forma giyemeyeceğini, Volkan'ın ise oynamasının zor olduğunu kaydetti. 
     Çelebi, Volkan'ın sağ ayak arka adalesinde yırtık bulunduğunu kaydederek, ''Volkan takımla birlikte bir süredir idmana katılamadı. Kondisyon olarak istenilen seviyede değil. Ancak biz tıbben bu futbolcuyu yetiştirmeye çalışacağız'' diye konuştu. 
     Bordo-mavili oyuncular antrenmanda bir süre koşu yaptıktan sonra yarım alanda taktik ağırlıklı çift kale maç yaptılar. 
     Doğan, futbolculardan, idmanda topu ayaklarından erken çıkarmalarını ve garanti pas yapmalarını, akşam ise 11.00'den erken uyumalarını ve dinlenmelerini istedi. 
     
     AYGÜN ''GALİBİYET İÇİN GİDECEĞİZ' 
     Trabzonspor Kulübü Futbol Şube Sorumlusu Erda Aygün, Pazartesi günü Letonya'ya galibiyet için gideceklerini söyledi. 
     Aygün, teknik direktör Ziya Doğan'ın daha önce Skonto Riga takımını izlediğini dile getirerek, ''Hocamız bize Riga'nın güçlü bir takım olduğunu ve kolay lokma olmadığını söyledi. Ancak biz de iyi takımız. Kazanmak için gideceğiz'' dedi. 
     Deplasmanlarda alınacak gollü beraberliğin iyi bir sonuç olacağını ifade eden Aygün, avantajlı bir sonuçla Trabzon'a dönmek istediklerini kaydetti. 
     Aygün, Lee'nin menajeri ile yarın sözleşme imzalayacaklarını da belirterek, ''Lee'nin haricinde bir oyuncu daha katıp transferi tamamlamak istiyoruz. Yabancı kontenjanımız yok. Ancak bu konuda çalışmalarımız var. Görüştüğümüz yerli ve yabancı oyuncular var'' diye konuştu. 
     
</TEXT>
</DOC>
