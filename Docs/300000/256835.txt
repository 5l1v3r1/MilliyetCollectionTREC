<DOC>
<DOCNO> 256835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonsiy15.html </URL>
<DATE> 2004/07/20/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Başesgioğlu İşsizlik Fonu'ndan yararlanma şartlarımız biraz sert 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, İşsizlik Fonu'ndan yararlanma şartlarının sert olduğuna katıldığını belirterek, fondan yararlanmayı basitleştirmeyi ve ödeme miktarlarını arttırmayı düşündüklerini söyledi. 
     Başesgioğlu, İş-Kur Ankara İl Müdürlüğü'nce, Ankara Mesleki Rehabilitasyon Merkezi'nde yaklaşık 4 aydır trikotaj, konfeksiyon ve bilgisayar alanında eğitim gören 41 özürlü kursiyerin sertifika törenine katıldı. 
     Törende konuşan Başesgioğlu, bu tür kursların genişleyerek devam edeceğini belirterek, kurslara katılanların yalnızca iş alanlarında değil, ''hayatla bütünleşmenin anahtarını'' da elde etmiş olduklarını söyledi. 
     ''Kursları vermekle iş bitmiyor'' diyen Başesgioğlu, özürlü vatandaşlara istihdam kapılarının da açılması gerektiğini vurguladı. 
     Başesgioğlu, İş Yasası'nda yapılan değişiklikle işyerlerinde zorunlu çalıştırılması gereken özürlü sayısında artış gittiklerini ifade etti. 
     Sosyal Güvenlik Reformu kapsamında özürlü vatandaşlara daha çok yardım ve hizmet götürmek için bir çalışma içinde olduklarını anlatan Başesgioğlu, bu yılın kasım ya da aralık ayında reform taslağının Parlamento'ya gönderileceğini bildirdi. 
     Konuşmaların ardından Başesgioğlu, kursiyerler tarafından hazırlanan piyes, skeç ve mini konseri izledi. 
     
     İŞSİZLİK SİGORTASI 
     Başesgioğlu, konuşmaların ardından gazetecilerin sorularını yanıtladı. 
     İşsizlik Sigortası Fonu'nda biriken paralara ilişkin bir soru üzerine Başesgioğlu, İşsizlik Sigortası Fonu'nda bugün itibariyle önemli bir miktar fon varlığının söz konusu olduğunu belirtti. Başesgioğlu, ''İşsizlik Fonu'ndan yararlanma şartlarımızın biraz sert olduğuna ben de katılıyorum ve ödemelerinin de günün şartlarına uygun hale getirilmesi konusunda bizim de düşüncelerimiz var. Bununla ilgili kuruluşlarla konuşup önümüzdeki dönem hem fondan yararlanma şartlarını basitleştirmek hem de ödeme miktarlarını arttırmayı düşünüyoruz'' dedi. 
     Başesgioğlu, ayrıca İşsizlik Sigortası Fonu'ndan mesleki eğitime ve rehabilitasyona aktarma yapılabileceğini de ifade etti. 
     Görevden alınan İş-Kur Genel Müdürü yerine yeni bir atamanın yapılıp yapılmayacağının sorulması üzerine Başesgioğlu, şu anda bir kişinin bu göreve devam ettiğini, herhangi bir boşluğun söz konusu olmadığını söyledi. SSK'lıların serbest eczanelerden yararlanmasına ilişkin sektörle yapılan görüşmelerin sorulması üzerine Başesgioğlu, görüşmelerin devam ettiğini, bu konuda bir maliyet analizinin söz konusu olduğunu belirtti. SSK'nın şu anda ilaç teminindeki maliyet avantajını önemli ölçüde korumak istediğini dile getiren Başesgioğlu, ''Biz bu maliyet farkının paylaşılmasını istiyoruz. Kurum bir miktarını, sektörün diğer unsurları da diğer bölümlerini karşılasın. Neticede bu vatandaşa yapılacak bir kamu hizmetidir. Umutlu bir durumdayız, bakalım'' dedi. 
     
</TEXT>
</DOC>
