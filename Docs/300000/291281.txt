<DOC>
<DOCNO> 291281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/ekonomi/eko04.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol fiyatında kış hareketliliği 
</HEADLINE>
<TEXT>



Kuzey Yarımküre'de kışın yüzünü iyice göstermesiyle uluslararası borsalarda yükselişe geçen petrol fiyatları, tekrar 50 dolar sınırını zorlamaya başladı. Metoroloji uzmanlarının "sert kış beklenmiyor" tahminiyle 55 dolar zirvesinden yaklaşık 10 dolar gerileyen ABD hafif petrolünün varili, son iki işlem günündeki keskin yükselişiyle psikolojik önem taşıyan 50 dolar sınırına dayandı. 
New York Borsası'nda cuma günkü 2.51 dolarlık yükselişine dün de 50 sent ekleyen hafif petrol, 49.39 dolara çıktı. Londra Borsası'nda işlem gören Brent petrolünün varili ise 47 sent yükselişle 45.36 dolara ulaştı. 

Irak'ta sabotaj 
Öte yandan Irak'ta başta Kerkük - Yumurtalık boru hattı olmak üzere kuzeydeki petrol nakil hatları sık sık sabotajlara hedef olurken, nispeten korunaklı güney de saldırılardan nasibini aldı. Basra limanına petrol nakleden boru hatlarından birine yönelik sabotaj sonucu bu limandan yapılan günlük ihracat 750 bin varil azaldı. 
Irak, Basra Körfezi'nden günde yaklaşık 1.8 milyon varil, Kerkük - Yumurtalık hattından ise 500 bin varil petrol ihraç ediyor. Kuzeydeki nakil hatlarına bu ay içinde düzenlenen bir dizi sabotaj yüzünden Kerkük - Yumurtalık hattındaki petrol akışı günde 200 bin varil civarında azalmış bulunuyor. 


</TEXT>
</DOC>
