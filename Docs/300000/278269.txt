<DOC>
<DOCNO> 278269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/spor/axspo02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre hazır kıta 
</HEADLINE>
<TEXT>


Sakatlığı geçen yıldız futbolcu takımla birlikte antrenmanlara başladı. Emre Belözoğlu görev verilmesi halinde Kazakistan'a karşı forma giyecek 


Sevinç yarattı 
AY - Yıldızlı ekibimizde sağ arka baldırında gerilme nedeniyle ödem oluşan Emre Belözoğlu yeniden işbaşı yaptı. Doktor gözetiminde Florya'da yürüyüş ve hafif koşular yapan Belözoğlu'nun, dün akşam Şükrü Saracoğlu Stadı'ndaki çalışmaya çıkması Ersun Yanal'ı sevindirdi. Bu futbolcunun hazır olduğu, Yanal'ın görev vermesi halinde Kazakistan maçında oynayabileceği vurgulandı. Milliler taktik ağırlık bir çalışma yaptı. 

Kadro şekilleniyor 
KAZAKİSTAN maçı öncesinde sahaya çıkacak on bir netleşmeye başladı. Ersun Yanal'ın, iyileşen kaleci Rüştü'yü oynatacağı, dörtlü savunmayı ise Ümit Özat, Hüseyin, Servet ve Deniz'den oluşturacağı öğrenildi. Orta alanda Nihat, Serkan ve Hasan Şaş'ın görev yapacağı bildirildi. Tecrübeli hoca, Emre ile ilgili kararını ise son güne bıraktı. Emre'nin oynamaması halinde yerine Hamit Altıntop'un forma giyebileceği ileri sürüldü. 

Prim 20'şer milyar 

KAZAKİSTAN maçının kazanılması halinde Ay - Yıldızlı futbolculara 20'şer milyar lira prim dağıtılacak. Milliler, Danimarka karşılaşmasından da galip ayrılırsa prim katlanacak ve oyuncular 120'şer milyar almaya hak kazanacaklar. Ancak bu iki galibiyet için ödenecek toplam 140 milyar liranın yarısı havuza aktarılacak ve hedefe varılması halinde takıma dağıtılacak. 

Bahislerde favoriyiz 

TÜRKİYE, cumartesi günü Kazakistan maçında bahis şirketlerinin internet sitelerinde kesin favori gösteriliyor. William Hill bahis şirketi, Türkiye'nin galibiyetine 1'e 1.06 verirken, Kazakistan'ın zaferine ise büyük sürpriz olarak görerek, 1'e 26 değer biçti. Bahis şirketi, beraberlik için ise 1'e 7'lik oran belirledi. Şirket, 2006'da şampiyon olacak takım tahmininde Türkiye'ye 1'e 67 veriyor. 


</TEXT>
</DOC>
