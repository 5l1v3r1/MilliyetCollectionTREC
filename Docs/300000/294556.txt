<DOC>
<DOCNO> 294556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur26.html </URL>
<DATE> 2004/12/03/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Radyoyu kapattı on yerinden bıçaklandı 
</HEADLINE>
<TEXT>

     Taylan YILDIRIM İZMİR, DHA 

İzmir'in Karşıyaka ilçesinde minibüs yolcusu 17 yaşındaki C.Ç. istediği radyo kanalı açılmayınca dehşet saçtı. Minibüsteki yolcuları bıçakla tehdit edip indiren C.Ç., şoför 43 yaşındaki Mehmet Ali Öcbe'yi 10 yerinden bıçaklayarak ağır yaraladı. 
     Olay, önceki gün saat 20.00 sıralarında 1873 Sokakta meydana geldi. Hırsızlık suçundan poliste suç kaydı bulunan C.Ç., evine gitmek için Karşıyaka-Onur Mahallesi hattında çalışan Mehmet Ali Öcbe yönetimindeki 35 M 8367 plakalı minibüse bindi. Görgü tanıklarının ifadesine göre, ön koltukta oturan C.Ç., bir süre sonra sürücüden açık olan radyodan istediği müzik kanalı Kral FM'i açmasını istedi. Öcbe, diğer yolcuların rahatsız olabileceğini söyleyerek C.Ç.'nin talebini geri çevirerek, radyoyu da kapattı. 
     İsteğinin yerine getirilmemesi üzerine sinirlenen ve minibüsün ön camını yumruklamaya başlayan C.Ç., üzerindeki bıçağı çıkartarak tehditler savurduğu yolcuların araçtan inmesini istedi. Tepki gösteren 10 yolcuyu da bıçaklamakla tehdit eden C.Ç, minibüsü boşalttı ve kendisine müdahale etmeye çalışan Mehmet Ali Öcbe'ye saldırdı. Şoför Öcbe'yi 10 yerinden bıçaklayan C.Ç. kaçtı. Şoför Öcbe, vatandaşlar tarafından Karşıyaka Devlet Hastanesi'ne kaldırılırken, polis ekipleri, olay yeri çevresindeki tüm sokak ve caddeleri abluka altına aldı. Görgü tanıklarının verdiği eşkaller doğrultusunda arama yapan polis, bir apartmana gizlenmeye çalışan C.Ç.'yi yakaladı. Suçunu kabul eden C.Ç.'nin ifadesinde, ''Müzik dinleyip rahatlamak istedim. O da bunu yerine getirmedi. Ben de sinirlendim bıçakladım'' dediği öğrenildi. C.Ç., yapılan işlemlerin ardından adliyeye sevk edildi. 
     
     BUNLARIN SONU GELSİN ARTIK 

     3 saat süren ameliyat sonrası yoğun bakıma alınan Mehmet Ali Öcbe, kendisini bıçaklayan C.Ç.'nin en büyük cezası almasını istedi. Güçlükle konuşabilen Öcbe, ''Ben 3 çocuğumun okuması ve geçinmesi için geceli gündüzlü çalışıyorum. Birisi arabama binip bana isteğini yaptırmak istiyor, sonra da bıçaklıyor. Bu dünyanın neresinde var. Bunların artık yakalandıktan sonra bırakılmaması gerek. En büyük cazayı alsın'' dedi. 

     
</TEXT>
</DOC>
