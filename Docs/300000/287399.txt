<DOC>
<DOCNO> 287399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun38.html </URL>
<DATE> 2004/11/09/ </DATE>
<TIME> 20.52 </TIME>
<AUTHOR>  </AUTHOR>
<HEADLINE>
Fransa'daki Filistinli liderler Ramallah'a dönüyor 
</HEADLINE>
<TEXT>

     Filistin lideri Yaser Arafat'ı ziyaret etmek üzere Fransa'nın başkenti Paris'e gelen Filistinli yetkililerin bugün Ramallah'a dönecekleri bildirildi. 
     Filistin Dışişleri Bakanı Nebil Şaat, ''Hemen Ürdün üzerinden Ramallah'a gidiyoruz. Paris'ten kırık bir kalple ayrılıyoruz çünkü liderimiz hasta'' dedi. 
     Şaat, ''Arafat'ın Ramallah'a götürülmesi söz konusu değil, tedavi iyi ve devam ediyor'' diye konuştu. 
     Arafat'ın solunum cihazına bağlı olduğunu ve serum ile beslendiğini ifade eden Şaat, ''Koma durumunda herkes bu şekilde olur'' dedi. 
     Nebil Şaat bu akşam düzenlediği basın toplantısında, Filistin lideri Yaser Arafat'ın ''hala hayatta olduğunu'' ancak ''sağlık durumunun kötü olduğunu'' söylemişti. 
     Başbakan Ahmed Kurey, Filistin Kurtuluş Örgütü Genel Sekreteri Mahmud Abbas ve Filistin Dışişleri Bakanı Nebil Şaat, Arafat'ı ziyaret etmek üzere bugün Paris'e gelmişlerdi. 
     Filistinli liderlerin dün Paris'e geleceği açıklanmış, ancak Arafat'ın karısı Süha'nın, liderleri, Arafat'ı ''canlı canlı gömmek istemekle'' suçlaması üzerine ziyaretin iptal edildiği bildirilmişti. 
     75 yaşındaki Arafat, 29 Ekim'den bu yana Clamart'daki askeri hastanede yatıyor. 
     
</TEXT>
</DOC>
