<DOC>
<DOCNO> 285303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/spor/ydemirkol.html </URL>
<DATE> 2004/11/02/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Daum incelemeleri sayı 44 
</HEADLINE>
<TEXT>



Geçen yıl Fenerbahçe'nin gerçek forvetleri Serhat ve Tuncay'dı. Takımın rakip ceza sahası çevresine yerleşmediği rutin zamanlarda, çoğu zaman Van Hooijdonk ve Ümit Özat, az defa da Selçuk ve Kemal tarafından atılan toplarla kaçırılan silahlar bu iki oyuncuydu. Nobre öncesi kağıt üzerindeki tek forvet Aziz Pierre gibi gözükse de, o aslında daha geri bir görevdeydi. Nobre sonrası Van Hooijdonk yarı resmi bir hücuma dönük orta saha oldu. Fenerbahçe bütün büyük maçları bu formülle çok da zorlanmadan kazandı. Bu 4 - 2 - 3 - 1, forvetin arkasındaki üçlünün kanatlarındaki Tuncay ve Serhat'la çok iyi işliyordu. 
Daum bu yıl Alex'i aldığında, bu oyuncunun kariyerinden kaynaklanan bütün şüphelere rağmen doğru yaptığını düşünmüştüm. Büyük ihtimalle onu dirençli bir çifte çıpa ile, ara paslarıyla kaçırabileceği Serhat ve Tuncay'ın arasına Aziz Pierre'in yerine yerleştirecekti. Van Hooijdonk ve Nobre'den birini tek santrfor olarak kullanıp diğerini kulübeye çekecekti. Zaten lige de böyle başladı ve başarılı da oldu. Prag maçında da. 

Tuncay tek başına 
Ama sonra birden Nobre'yi de sahaya sürmeye karar verdi. Onu Aziz Pierre'in yanına yerleştirdi. Bu tercih Serhat'ın kesilmesine yol açtı. O da takımda kalsa tek ön liberoyla oynaması gerekecek ve takım direnci düşecekti. Ancak, bunu yapınca Alex'in uzmanı olduğu derin toplara hamle yapacak sadece Tuncay kaldı. Tuncay'ın kendini yırtarcasına oynamasına rağmen başarısız olması ise bizce tek kalışından. 
Daum'un, Alex'in koridoruna koyduğu bu iki forvetin de, üst düzey birçok özelliklerine rağmen ortak bir eksikliği var Dripling yaparak ya da ara paslara hamleyle savunmayı delemiyorlar. Peki o zaman Alex kime, nasıl servis yapacak Suç Alex'te, Nobre'de ya da Van Hooijdonk'ta değil. Bunların üçünü birden sahaya sürme fikrinde. Bu yapının biraz olsun organize olmuş bir rakibi yenmesi mümkün değil. Fenerbahçe'nin bu ekiple çıktığı maçlarda skor buluşları hep rakip ceza sahası civarına 7 - 8 oyuncuyla yığıldığı bölümlerde. Yani geriye düştüğünde. Yoksa denk stratejili oyunlarda, bu yapının işlemesi mümkün değil. Bunu neden yaptığını gerçekten merak ediyorum. Ve çok iyi biliyorum ki, biz bu soruyu sorarsak, küstahça tersleyecektir. Çarşamba günü bir Fransız gazeteciye bunu sorması için rica edeceğim. Hep birlikte öğreniriz. 

İnönü'de anons 

Yunanistan maçı sabahı güvenlik toplantısında hakem Anders Frisk yetkililerden isteklerini sıralarken en öne anons işini almıştı, "Rakibi tahrik edecek, aşağılayacak ve seyirciyi galeyana getirecek herhangi bir anons duyarsam maçı başlatmam. Oyuncuların isimleri de aynı ton ve volümle söylenecek. Anons resmi kurallara uygun olarak yapılacak". Bu isteği uygulandı ve Atina'da atmosferin yükselmemesinde çok önemli bir rol oynadı. Bu son dönemlerde Türkiye'de de oyuncu isimlerinin okunuşu dışında uygulanıyordu. Cumartesiye kadar. 
Geçen yılki Schalke Arena skandalının başrolünde yer alan anonsçu beyefendi, İnönü Stadı'nda yine sahnedeydi. "Burası Türkiye. Türkiye Cumhuriyeti'ne hoşgeldiniz..." diye başlayan ve kolay kolay bitmeyen zeka dolu anonsu sanırım "Fenerbahçe Cumhuriyeti" tanımlamasına bir göndermeydi. Bunu seyirci yapabilir. Seyirciyi, bu tip küfür içermeyen esprili pankart ve tezahüratlar yapma konusunda teşvik bile etmeli. Bu, çatışmayı mizah sınırları içine çeken, tebessüm ettiren doğru bir yaklaşımdır. Ama anonsu yapan resmi bir görevlidir ve kurallara uymalıdır. Demirören yönetimi Bilgili'den kalma bu vahim mirasa artık bir çözüm bulmalı. 

Görüntüyle ceza şart 

Carew - Van Hooijdonk sürtüşmesi, Tomas - İsmet itişmesi ve diğer benzer olaylar. Çoğu zaman hakemin görmesinin mümkün olmadığı fair - play dışı işler. Son birkaç haftadır, sahada hakemlere görünmeden tiyatro oyunları sahneye konuluyor. Gizlice, sinsice, hakemleri, rakipleri zor durumda bırakan pis tahrik oyunları. Disiplin Kurulu, bu oyunlara rakibin ayağını kıran oyuncuya verdiği kadar sert cezaları, maç görüntülerine dayanarak vermeli. Yoksa bu pis piyes perde sayısı artarak devam edecek. 

Federasyona çalışan gazeteciler 

TSYD, yasalara dayanarak, tek işi gazetecilik olmayanlara statlardaki basın tribünlerine giriş izni vermiyor. Misal bir sezon antrenör, bir sezon yorumcu olanlar. Ama son dönemde başlayan federasyonun gazeteci istihdam etme hamlesine herhangi bir tepki yok. Yasal olarak bunu engelleyen bir durum olmayabilir. Ama ya etik açıdan Yeni federasyon için çalışan - benim bildiğim - 4 meslektaşımız var. Basın danışmanı, gözlemciler kurulu başkanı, eğitim dairesi başkanı ve amatör il temsilcisi. İlk 3'ü ücretli, sonuncusu ise gönüllü görevler. Peki bu bir sezon antrenör, bir sezon yorumcu olmaktan daha garip bir durum değil mi Hem bir numaralı eleştiri mekanizmasının parçasısınız, hem de ilk eleştirilenin. Olmuyor. Tercih etmeli, hatta TSYD tarafından buna zorlanmalı. Bunun, temelde, kulüpler ya da başkanlar için gizli ya da açık çalışmaktan farkı ne ki 



</TEXT>
</DOC>
