<DOC>
<DOCNO> 264421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko34.html </URL>
<DATE> 2004/08/18/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Petrolde 47 dolar da geride kaldı... 
</HEADLINE>
<TEXT>

     Venezüella referandumunun ardından kısa bir süre aynı kalan ham petrol fiyatları, uluslararası borsalarda bugünü yeni rekorlarla geçiriyor. 
     New York Borsası'nda işlem gören hafif türü ham petrol, 47.13 dolara kadar yükselerek yeni tarihi zirvesine çıktı. Londra Borsası'nda ise Brent türü ham petrolün varil fiyatı, 43.20 dolar seviyesinde bulunuyor. 
     ''Bu fiyatlar sadece talep ve stoklarla ilgili'' diyen Londra Global Enerji Araştırmaları Merkezi baş ekonomisti Leo Drollas, ''ABD'deki petrol stoklarının 18.5 günlük ihtiyacı karşılayabilecek seviyede olması, ham petrol fiyatlarını 45 dolar seviyelerinde tutmayı sürdürecek. Çünkü arzda dünyanın herhangi bir noktasında meydana gelen sıkıntı, fiyatları direkt yükseltiyor'' diye konuştu. 
     Avustralya bankası Commonwealth'ın emtia analistlerinden David Thurtell ise ''Arzda önemli kapasiteye sahip ülkeler güvenilir görünmüyor. Örnek olarak Irak, Rusya ve Venezüella verilebilir. Özellikle Irak'taki çatışmalar bu ruh halini güçlendiriyor'' dedi. 
     Petrole bağımlı bazı Asya ülkelerinde ise yükselen fiyatlar karşısında önlem arayışları sürüyor. Tayland alışveriş merkezleri ve sinema salonlarının akşam daha erken kapanmasını sağlayacak bir plan üzerinde çalışıyor. Güney Kore ise akaryakıt vergilerini düşürerek yükselen fiyatların ekonomisini olumsuz etkilemesinin önüne geçmeyi hedefliyor. 
     
</TEXT>
</DOC>
