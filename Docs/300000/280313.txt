<DOC>
<DOCNO> 280313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun38.html </URL>
<DATE> 2004/10/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Türkiye karşıtı imza kampanyasının iptal edilmesinin yankıları... 
</HEADLINE>
<TEXT>

     Alman Sosyal Demokrat Parti SPD Genel Başkanı Franz Müntefering, Birlik partilerinin CDU CSU Türkiye'nin AB üyeliğine karşı imza kampanyasıyla ilgili tutumunu sert bir dille eleştirdi. 
     Müntefering, bir toplantı için gittiği Brüksel'de yaptığı açıklamada, Hıristiyan Demokrat Birlik Partisi CDU Genel Başkanı Angela Merkel ile Hıristiyan Sosyal Birlik Partisi CSU Genel Başkanı Edmund Stoiber'in, ''bir şeyin farkında olmadan ve düşüncesizce'' imza kampanyası fikrini ortaya attıklarını, daha sonra bu fikirden vazgeçtiklerini belirterek, ''Bu tür insanlara iktidar gücü verilmemeli'' dedi. 
     Referandumları genel olarak mümkün kılan bir yasa hazırlanması konusunda da Birlik partilerinden yıl sonuna kadar karar vermelerini isteyen Müntefering, sadece Türkiye'nin AB üyeliği konusunda referandum yapılması fikrine ise kesin bir dille karşı çıktı. 
     Birlik 90 Yeşiller Partisi Eşbaşkanı Claudia Roth da, Merkel'in imza kampanyasını bırakma düşüncesini memnuniyetle karşıladığını belirterek, ''Merkel ve Stoiber'in neden olduğu hasar çok büyük'' dedi. 
     Birlik partilerinin Türkiye'nin AB üyeliğine karşı başlattıkları girişimin Almanya'nın dış politikasını ve eski CDU'lu Başbakan Helmut Kohl'ün politikasının inandırıcılığını da zedelediğini belirten Roth, imza kampanyası fikrinin Türkiye'de büyük tedirginliğe yol açtığını, Almanya'da da demagoji ve dışlama girişimi olarak algılandığını kaydetti. 
     Yeşiller Partisi'nden federal meclis milletvekili Ekin Deligöz de yaptığı yazılı açıklamada, CDU içindeki aklıselim güçlerin başarılı olmasının memnuniyet verici olduğunu, bu kararın önemini Stoiber ile CSU federal meclis grubu Başkanı Michael Glos'un da anlaması gerektiğini ifade etti. 
     İmza kampanyasından vazgeçilmesinin, Almanya'nın görünümünü büyük bir zarardan koruduğunu ifade eden Deligöz, ''Türkiye'nin AB üyeliğinin tartışılmasının şart olduğunu, ancak bu tartışmaların popülist düşüncelerle yapılmaması gerektiğini'' kaydetti. 
     
</TEXT>
</DOC>
