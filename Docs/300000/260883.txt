<DOC>
<DOCNO> 260883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sonspo41.html </URL>
<DATE> 2004/08/05/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Fenerbahçe'den Suat Kaya açıklaması... 
</HEADLINE>
<TEXT>

     Fenerbahçe Kulübü Yönetim Kurulu, Galatasaraylı Suat Kaya'nın jübile maçı için futbolcu gönderilmemesine gösterilen tepkiler üzerine yaptığı açıklamada, ligde çok önemli bir maça çıkacak futbolcuların, bu maçın hemen öncesinde başka bir karşılaşmada forma giymelerinin uygun görülmediğini bildirdi. 
     Yönetim kurulunun, kulübün resmi internet sitesinden yaptığı açıklamada, ''Fenerbahçeli futbolculara, jübile maçında oynamaları için izin verilmediği'' şeklinde medyada yer alan haberler hatırlatılarak, ''6 Ağustos Cuma akşamı Çaykur Rizespor ile oynayacağımız maç öncesi, yönetim kurulumuz ve futbol takımımızın biraraya gelerek moral yemeği yemesi önceden planlanmıştır. Aynı şekilde, ligde çok önemli bir maça çıkacak takımımızda forma giyecek oyuncuların, bu maçın hemen öncesinde başka karşılaşmaya çıkmaları uygun görülmemiştir'' denildi. 
     Fenerbahçe Kulübü'ne yapılan başvuruya verilen yanıtta, jübile maçının ileri bir tarihte oynanması durumunda, davet edilen oyuncuların bu organizasyona katılmalarında bir sakınca bulunmadığının bildirildiği ifade edilen açıklamada, konunun farklı noktalara çekilmesinin yanlış olduğu vurgulandı. 
     Açıklamada ayrıca, ''Türk futboluna uzun yıllar hizmet vermiş Suat Kaya'ya, gelecekteki yaşamında başarılar diliyoruz'' ifadeleri yer aldı. 
     
</TEXT>
</DOC>
