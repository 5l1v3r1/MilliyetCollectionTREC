<DOC>
<DOCNO> 281790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sondun11.html </URL>
<DATE> 2004/10/20/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Amerikalıların çoğu Kerry'ye ekonomi konusunda güveniyor... 
</HEADLINE>
<TEXT>

     Amerikalıların yarıdan fazlası ekonomik sorunların çözümünde Demokrat aday John Kerry'ye, Başkan George W. Bush'tan daha fazla güveniyor. 
     Gallup kuruluşunca yapılan kamuoyu araştırmasının sonuçlarına göre, John Kerry, Ekim ayının başından bu yana ekonomi konusunda Başkan Bush önündeki 4 puanlık avantajını 7'ye çıkardı. 
     CNN televizyon kanalı ve USA Today gazeteleri için yapılan kamuoyu yoklamasına göre, görüşleri sorulan kişilerin yüzde 51 Kerry'nin, yüzde 45'i de Bush'un ekonomiyi daha iyi idare edebileceğini düşünüyor. 
     Gallup, geçen ay sonunda bu durumun tamamen ters olduğunu anımsattı. 
     Kamuoyu yoklamasına katılanların yüzde 51'i Beyaz Saray'ın mevcut ekonomi politikasını onaylamadığını söylerken, yüzde 46'sı onayladığını bildirdi. 
     Bu arada, John Kerry seçimlere iki hafta kala Pennsyvannia eyaletinin Wilkes-Barre kasabasında yaptığı konuşmada, ekonomi alanında eski başkanlardan Franklin D. Roosevelt'in mirasını üstlendiğini söyledi. 
     ABD'de mevcut durumu 1930'lu yılların ekonomik buhran zamanıyla kıyaslayan Kerry, Amerikalıların yaşam koşullarını iyileştirmek için Başkan Bush'a oranla daha iyi olduğunu savundu. 
     Demokrat aday Kerry, Demokrat Roosevelt'in ABD'yi etkileyen ''Büyük Buhran'' zamanında tam 72 yıl önce Pennsylvania'dan kampanya başlattığını belirterek, ''Eski Başkan Herbert Hoover da aynı George W. Bush gibi büyük işsizlikle karşılaşmıştı. Durum aynı olacak'' diye konuştu. 
     
</TEXT>
</DOC>
