<DOC>
<DOCNO> 273860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/yazar/guclu.html </URL>
<DATE> 2004/09/22/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
100 Temel Eser 
</HEADLINE>
<TEXT>


Milli Eğitim Bakanı Çelik, pek çok konuda olduğu gibi okumayı sevdirme konusunda da bir dizi proje hazırladı. 100 Temel Eser de bu projenin bir ürünü. Onlarca yazar çizer, Müsteşar Bircan'la birlikte defalarca toplandı. Uzun uzadıya süren tartışmalar sonrasında 100 Temel Eser belirlendi... 
Eserler ve yazarlar hala tartışılıyor. Ben de tartışmalara, bugünün çocuklarına bu eserleri okutturmanız biraz zor diyerek katılmış ve şu öneriyi getirmiştim 
Dünün çocukları ile bugünküler çok farklı. Elli yıl önce ne televizyon vardı ne de bilgisayar ve internet. Oysa bugünün çocukları da tıpkı yetişkinler gibi popüler kültürün esiri. Bu yüzden onlara, gelin önce okumayı sevdirecek kitaplar sunalım. Ardından, onlar kendiliğinden klasiklere geçerler... 
Nasıl ki her yıl Eurovision için beste yarışması düzenleniyorsa, çocuk kitapları yarışması da düzenlenebilir. Hatta onun da ötesine geçilip kalemiyle, zekasıyla, birikimiyle kendini kanıtlamış yazarlara bu konuda öneri götürülebilir. 
İstiklal Marşı'mız da böyle yazılmadı mı .. 

Milliyet'in katkısı Milliyet'in bugüne kadar okurlarına sunduğu eserlerle her evde bir kütüphane oluştu. Yüzlerce, binlerce kitap ve ansiklopedi verildi. Üç kuşağın elinden düşürmediği, dededen toruna miras bırakılan en değerli eserler oldu. 
100 Temel Eser kitabı da onlardan biri olacak. İstedik ki çocuklarımızın gözünü korkutmadan önce bu değerli eserleri kendilerine tanıtalım. Okuyup tadına vardıklarında zaten gerisi gelecektir. 
Edebiyat dergilerinde yapılan da bu değil mi Üç beş sayfalık bir kitap tanıtımı, hiç aklınızda yokken, sizi o kitaba gönülden bağlamaz mı O tanıtımı okuduktan sonra, soluğu kitapçıda aldığınız hiç olmadı mı 
Ya da olaya gazetecilik açısından bakalım. Birinci sayfadaki başlık ve spotlar ne için var Haberin geneli hakkında size ilk planda bilgi versin diye. İlginizi çekerse, iç sayfalara yönelir, haberin tümünü okursunuz. Bilimsel eserlerde de öyle değil mi Kısa bir özeti, mutlaka en başına konulmaz mı Nitekim, araştırmaya yönelik kitapların yanı sıra, diğer kitap türlerinde de söz konusu özetlemenin yayılması, bu yüzden değil mi 
Kitap kurtları için elbette özetin özeti'nin bir anlamı olmayabilir. Ama unutmayalım ki bu ülkede kitap okumak onlarca yıl suç sayıldı. Halen 7.5 milyon okuma yazma bilmeyenimiz var. Kişi başına düşen eğitim süresi de AB'nin üçte biri kadar. Gazete ve kitap satışlarımız da ortada. 
İşte böylesi bir ortamda okumayı sevdirecek, okumaya yönlendirecek, okumayı teşvik ettirecek her girişimi, nereden gelirse gelsin canı gönülden destekliyoruz. 
Özetler, öğrenciyi ezber ve kopyacılığa özendirirmiş. Belli ki bu sözleri sarf edenlerin, eğitimle uzaktan yakından ilgileri yok. Eğer biraz olsun çocukları ve eğitimi tanıyor olsalardı, özetlerin caydırıcı değil, özendirici olduğunun farkına varıp, Milliyet'i alkışlıyor olurlardı. 
Tüm dünyada kitabı sevdirmek için akla hayale gelmeyecek girişimler denenirken, bizim, "Ne yapalım okumuyorlar ki...", aymazlığı içine düşmemiz, affedilemez. 
Özetin özeti Kitaptan soğutan değil, kitaba yönlendiren olmadığımız sürece, kültürel zenginlikten, eğitimden, bilimden, hoşgörüden bahsetmek abesle iştigal olur. Bekleyip hep birlikte göreceğiz. Milliyet'in 100 Temel Eseri'ni okuyan on binlerce çocuk, daha önce hiç adını bile duymadığı bu eserlerden pek çoğunu arayıp bulacak, satın alıp okuyacaktır. Bu onur da bize yeter. 



</TEXT>
</DOC>
