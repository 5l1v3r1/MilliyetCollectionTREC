<DOC>
<DOCNO> 276693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/spo04.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'dan özeleştiri 
</HEADLINE>
<TEXT>


Trabzonspor Başkanı, Bilbao önünde tecrübesizliklerinin kurbanı olduklarını söyledi. Atay Aktuğ, "Kötü oynamadık, ancak birbirine benzeyen iki gol planlarımızı alt üst etti" dedi 


'Tur istiyorduk' 
TRABZONSPOR Başkanı Atay Aktuğ, UEFA Kupası'na veda ettikleri için üzgün olduklarını dile getirdi. Aktuğ, Athletic Bilbao deplasmanına tur umuduyla gittiklerini belirterek, "Maç boyunca 3 - 4 net pozisyon yakaladık. Fatih ve Gökdeniz fırsatları değerlendirse rakibimiz strese gidecekti. Genel olarak kötü oynamadık, ancak yediğimiz benzer iki gol, planları alt üst etti" diye konuştu. 

'Seyirci faktörü' 
AKTUĞ, San Mames Stadı'nın hakem ve futbolcular üzerinde büyük bir baskı oluşturduğuna da dikkat çekti. Trabzonspor Başkanı, "Bu statta benim diyen takım bile çok zor maç kazanır. Bölgenin insanları karakter olarak heyecanlı. Burada 90 dakika tek topla oynadık. Orada top tribüne gidiyor, geri gelmiyor. Bunları biz yapsak, büyük cezalar alırdık. Bakalım İspanyollar'a ne yapılacak." dedi 

Beşiktaş alarmı 

Beşiktaş'ı ağırlayacak olan Trabzonspor, yol yorgunluğuna rağmen kritik maçın hazırlıklarına başladı. Dün sabah erken saatlerde Trabzon'a dönen futbolcular akşam tek idman yaptı. Teknik Direktör Ziya Doğan, futbolcularından Bilbao maçını unutmalarını istedi. Doğan, "Artık tüm ağırlığımızı lige vereceğiz. Bu saatten sonra neden elendiğimizi düşünmenin anlamı yok" dedi. 

'Unutulması zor gece' 

ATHLETİC Bilbao'nun, Trabzonspor'u 2-0'lık bir skorla elemesi İspanyol basınında, kupalarının en zor takımlarından birinin saf dışı kalması şekilde yorumlandı. Marca gazetesi, "Unutulması zor bir gece" başlığını atarken, El Mundo Deportivo gazetesi galibiyeti, "Athletic işini yaptı, Trabzon'u evine gönderdi" ifadeleriyle duyurdu. Diarioas Gazetesi ise San Mames Stadı'nın kutsallığını koruduğunu belirtti. 

4 kat zam 

TRABZON Yönetimi, Beşiktaş maçı bilet fiyatlarına, Gaziantep karşılaşmasına göre tam 4 kat zam yaptı. En ucuz biletin 10, en pahalısının ise 150 milyon liraya satılıyor. 



</TEXT>
</DOC>
