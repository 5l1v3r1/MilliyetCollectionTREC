<DOC>
<DOCNO> 272225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yasam/axyas01.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemer taksa ölmeyecekti 
</HEADLINE>
<TEXT>


Emniyet kemeri takmayan sürücü, ön camdan fırlayıp bir taksinin altında kaldı. Kemeri takılı arkadaşı hafif yaralandı 

MUTLU BOZDAĞ İstanbul 

İstanbul 01 karayolu üzerinde Topkapı yönüne giden Ahmet Kayacan'ın 31 kullandığı otomobil, Çağlayan mevkiinde dün 02.00'de aşırı hız sonucu kontrolden çıkarak yol ortasındaki bariyere vurdu. 
Çarpmanın şiddetiyle otomobilin ön camından fırlayarak karşı şeride düşen Kayacan'a, Mecidiyeköy'e giden Hasan Baş yönetimindeki taksi çarptı. Taksinin çarpması sonucu yol kenarına fırlayan Kayacan öldü. Kayacan'ın emniyet kemeri takmadığı öğrenilirken, yanında oturan arkadaşı Müslüm Odabaşı 36 hafif yaralandı. 

Havadan düştü 
Kaza sonrası şok yaşayan Baş, Kayacan'ın havadan önlerine düştüğünü söyledi. Baş olaydan sonra gözaltına alınırken, hastaneye kaldırılan Odabaşı'nın hayati tehlikesinin olmadığı bildirildi. Olayla ilgili soruşturma başlatılırken, Kayacan'ın otomobilinde bira şişeleri bulunduğu öne sürüldü. 




</TEXT>
</DOC>
