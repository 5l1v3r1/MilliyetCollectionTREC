<DOC>
<DOCNO> 257517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/magazin/yazdud.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuruçeşme'de Sezen rüzgarı 
</HEADLINE>
<TEXT>


LaPergola'da ağır takım, Fişmekan Balık, Buzİtalyan, Buzİstanbul, kısacası 650 bin dolarlık buzADA'da keyifli günler, geceler... 


Geçtiğimiz haftalarda çok seyahat ettiğim için İstanbul'un en ünlü barlarından olan Buz'un sahipleri Lal Feray ve sevgili Ender Sanal'ın Kuruçeşme'deki Galatasaray Adası'nı kiralayarak açtıkları buzADA'ya bir türlü gidememiştim. Çeşme seyahatimden önce, hafta içinde can dostum İzzet Çapa ve müşterek arkadaşımız Murat ile birlikte şeytanın bacağını kırdım. Kuruçeşme'den mekanın teknesiyle geçiyorsunuz. Ben popülerim ya, sağolsunlar, torpil yapıp bekletmeden gönderdiler. İyi de oldu, çünkü gazetede işlerim o kadar yoğundu ki İzo ile randevuma 45 dakika rötarlı gittim. buzADA'nın barında İzo ve müşterek arkadaşımız Murat beni bekliyorlardı. Şu anki buzADA'nın bulunduğu yeri, zamanında Sultan Abdülaziz Dolmabahçe Sarayı'nın ünlü mimarı Sarkis Balyan'a hediye etmiş. Balyan burayı muhteşem bir yalıya dönüştürmüş. Ölümünden sonra ise burası bir gemi şirketi tarafından kömür deposu haline getirilmiş. 1957 yılında ise sevgili takımım Galatasaray Kulübü adaya talip oldu. O tarihten itibaren de burası kulüp üyelerinin sosyal ve spor tesisi olarak kullanılmaya başlandı. O gece tam bir eğlence adası olan buzADA'nın ünlü konukları arasında burayı bir rüya haline getiren, bence eğlence sektörünün yeni harika çocuğu mimar Mahmut Anlar, İzzet'in sağ kolu ve İzzet'in dükkanlarına yaptığı başarılı dekorasyonlar nedeniyle 'Küçük Mahmut' adını taktığım Tolga Sezgin ve moda editörü sevgili Hakan Öztürk vardı. Önce barda lafladık. Fanatik okuyucularımdan olan buzADA'nın yakışıklı şefi Hakan bize barmed Fatih Yücel'in 'Votkaada' adlı içkisini önerdi. Çok beğendim. Fatih'den tarifini aldım sizin için Blenderda kivi, salatalık, elma ve elma suyu, limon, su, şeker, şurup votka karıştırılıyor. Uzun bardaklarda bol buzla ikram ediliyor. Biraz kalorisi yüksek ama tam bir yaz içkisi. İçkiden sonra sevgili Ender beni bir güzel gezdirdi. 

Havuz 30 milyon, kulüp ücretsiz 

Karadeniz ve Marmara Denizi'ni birbirine bağlayan İstanbul Boğazı'nın üzerinde yer alan tek doğal ada olan buzADA iki bölümden oluşuyor. Marmara Denizi'ne uzanan güney kanadında yer alan 300 adet şezlong kapasiteli olimpik yüzme havuzu, güneşlenmek için ayrılan özel teraslar, servis barları, spa ve kardiyo bölümleri bulunan Sanda Hillside Spor Merkezi gündüz hizmet veriyor. Karadeniz'e uzanan kuzey kanadında ise akşam servis veren restoranlar ve gece kulübü var. Kuruçeşme sahilinden kalkan teknelerle adaya ulaştığınızda karşınıza çıkan merdivenler, sizi mevcut yapıların üzerine çıkararak önünüzde uzanan manzaraya ulaştırıyor. Havuz bölümüne ilerlediğinizde dairesel şekilleriyle göze çarpan oturma gruplarını, dikdörtgen masaların etrafında dizilen barı ve yiyeceklerin servise hazırlandığı açık mutfağı görüyorsunuz. Havuz sabah 09.00-20.00 saatleri arasında servis veriyor. Hafta içi havuza giriş ücreti 20, hafta sonu 30 milyon lira. Geçmişin plaj konseptini günümüze taşıyan buzADA'nın kafesi 10.00-22.00 saatleri arasında açık. Bu bölümde özel davetler de verilebiliyor. Her cumartesi saat 16.00-21.00 arası house müzik eşliğinde akşam üzeri partileri, her pazar ise 16.00-21.00 arası Türkçe ve yabancı pop müzik içeren buz party düzenleniyor. Gece kulübü ve restoranların yer aldığı akşam bölümüne gelindiğinde karşınıza çıkan lunapark aynaları gece illüzyonuna neşe katıyor. 

Fişmekan Balık taşıyor, Nur nefes nefese 

Biz o akşam sevgili Hadi Yöney ve Hakan Özkaykı'nın sahibi olduğu, artık bir zincir haline gelen Fişmekan Balık'da yemek yedik. Arnavutköy ve Kalamış'da da by Ertekin Fişmekan olarak şubeleri olan balık restoranı tıklım tıklımdı. Salon şefi Orhan, garson Niyazi ve mutfak şefi Fettah Bulut, sağolsunlar hemen masaya geldiler. Buranın otları bir harika. E Hadi'nin eşi Nilgün, İzmirli. Sezen Aksu'nun da kankası. Olacak tabii o kadar. O akşam 21 Temmuz'da buzADA'nın kulüp bölümünde Sezen Aksu'nun yemekli gecesi olacağını öğrendim. Kişi başı limitsiz yerli içki 150, sadece içki ise 50 milyon lira. Şimdiden yerlerinizi ayırtın bence. Biz klasik deniz börülcesi, radika, göbek salatanın ardından ızgara levrek yedik. Hadi ve Hakan ısrarla lakerda ile buranın özel yemekleri arasında olan mürekkep balıklı risotto, yani İtalyan lapası ile deniz mahsulleri makarnasından tatmamızı istedi. Aslında Fişmekan'ın en büyük özelliği mezeleri. Zaten Murat mezeyle doydu. Fişmekan'ın müdavimleri arasında Sezen Aksu ve sevgilisi Önder Fırat, Ajda Pekkan-Okan Tapan, Nurseli İdiz, Ayşegül Aldinç, Cihan Ünal, Ali Sunal, Nehir Erdoğan, Türkan Şoray gibi medyatik isimler var. buzADA'nın en yüksek noktasında olan Fishmekan Balık Restoran'dan Buzbar'a birkaç basamakla iniliyor. Fişmekan'ın dekorasyonuna gelince Bembeyaz. Açık kocaman bir mutfak ve pırıl pırıl beyaz örtülü masalar insanın ruhunu okşuyor. Tek kusur masalar üzerinde aydınlatmanın biraz yetersiz oluşu. Çıkışta baktım, modanın kraliçesi Nur Yerlitaş soluk soluğa merdivenlerden çıkıyor. O da buzADA'yı merak etmiş. Aslında nefes almaya vakti yokmuş. Semiramis Pekkan'ın meşhur davetinde giydiği kıyafeti o dikmiş. Hanımağa Nadire İçkale'nin oğlu Ozan'ın düğününde giydiği kıyafeti, Heves Ekinci'nin ve Feryal Gülman'ın da kıyafetlerini o dikiyormuş. Çok yorgunmuş, tek eğlencesi de erkek kardeşi Bahaettin ve kızkardeşi Benan'ın çocuklarıyla vakit geçirmekmiş. Ayaküstü sohbetin ardından ben barlara doğru yol aldım. Fişmekan'ın telefon numarası 0212 263 59 19. 

Sabahtan akşama eğlence, partiler başlıyor 

buzADA'nın bir özelliği de sabah girip akşama kadar çok güzel vakit geçirebilmeniz. Yukarıda da söz ettiğim gibi havuz sefasıyla başlayan gününüzü, spa'da masaj ve spor ile sürdürebilirsiniz. Ardından da üç ayrı restorandan dilediğinize yemeğe geçip kulüp kısmında sabaha kadar eğlenebilirsiniz. Fiyatlar korkutmaz. Bu arada cumartesi ve pazar partilerle, pazartesi akşamları da caz ve popun star isimlerinin konserleriyle buzADA'yı daha da eğlenceli hale getireceğini söylüyor Ender. Nitekim Sezen Aksu'nun ardından ağustos ayında da Süper Star Ajda Pekkan'ın bir konseri yer alacak. Tabii yine yemekli. Farklı bölümden oluşan barın üst katında ince minderlerle bezeli ahşap banklar ve oturma grupları çok şık. Alt katta bulunan bar ve bar sehpaları ise mekanı tamamlamış. Turkuazdan lilaya pastel tonlarda üst üste dizilmiş minderlerle oluşturulmuş puflar, yumuşak toplarla oluşturulmuş mini koltuk puflar sadece Buzbar'da değil, kulüp localarında da kullanılmış. Kulüp barları, Buzİstanbul ve Buzİtalyan restoranlarının bulunduğu ana eğlence mekanına inerken Karadeniz'e devam eden Boğaz muhteşem manzarasıyla önünüze seriliyor. Boğaz'ın eski yalılarından alınan ilhamla yastıklarda kullanılan altın renk ve platformlara boşlukta asılı hissini veren ince bant aynalar dikkat çekiyor. Restoranlar 19.00'da hizmet vermeye başlıyor, 24.00'de son buluyor. Bar ve gece kulübü 22.00-04.00 arasında açık. Kulüpteki her biri farklı ölçü ve açılarda tasarlanan, eski müzik kliplerinin projeksiyonla yansıtıldığı hareketli plakaların altında, ilginç yansımalar ve renkli ışık oyunlarıyla kendinizi şık ve rahat bir eğlencenin içinde buluyorsunuz. Ben turlarken baktım LaPergola'nın patronu sevgili Neco, Necdet Göral. Zincirlikuyu'daki yerin kontrolüne gelmiş. Biliyorsunuz, Bodrum-Göltürkbükü'ne, eski Safran'ın yerine LaPergola geçtiğimiz hafta demir attı. İşleri çok iyiymiş. İstanbul sosyetesinin ağır takımı hep yemekteymiş. Kısmetse gidip göreceğim. 

İsteyene İtalyan, isteyene Türk mutfağı 

Ben Fişmekan'da balık yedim ama aklım diğer iki buzADA restoranında kaldı. Sevgili Tolga Sezgin, İtalyan'da yemek yemiş, çok beğenmiş. Özellikle pizzalarını ve özel yemeği olan, 48 saat deniz tuzunun bulunduğu özel dolaplarda bekletilerek dereotu, turunç sos ve mevsim yeşillikleriyle hazırlanan somon tartarı çok methetti. Özel taş fırın kullanılarak hazırlanan pizzalar ince hamurlu ve gevrekmiş. Ama İstanbul'un mutfağı bana daha yakın geldi. Burada da iki mönü var. Biri şakşuka, ezme, patlıcan salatası gibi mezeler, tahinli patlıcan satatası ile sunulan fıstıklı kebap, fırında kuzu kafesi, acılı kanat ızgaradan oluşan alaturka mönü. Bir de rakı ile tatlandırılmış karides güveç, ballı ve tarçınlı ördek göğsü, dana bonfile gibi lezzetlerin olduğu alafranga mönü. Fiyatlara gelince Kişi başı İtalyan restoranında 35-45, İstanbul'da 50-75 milyon lira. Bu arada dilerseniz 5 milyon liraya bir kaşarlı tost ya da 11 milyon liraya bir salata yiyip buzADA merakını giderebilirsiniz. Tatlı olarak da çikolatalı mousse ve profiterolü deneyin. Telefon numarası 0212 263 63 73. Evet efendim, bugünlük de bu kadar. Sevinçleriniz okyanuslar, üzüntüleriniz ise kum tanesi kadar olsun. Hoş kalın ve hep mutlu yaşayın. 

Aşkta son durak Radyo D 

Efendim, Çeşme'ye giderayak sevgili Okan Bayülgen ile beraber bir yuva yaptık. Nasıl mı Türk Pop Müziği'nin lider radyosu olan Radyo D'de 'Düğün Evi' isimli bir yarışma programı vardı. Programın amacı dinleyiciler arasında olan şanslı bir çifte mutlu bir yuvanın kapılarını aralamaktı. Bu hayırlı iş için pazartesi, çarşamba, cuma günler saat 13.45'de, cumartesi de 15.00-17.0 arasında hemşerim Cüneyt Vural'ın, yani Şekeroğlan'ın sunduğu 'Düğün Evi'nde çiftler aşk öykülerini, neden evlenemediklerini anlatan mesajlar bırakmışlardı. Bu mesajlar önce Radyo D'nin en zıpkın ve deneyimli programcılarından Hakan Gündüz, Muzaffer Güsar, Şebnem Öz ve Ceyda Erenoğlu tarafından dinlenerek seçilmişti. Üç çift finale kalmıştı. İşte kalan bu üç çift arasında Okan ve ben o gün birinciyi seçtik. Çok da terledik. E yaklaşık 50 milyarlık bir armağan yağmuru vardı işin ucunda. Gelinlik, damatlık, nikah davetiyeleri, elektrikli ev eşyaları, daha neler neler... Bu arada hayli de eğlendik. Radyo D'nin Genel Koordinatörü sevgili Muzo, yani Muzaffer Güsar, Şebo, Cüneyt ve ben Okan'ın yaptığı esprilerle kendimizden geçtik. Profilo ev eşyaları, Karakaya, Vitello Mobilya, Softline, Soley Ev Tekstil ve Paksan'ın sponsor olduğu yarışmanın birincisi İzmirli bir çift oldu Ümit Köse ve Dilay Akçaz. Sakın torpil yaptığımızı sanmayın. Bu çift tam 11 yıldır nişanlı ve maddi olanaksızlıklar nedeniyle evlenememiş. İçlerinde en acıklı durumu olan onlardı. Kendilerine mutluluklar diliyorum. 




</TEXT>
</DOC>
