<DOC>
<DOCNO> 256283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sondun15.html </URL>
<DATE> 2004/07/18/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Allavi, 6 tutukluyu öldürdü mü 
</HEADLINE>
<TEXT>

     Avustralya Savunma Bakanı Robert Hill, Avustralya basınında yer alan Irak Başbakanı İyad Allavi'nin geçmişte 6 tutukluyu bizzat öldürdüğü iddiasıyla ilgili kanıtı olanların polise gitmesi gerektiğini söyledi. 
     Avustralya basınında yer alan haberlere göre, Bakan Hill, Irak'taki koalisyon güçlerinin bu haberlerle ilgili bir bilgisi olmadığını söyledi. 
     Hill, bu tip iddiaları takip edecek yerler olan Irak'taki mahkemelerin ve adli mekanizmanın yeniden çalıştığını hatırlatarak, iddiaları ortaya atan kişilerin bunu kanıtlamaları ve bu iddiaları Irak polisine sunmaları gerektiğini kaydetti. 
     Robert Hill, haberlerin ardından bir araştırma yaptıklarını ve ne Avustralya'nın Bağdat bürosunun ne de İngiliz ve Amerikalıların bu konu hakkında bir şey duyduklarını açıkladı. 
     Avustralya'da yayınlanan Sydney Morning Herald gazetesine açıklama yapan 2 görgü tanığı, Allavi'nin Amerikalılardan yönetimi devralmadan önce Bağdat'ta bir karakolda 6 tutukluyu vurarak öldürdüğünü iddia ediyor. 
     Tanıklar, Allavi'nin elleri ve gözleri bağlı durumdaki 6 kişiyi silahını çekerek vurduğunu ve her birinin 50 Iraklıyı öldürdüğünü, ölümden beterini hak ettiğini söylediğini öne sürüyorlar. 
     Sydney Morning Herald gazetesi, ayrıca Allavi'nin makamından gönderilen bir açıklamada bu iddiaların yalanlandığını belirtti. Açıklamada, Allavi'nin söz konusu yere hiç gitmediği ve silah taşımadığı kaydedildi. 
     
</TEXT>
</DOC>
