<DOC>
<DOCNO> 274672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur53.html </URL>
<DATE> 2004/09/24/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Adalet Komisyon üyesi Bilen "Türkiye'ye en uygun TCK hazırlandı" 
</HEADLINE>
<TEXT>

     AK Parti Adalet Komisyonu Üyesi İsmail Bilen, ''Türkiye'ye en uygun TCK hazırlandı'' dedi. 
     Manisa İl Teşkilatı'nın her cuma günü il binasında düzenlediği toplantıya katılan Manisa Milletvekili ve Adalet Komisyonu Üyesi İsmail Bilen, vatandaşların sorunlarını dinledi. 
     Bilen, ''Bizler burada vatandaşların her türlü problemini dinlemek ve onlara yardımcı olmak üzere milletvekili arkadaşlarımızla birlikte nöbet tutuyoruz. Öncelikli hedefimiz toplumsal taleplerdir. Vatandaşlarımızın Ankara'ya kadar gelmelerindense, sorunlarını yerelde çözmek için buradayız'' diye konuştu. 
     Türkiye'ye en uygun TCK'nın hazırlandığını, ancak yanlış yönde tartışmalar yapıldığını kaydeden Bilen, TCK'nın, kişilerin temel hak ve özgürlüklerinin önünün açılması için hazırlandığını söyledi. 
     ''İlk defa Türkiye kendine uygun bir TCK yapacaktı'' diyen Bilen, şunları ifade etti 
     ''Bu tasarı geçmiş hükümetler zamanından beridir hazırlanmaktaydı ve en son olarak bizim hükümetimiz de üzerinde çalışma yaptı. Ancak bu tasarıların içinde 28 Şubat sürecinin izlerini taşıyan maddeler de yer alıyordu. Yasakçı zihniyetin izleri vardı. CHP ile ortak noktada anlaşarak, bu özgürlükleri kısıtlayıcı maddeleri değiştirdik. Yürütme görüşülürken tasarı, Komisyona geri çekildi. Bunun amacı, İstinaf Mahkemeleri ve Hukuk Muhakemeleri Usulü Kanunu ile TCK'yı birlikte çıkarmaktı. TCK kabul edilse bile hemen uygulamaya girmeyecekti. Çünkü uygulama için en azından 1 seneye ihtiyaç var.'' Zina tartışmalarına da değinen Bilen, tartışmalar nedeniyle ülke ekonomisinin zarar gördüğünü belirterek, ''Ne Komisyonun ne de Genel Kurulun gündeminde olmamasına rağmen zina tartışması ortaya çıktı. Zina tartışmalarından sadece ülke ekonomisi zarar görmüştür. Birileri bu tartışmadan çıkar elde etti. Bizler bu konuyu halka izah etmeye çalışsak da yeterli bilgilendirmede bulunamadık'' dedi. 
     
</TEXT>
</DOC>
