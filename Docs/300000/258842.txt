<DOC>
<DOCNO> 258842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sontur31.html </URL>
<DATE> 2004/07/28/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Sirius "Mersin'de tespit edilen cisim UFO" 
</HEADLINE>
<TEXT>

     Sirius UFO Uzay Bilimleri Araştırma Merkezi Bilim Kurulu, Mersin'de görüntüleri video kamera ile tespit edilen ışıklı cismin, ''UFO'' tabir edilen, ''tanımlanamayan uçan nesne'' sınıfına giren ve ''dünyada olmayan bir teknolojiyi gösteren bir cisim'' olduğunu bildirdi. 
     Sirius UFO Uzay Bilimleri Araştırma Merkezi'nden yapılan yazılı açıklamada, Mersin Emniyet Müdürlüğü Olay Yeri İnceleme ve Kimlik Tespit Şube Müdürlüğü ekiplerince 20 Temmuz 2004 saat 04.00 ile 05.20 arasında Serbest Bölge Otoban Köprüsü üzerinden video kamera ile tespit edilen tanımlanamayan ışıklı cismin görüntülerinin kurula gönderilerek, analiz edildiği belirtildi. 
     Hava aydınlandıktan sonra bir süre daha gözlemlenen ve 13 dakika filme alınan cismin, daha sonra gökyüzüne yükselerek gözden kaybolduğu vurgulanan açıklamada, cismin görüldüğü saatler arasında gökyüzünde Venüs ya da herhangi bir parlak gezegen veya yıldızın bulunmadığı bildirildi. 
     Cismin Venüs'ten çok daha parlak olduğu, zaman zaman hareket ettiği ve değişen yoğunluklarda kırmızı, sarı, yeşil ve beyaz renklerde ışıklar saçtığı ve renk değiştirdiği kaydedilen açıklamada, ışıklı cismin atmosferin içinde olduğu, içinde daire biçimde ve halka şeklinde formlar bulunduğu ve merkezinde de büyük siyah daire olduğunun tespit edildiği vurgulandı. 
     Bunun da cismin sadece ışık değil, maddesel yapısının da olduğunu gösterdiği ifade edilen açıklamada, yine yapılan tespitlerde cismin 3-4 kilometre yükseklikte olduğunun belirlendiği anlatıldı. 
     Açıklamada, daha sonra şu görüşlere yer verildi 
     ''Cisim, başta Venüs olmak üzere uydu, meteor, uçak, helikopter, meteoroloji balonu gibi kategorilere kesinlikle uymamaktadır. Karakteristik özellikleri, cismin atmosferik bir fenomen ya da doğa olayı olmadığını, aynı zamanda optik bir hava olayı olmadığını açıkca göstermektedir. Yine görüntülerden varılan sonuca göre, bu cisim ateş topu, deprem ışığı gibi iyonize olmuş elektrik yüklü birtakım partiküllerin yarattığı bir plazma oluşumu kesinlikle sözkonusu değildir. Çünkü eğer böyle olsaydı, cisim havada 1 saat süreyle kalamazdı. 
     Uçak, helikopter ve benzeri hava araçlarının aksine hiç ses çıkartmayan bu ışıklı cisim, yukarıda belirttiğimiz tüm özellikleriyle dünyada olmayan bir teknoloji sergilemektedir. 
     Sonuç olarak, yukarıda belirttiğimiz özellikleri taşıyan ışıklı cisim, 'UFO' diye tabir ettiğimiz 'tanımlanmayan uçan nesne' sınıfına giren ve dünyada olmayan bir teknolojiyi gösteren bir cisimdir.'' 
     
</TEXT>
</DOC>
