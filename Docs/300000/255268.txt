<DOC>
<DOCNO> 255268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/siyaset/axsiy02.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretim üyelerinden Sezer'e tam destek 
</HEADLINE>
<TEXT>


Tüm Öğretim Üyeleri Derneği, yeniden atanmadığı için Sezer'e karşı kampanya yürüten Rektör Ayhan'ın suç işlediğini savundu 

ANKARA Milliyet 


Tüm Öğretim Üyeleri Derneği Genel Başkanı Prof. Tahir Hatipoğlu, Gazi Üniversitesi Rektörü Prof. Dr. Rıza Ayhan'ın, rektör atamaları tercihi nedeniyle Cumhurbaşkanı Ahmet Necdet Sezer'e karşı "saldırgan tutumunu" şiddetle kınadıklarını bildirdi. 
Hatipoğlu, dün yazılı bir açıklama yaparak, Ayhan'ın malvarlığının kaynağı başta olmak üzere, kendisine yönelik suçlamalara yanıt vermek yerine, bir rektör ve bilim adamına yakışmayacak sözler ve davranışlar sergilediğini kaydetti. Ayhan'ın basın toplantısı adıyla üniversitede gösteri yaparak suç işlediğini savunan Hatipoğlu, şöyle devam etti 
"Aynı suçu işleyenler öğrenciler olsaydı, yargılanırlar ve disiplin cezası alırlardı. Savcılar, üniversite içerisinde gösteri yapan bu kişiler hakkında kamu davası açmalıdır. Buradaki çirkin gösteri yetmezmiş gibi öğretim üyelerini Anıtkabir'e yürütmek istemektedir. Bütün bunlar Cumhurbaşkanımızın ne kadar haklı olduğunun göstergesidir." 
Gazi Üniversitesi'nin 22 yıldan beri Türk - İslam sentezci görüşün kadrolaştığı bir kurum olduğunu savunan Hatipoğlu, Ayhan döneminde bu kadrolaşmanın arttığını öne sürdü. Ayhan'ın 2000'de yüzde 23 oyla, yeni rektörün de yüzde 24 oyla atandığını bildiren Hatipoğlu, şunları kaydetti "O zaman ses çıkarmayan Ayhan, şimdi neden ses çıkarmaktadır. Cumhurbaşkanımız, Gazi Üniversitesi'nde demokratikleşmenin önünü açmıştır. Kendisini, yaptığı doğru atamadan dolayı kutluyoruz. Diğer üniversite rektörleri bu atamadan ders çıkarmalıdırlar." 


</TEXT>
</DOC>
