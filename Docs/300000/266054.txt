<DOC>
<DOCNO> 266054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonspo30.html </URL>
<DATE> 2004/08/24/ </DATE>
<TIME> 19.24 </TIME>
<AUTHOR>  </AUTHOR>
<HEADLINE>
Sivasspor'da maç bilet fiyatları belirlendi 
</HEADLINE>
<TEXT>

     İkinci Futbol Ligi A Kategorisi takımlarından Sivasspor'da, maç bilet fiyatları belirlendi. 
     Sivasspor Kulübü Başkanvekili Osman Yıldırım başkanlığında toplanan yönetim kurulu, yeni sezon kombine bilet fiyatlarını 250 milyon lira olarak belirlerken, açık tribün biletlerinin 5, kapalı tribün biletlerinin ise 15 milyon liradan satılmasına karar verdi. 
     İşlerinin yoğunluğu nedeniyle istifa ettiği bildirilen kulüp yönetim kurulu üyesi Kahraman Köseoğlu'nun yerine Erdal Sarılar'ın oybirliğiyle üyeliğe getirildiği toplantıda, teknik heyetin isteği üzerine basın mensuplarının Sivasspor'un antrenmanlarını izlemesi, takım hakkında bilgi alması konusunda da yeni düzenlemeler yapıldığı bildirildi. 
     Buna göre, basın mensuplarının antrenmandan 15 dakika önce ve antrenman sonrası görüntü almasının kararlaştırıldığı toplantıda, takımın maçlara daha iyi konsantre olabilmesi ve taktiksel çalışmaların deşifre olmaması açısından, her maçtan 2 gün öncesine dek basın mensubu ve taraftarların tesislere girebilmesi kararı alındı. 
     Hafta sonunda 4 Eylül Stadı'nda yapılacak Türk Telekomspor maçı öncesi stat girişlerine turnikeler yerleştirilmesinin de kararlaştırıldığı toplantıda, futbolculara lig başlamadan transfer taksitlerinin ödenebilmesi için destek istendi. 
     
</TEXT>
</DOC>
