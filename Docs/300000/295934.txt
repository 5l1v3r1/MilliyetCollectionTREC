<DOC>
<DOCNO> 295934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo09.html </URL>
<DATE> 2004/12/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Fenerbahçe Kırmızı Şeytanları ağırlıyor... İşte muhtemel 11'ler... 
</HEADLINE>
<TEXT>

     Manchester United, İstanbul'a yedek takımla geldi. Bugün, Kırmızı Şeytanlar’dan 6-2’nin rövanşını alma vakti. Haydi Alex, haydi Fener. 
     
     Kazan ve unuttur 

     28 Eylül 2004 şüphesiz bütün Fenerbahçeliler’in bir an önce unutmak istediği tarih... Sarı - Lacivertliler’in umutları Old Trafford’da kalmış, Manchester United 7 atak yaptığı maçı 6-2 önde tamamlamıştı. Kırmızı Şeytanlar böylece, 1996-97 sezonunda, evinde tam 40 yıl sonra kendisini deviren Fener’den rövanşı da almıştı. İki dev bugün Kadıköy’de bir kez daha kozlarını paylaşacak. 
     
     Rekor kırılabilir 

     Bu maç gruptaki dengeleri değiştirmeyecek. Çünkü Manchester ile Lyon üst tura çıkmayı Fenerbahçe, UEFA’ya katılmayı garantilemiş durumda... Ancak bu 90 dakikanın Sarı - Lacivertliler için başka anlamları var. Kanarya kazanırsa, Devler Ligi’nde kendisine ait olan 7 puan rekorunu kıracak. Daha da önemlisi, 6-2’lik şokun etkisini sona erdirecek. Kısacası, bugün hesap kesim günü... 
     Fenerbahçe Rüştü, Önder, Luciano, Servet, Ümit, M.Yozgatlı, Aurelio, Alex, Selçuk Serkan , Tuncay, Serhat Nobre . 
Manchester United Howard, P.Neville, Brown, O’Shea, Spector, Fletcher, Fortune, D.Djemba, Miller, Ronaldo, Bellion. 
Saat 21.45. 
Hakem Dauden. 
Yayın Star TV. 

     
     Fener’de son dakika 

     
     Nobre korkusu 

     Kritik sınav öncesi Fenerbahçe’de Marcio Nobre endişesi yaşanıyor. Doktorlar, gribe yakalanan ve yatağa düşen Sambacı’yı yetiştirmek için büyük çaba harcıyor. Brezilyalı yıldız, akşam idmana çıktı, ancak son durumu bugün kesinlik kazanacak. Daum’un bu mevkiideki alternatifi Serhat... Cezalı oyuncusu bulunmayan Kanarya’da sakatlıkları süren Hooijdonk, Deniz ile Kemal de kadroda yok. 
     
     Manchester’da son dakika 

     
     Aslar yok 

     Teknik direktör Alex Ferguson, sakatlıkları bulunan Nistelrooy, Saha ve Kleberson’un yanı sıra Scholes, Roy Keane, Giggs, Ferdinand, Rooney, Smith, Silvestre, kaleci Carroll, Heinz ve Gary Neville’ı da dinlendirmek amacıyla İstanbul’a getirmedi. Genç ağırlıklı bir kadroyu sahaya sürecek olan İskoç çalıştırıcının en büyük kozu ise, Portekizli Ronaldo... 

     
</TEXT>
</DOC>
