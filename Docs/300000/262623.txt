<DOC>
<DOCNO> 262623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/magazin/amag.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilim, Noel Baba'yı 'yeniden yaratacak' 
</HEADLINE>
<TEXT>


Çekilmesi planlanan belgesel için Noel Baba'nın kemiklerine testler yapılacak ve fiziksel özellikleri öğrenilecek... 

Önay Yılmaz 

BBC ve Discovery Channel'ın sponsorluğunda Hollandalı Atlantic Productions firması, Türkiye'ye gelerek, 'Noel Baba' adıyla tanınan, Avrupa ülkelerinde ise 'Santa Klaus' olarak bilinen Aziz Nicholaos'un yaşamını belgesel bir film yapmak için çalışıyor. 

Yaşı, ırkı, boyu... 
Film yapımcıları, Kültür ve Turizm Bakanlığı'na başvurarak, Noel Baba'nın Demre'deki mezarında bulunan kemiklerini, mezarından 1087'de korsanların İtalya'ya kaçırdığı ve Bari'de bir müzede sergilenen diğer kemiklerle birleştirerek, bilimsel çalışma yapacak. 
Projeye katılan İstanbul Üniversitesi Adli Tıp Enstitüsü Öğretim Üyesi adli antropolog Prof. Dr. Mehmet Yaşar İşcan, çalışmada, Noel Baba'nın öldüğü zamanki yaşını, nasıl beslendiğini, ırkını, ölüm sebebini ve fiziksel özelliklerini ortaya çıkaracaklarını anlattı. 
İşcan, şunları söyledi "Demre'de bulunan lahitte, Aziz Nicholaos'a ait olduğu sanılan kemikler, çalındığı için çok az kalmış. Antalya Müzesi'nde 3 - 5 tane el ve ayak kemikleri var. Önce Bari ve Antalya'daki kemiklerin aynı olup olmadığı incelenecek. Daha sonra testlerle Noel Baba'nın fiziksel özelliklerini bulabiliriz." 



</TEXT>
</DOC>
