<DOC>
<DOCNO> 258092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur30.html </URL>
<DATE> 2004/07/25/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İşsizlik Sigortası Fonu'nda toplanan para açıklandı... 
</HEADLINE>
<TEXT>

     İşsizlik Sigortası Fonu'nun, geçen ay sonu itibariyle toplam gelirleri, 11 katrilyon 436 trilyon lira olarak açıklandı. 
     Türkiye İş Kurumu tarafından aylık olarak çıkarılan ''İşsizlik Sigortası Fonu Bülteni''nde, fonun toplam varlığının, işsizlik sigortası giderleri 322 trilyon 184 milyar lira düşüldükten sonra 11 katrilyon 114 trilyon lira olduğu bildirildi. 
     Bültende, işsizlik sigortası prim kesintilerinin 1 Haziran 2000 tarihinde başladığı anımsatılarak, bu sürede, hizmet akdinin sona ermesinden önceki son 3 yıl içinde son 120 günü sürekli çalışmış, kendi istek ve kusuru olmaksızın işini kaybetmiş olanların işsizlik ödeneğinden, sağlık sigortası hizmetlerinden, danışmanlık, işe yerleştirme hizmetlerinden ve mesleki eğitim hizmetlerinden yararlandıkları kaydedildi. 
     
     ÜCRET GARANTİ FONU 
     Bültende, işverenin konkordato ilan etmesi, işveren için aciz vesikası alınması veya iflası nedeniyle işverenin ödeme güçlüğüne düştüğü hallerde geçerli olmak üzere, işçilerin iş ilişkisinden kaynaklanan son üç aylık ücret alacaklarını karşılamak amacıyla İşsizlik Sigortası Fonu kapsamında Ücret Garanti Fonu oluşturulduğu duyuruldu. 
     SSK tarafından tahsilatı yapılarak fona aktarılan primlerden işveren payı olarak hesaplanan miktarın yüzde 1'i, 2003 Ağustos ayından itibaren Ücret Garanti Fonu tutarı olarak İşsizlik Sigortası Fonu içinde değerlendiriliyor. 
     Buna göre, 30 Haziran 2004 tarihi itibariyle Ücret Garanti Fonu, prim geliri ve faiz geliri olmak üzere toplam 8 trilyon 861 milyar lira olarak belirlendi. 
     
     İŞSİZLİK SİGORTASI FONU'NUN MALİ DURUMU 
     Bültende, İşsizlik Sigortası Fonu'nun mali durumuna ilişkin bilgilere de yer verildi. 
     4447 sayılı Yasa gereğince fonun gelirleri sigortalının prime esas aylık brüt kazancı üzerinden hesaplanan yüzde 3 işveren, yüzde 2 sigortalı kesintileri ve yüzde 2 devlet payı ile primlerin değerlendirilmesinden elde edilen kazanç ve iratlar, işverenlerden alınan ceza, gecikme zammı ve faizlerden oluşuyor. 
     Fonun giderleri ise sigortalı işsizlere verilen ödeneklerden, hastalık ve analık sigortası primlerinden, meslek geliştirme, edindirme ve yetiştirme eğitimi giderlerinden ve işsizlik sigortası hizmetlerinin yerine getirilebilmesi için yönetim kurulunun onayı üzerine İŞKUR tarafından yapılan giderlerden oluşuyor. 
     Bültende, fonun, yönetmelik gereği ''serbest piyasa koşullarında, yatırım araçlarının riskleri, vadeleri ve fonun nakit akış durumu dikkate alınarak'' profesyonel bir anlayışla yönetildiği de belirtildi. 
     
     FONUN GELİR VE GİDERLERİ 
     Haziran 2004 tarihi itibariyle fonun toplam gelirleri 3 katrilyon 521 trilyon lira işçi ve işveren primi gecikme zammı dahil , 1 katrilyon 231 trilyon lira devlet katkısı, 4 trilyon 590 milyar lira idari para cezası ve 6 katrilyon 679 trilyon lira faiz geliri olmak üzere toplam 11 katrilyon 436 trilyon lira olarak gerçekleşti. Fonun toplam varlığı ise işsizlik sigortası giderleri 322 trilyon 184 milyar lira düşüldükten sonra 11 katrilyon 114 trilyon lira olarak duyuruldu. 
     
     FON PORTFÖYÜNÜN GETİRİSİ 
     İşsizlik Sigortası Fonu'nun 2004 yılı Haziran ayı getirisi yüzde 2.1, yıllık getirisi yüzde 40.7, Temmuz 2000'den itibaren 48 aylık getirisi ise toplam yüzde 644.9 olarak tespit edildi. 
     
</TEXT>
</DOC>
