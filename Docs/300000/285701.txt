<DOC>
<DOCNO> 285701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun47.html </URL>
<DATE> 2004/11/03/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Annan ve Prodi, Bush'u kutladı... 
</HEADLINE>
<TEXT>

     Birleşmiş Milletler BM Genel Sekreteri Kofi Annan, dün yapılan seçimleri kazanarak yeniden başkan seçilen ABD Başkanı George W. Bush'u kutladı. 
     Sözcüsü Fred Eckhard aracılığıyla yaptığı açıklamada, rekor seviyede bir katılımla demokrasiye bağlılıklarını etkileyici bir şekilde gösteren Amerikan halkını da kutlayan Annan, bu demokratik sonucu büyük bir olgunlukla karşılayan seçimlerin mağlubu Demokrat Parti adayı Senatör John F. Kerry'ye de takdirlerini ifade etti. 
     BM Genel Sekreteri Annan, BM ve dünyanın karşılaştığı tüm sorunlarda Başkan Bush ve yönetimi ile işbirliği içinde çalışmaya devam edeceğine yönelik taahhütte de bulundu. 
     AB Komisyonu Başkanı Romano Prodi de George Bush'a bir kutlama mesajı gönderdiğini açıkladı. 
     Prodi, mesajında, Bush'u tekrar seçilmesinden dolayı kutladıktan sonra, ''Avrupa'nın ABD ile dostluk bağlarını güçlendirme çalışmalarına devam edeceği'' güvencesi verdi. 
     Romano Prodi, ''her zaman önemsenen bu bağların küresel barış ve ortak değerler açısından hayati olduğunu'' belirtti. 
     
</TEXT>
</DOC>
