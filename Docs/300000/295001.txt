<DOC>
<DOCNO> 295001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sontur12.html </URL>
<DATE> 2004/12/05/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Gaziantep... Şeker hastasının ayağına kök hücre enjekte edildi 
</HEADLINE>
<TEXT>

     Doğu ve Güneydoğu bölgemizde çalışma koşullarının olumsuzluğu nedeniyle istifa eden doktor sayısı artarken, Ortopedi Uzmanı Dr. Turgut Kırkgöz, imkansızlığı aşarak hastasını sağlığına kavuşturan yolu açtı. 
     Gaziantep SSK Hastanesi'nde, bir şeker hastasına ameliyatla kök hücre nakli yapıldı. 
     Şeker hastası olduğu için 2 yıl önce sağ bacağında kan dolaşımının durması nedeniyle baş parmağı kesilen Hüseyin Sökmen'in 49 sol bacağındaki kan dolaşımı da durunca, ayağının kesilmesi gündeme geldi. 
     Sökmen'e ilk müdahaleyi yapan Gaziantep SSK Hastanesi'nde görevli Ortopedi Uzmanı Dr. Turgut Kırkgöz, ayağın kesilmemesi için merkezi Hollanda'da bulunan Celles 4 Health Laboratuvar'ı ile temasa geçip, hastaya kök hücre nakli yapılması için girişimlerde bulundu. 
     Bunun üzerine, Celles 4 Health Laboratuvarı'nın sahibi Hollandalı Dr. Carnellis Kleinbloesem, Gaziantep'e geldi. Sökmen, Dr. Kleinbloesem başkanlığındaki Gaziantep SSK, Mersin ve Gaziantep Üniversitesi Tıp Fakülteleri hastanelerinde görevli 12 doktor tarafından ameliyat edildi. Başarılı geçen ameliyatta, Sökmen'in ayağına kök hücre enjekte edilerek kesilmekten kurtarıldı. 
     Prof. Dr. Carnellis Kleinbloesem, şeker hastası ve sigara tiryakisi olan Sökmen'in daha önce sağ bacağındaki kan dolaşımının durması nedeniyle baş parmağının kesildiğini belirterek, şunları söyledi 
     ''Doktorlar, kan dolaşımı duran hastanın sağ ayağının kesilmesinin gerekli olduğunu tespit ettiler. Ancak son çare olarak kök hücre yapılabilmesi için bize müracaat edildi. SSK Hastanesi ve Gaziantep Üniversitesi Tıp Fakültesi Onkoloji Hastalıkları Ana Bilim Dalı üyelerinin ortak girişimleri ile hastadan kemik iliği alınarak Hollanda'daki laboratuvarımıza gönderildi. 
     Hollanda'daki GMP standartlarındaki laboratuvarımızda kemik iliğinden kök hücreler ayrıştırıldı. Ayrıştırılan kök hücreler gençleştirilip Gaziantep SSK Hastanesi'ne gönderildi. Ben de davet üzerine gelip ameliyata başkanlık ettim.'' Ameliyatın çok başarılı geçtiğini belirten Prof. Dr. Kleinbloesem, şu bilgileri verdi 
     ''Hastaya, genel ve lokal anestezi uygulanmadan sadece ağrı kesici iğne yapılarak daha önceden hazırlanmış olan kök hücreler, bir saatlik operasyonla enjekte edildi. Hastamız da operasyonun her saniyesini izledi. Hastamız, 3 aylık bir tedaviden sonra ölü damarlarının canlanması ve hücrelerin yenilenmesiyle sağlığına kavuşacak. 
     Hastaya uyguladığımız kök hücre enjeksiyon yöntemi ile Türkiye'de bir ilki gerçekleştirdik. Ameliyat sırasında tamamen benim tarafımdan geliştirilen ve hücrelerin daha hızlı gelişmesini sağlayan Jel ürünü de ilk kez burada hastamıza uygulanarak dünyada bir ilk gerçekleştirildi.'' Gaziantep SSK Hastanesi Ortopedi Uzmanı Dr. Turgut Kırkgöz ise şunları anlattı 
     ''Fakir ve muhtaç olan bir hastaya Türkiye'de ilk kez GPM şartlarında bir laboratuarda ayrıştırılmış kök hücre enjekte edilmesi, son derece önemli. Yapılan bu başarılı ameliyat, SSK Hastanelerinin istenirse neleri başaracaklarını ortaya kayması bakımından da önemli. Bu arada, ameliyatta kullanılan ve fiyatı 12 milyar lira olan kök hücre, Hollanda'daki laboratuvar tarafından ücretsiz karşılandı.'' 

     
</TEXT>
</DOC>
