<DOC>
<DOCNO> 298044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonyas02.html </URL>
<DATE> 2004/12/15/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Diyette doğu - batı sentezi... 
</HEADLINE>
<TEXT>

     Beslenme ve Diyet Uzmanı P. Taylan Kümeli'nin ''Sentez Diyeti'' adlı kitabı Altın Kitaplar'dan çıktı. 
     Sultanahmet'teki Four Seasons Oteli'nde düzenlenen kitabın tanıtım toplantısında konuşan Kümeli, ''kitabını, özellikle mutfağında doğulu, iş hayatında batılı yaşayan modern Türk toplumundan yola çıkarak oluşturduğunu'' söyledi. 
     Kümeli, ''Diyette az veya hiç yememek değil, doğru beslenmek önemlidir. İlk çağlarda insanların beslenme şekli günümüzdeki diyettir'' diye konuştu. 
     ''Şimdiye kadar bu konuda yayınlanan kitapların diyeti ya tam anlamıyla bilimsel ya da yüzeysel olarak ele aldığını'' savunan Kümeli, ''kendi kitabının ise bu anlamda da bir sentez oluşturduğunu'' kaydetti. 
     ''Bu kitap, yaklaşık 100 farklı diyet türünün incelenip sentezlenmesi sonucunda oluşturuldu'' diyen Kümeli, diyetin damak zevkinden vazgeçmeden de yapılabileceğini, bu konuda en önemli noktanın ''yenilenlerin dengelenmesi'' olduğunu ve kitabında da bunu vurgulamaya çalıştığını sözlerine ekledi. 
     İlk baskısı 2 bin 500 adet yayımlanan kitabın, 20 milyon liradan satışa sunulduğu bildirildi. 
     
</TEXT>
</DOC>
