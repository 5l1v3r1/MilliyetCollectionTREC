<DOC>
<DOCNO> 291031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sondun13.html </URL>
<DATE> 2004/11/22/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Süha Arafat, ölüm raporunun yeğenine verilmesine karşı 
</HEADLINE>
<TEXT>

     Fransa'nın başkenti Paris'te tedavi gördüğü hastanede hayatını kaybeden Filistin lideri Yaser Arafat'ın eşi Süha Arafat, Arafat'ın ölüm raporunun, kendisinden başkasına verilmesine karşı çıktığını açıkladı. 
     Paris'teki avukatları aracılığıyla yazılı açıklama yapan Süha Arafat, Fransız yetkililerin, ölüm dosyasını Filistin liderinin yeğeni ve Filistin Ulusal Özerk Yönetimi BM temsilcisi Nasır El Kidva'ya vermesini istemediğini bildirdi. 
     Süha Arafat, Filistin Devlet Başkanı'nın ölüm dosyasına ulaşma hakkının sadece kendisinde olduğunu belirtti. 
     Fransa Savunma Bakanlığı Sözcüsü Jean-François Bureau, ''ölüm dosyasının, dün Paris'e gelen Nasır El Kidva'ya verilmesinde yakın akrabası olduğu gerekçesiyle sakınca olmadığını'' bildirmişti. 
     Arafat'ın ölüm raporunu Fransız yetkililerden daha önce alan eşi Süha, raporun içeriğini açıklamamıştı. 
     Kidva'nın, raporu alması durumunda Filistin yönetimine vermesi bekleniyor. 
     Filistin yönetimi, Arafat'ın ölüm raporunu halka açıklayacağını bildirmişti. 
     
</TEXT>
</DOC>
