<DOC>
<DOCNO> 275009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/yazar/bila.html </URL>
<DATE> 2004/09/26/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zorlu süreç 
</HEADLINE>
<TEXT>


Bugün Türk Ceza Yasası Tasarısı'nın Meclis'ten geçirilmesiyle, AB'den müzakere tarihi almanın önündeki son engel de kalkmış olacak. 
AB, 17 Aralık'ta Türkiye'ye müzakere tarihi verecek. 
Verheugen'in açıklamaları da bunu gösteriyor. 
40 yıldır bekleyen Türkiye'nin AB ile müzakereye oturması kuşkusuz çok önemli bir aşamadır. AB'ye son dönemlerde üye olan ülkelerle kıyaslandığında, Türkiye, müzakere tarihi almayı da, üye olmayı da birçok ülkeye göre çoktan hak etmiştir. Bu itibarla, AB'nin müzakere tarihi verecek olması bir lütuf değildir. Bu Türkiye'nin hakkıdır. 
Müzakere sürecinin en az 10 yıl süreceği ifade ediliyor. 
Geride kalan 40 yıla baktığımızda, önümüzdeki en az 10 yıllık sürecin çok daha zorlu geçeceğini söylemek abartı olmaz. 
Türkiye, AB ile müzakere sürecini bir ulusal politika belirleyerek yürütmelidir. İktidarlar değişse bile müzakere süreci partiler üstü tutulması gereken aynı anlayışla sürdürülmelidir. 
Bugünkü iktidar ve muhalefet 17 Aralık'tan sonra bunun ilk örneğini vermelidir. 
31 alanda müzakere yürütülmesi bekleniyor. 
Her müzakere alanı için 15 - 20 kişiden oluşan müzakereci heyetlerin kurulması gerekiyor. Bu yaklaşık 600 kişilik bir kadro demek. Bu heyetlerin iktidar -muhalefet ayrımı yapılmadan alanında en yetkin kişilerden oluşması, Türkiye'nin ulusal çıkarlarının gereğidir. 
Her yıl en fazla 2 - 3 alanda müzakere yürütülebileceği ve bu hesapla müzakere sürecinin arada kesintiler olmazsa en az 10, hatta 15 yıl alabileceği tahmini yapılıyor. 
Türkiye, böyle bir maratona hazırlanmak zorunda. Kuşku yok ki, Ankara, bu müzakereleri başarıyla yürütecek siyasetçi, bilim adamı, bürokrat bulmakta zorluk çekmeyecektir. Türkiye'nin insan kaynakları bu ihtiyacı karşılayacak zenginliğe fazlasıyla sahiptir. Önemli olan, en yararlı olacak kişilerin bulunmasıdır. 
Bu süreçte, Türkiye'nin kendi sorunlarını kendisinin çözmesi de önemlidir. Gelecek açısından büyük önem taşıyan sorunların başka ülkeler aracılığıyla çözülmesini istemek ve beklemek Türkiye'yi yanlışlara götürür. 
Türkiye, bu süreci iç politika malzemesi yapmadan şimdiden planlamak zorundadır. 
17 Aralık'tan sonraki süreçte karşılaşacağımız sorunların ağırlığı unutulmamalıdır. 



</TEXT>
</DOC>
