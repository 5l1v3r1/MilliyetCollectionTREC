<DOC>
<DOCNO> 296736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/siyaset/siy04.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Başkanlıktan ürkmeyelim' 
</HEADLINE>
<TEXT>


TBMM'nin güçlü olmadığını belirten Erdoğan, "Başkanlık sistemine geçersek, 2 - B gibi sorunlar yaşanmaz" dedi 

ANKARA Milliyet 


Başbakan Recep Tayyip Erdoğan, Adalet Bakanı Cemil Çiçek ile TBMM Anayasa Komisyonu Başkanı Burhan Kuzu'nun gündeme getirdiği başkanlık sisteminin dünyanın birçok ülkesinde uygulandığını belirterek, "Biz oralardan kopuk yaşıyoruz. Bu konunun tartışılması faydalı" dedi. 

Çin örneği 
Teke Tek programında başkanlık sisteminin tartışılmasından ürkülmemesi gerektiğini belirten Erdoğan, şunları söyledi 
"Dünyanın birçok ülkesi uyguluyor. Mesela Çin son yıllarda sıçrama yaptı. Nedenleri arasında bu sistem de var. Eyalet uygulamasına geçmeden iller düzeyiyle geçilebilir. Parlamentonun şu haliyle güçlü olduğuna inanmıyorum. Kurumlar arasında sorunlar yaşanıyor. Mesela 2 - B yasası çıkarıldı. Yasama olarak bir şey yapıldı, ama Cumhurbaşkanı'ndan döndü. Başkanlık sisteminde 2 - B gibi sorunlar yaşanmaz." 

'Evrensellik siyasi' 
Erdoğan, Fener Rum Patriği Bartholomeos'un evrensel sıfatına yönelik tartışmaların da siyasi olduğunu belirterek şöyle konuştu "Anayasa'da böyle bir unvan yok. Buna siyaset gömleği giydirdiğinizde gündem siyasallaştırılıyor. Bunun daha ileriki süreçte gündeme gelmesi 'kaparım götürürüm' demeye geliyor. Bu tartışmaları huzuru sarsacak bir adım olarak görüyoruz ve bunlar zamanla yerli yerine oturacak." 

Edelman'a randevu 
ABD Büyükelçisi Eric Edelman'a randevu verilmediğine yönelik iddialarla ilgili olarak da Erdoğan, " İddialar basına yansımasından önce randevu planı yapıldı. Konu iletişim noksanlığından kaynaklandı. Yoksa Edelman'ın şahsıyla, yapılan o yemekli toplantıyla alakası yok" dedi. 



</TEXT>
</DOC>
