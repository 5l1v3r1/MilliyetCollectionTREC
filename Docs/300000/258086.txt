<DOC>
<DOCNO> 258086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/sontur24.html </URL>
<DATE> 2004/07/25/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
200 metrelik uçurumdan yara almadan kurtulan Emel anlatıyor... 
</HEADLINE>
<TEXT>

     Bolu Dağı'nda babasının yol kenarına park ettiği otomobille 200 metrelik uçurumdan yuvarlanmasına rağmen burnu bile kanamayan 13 yaşındaki çocuk, yaşadıklarını anlattı. 
     Kazadan sonra Düzce SSK Hastanesi'nde müşahede altına alınan ve daha önce adı Ebru, yaşı da 12 olarak bildirilen Emel Türker, araç uçuruma yuvarlandığında uyuduğunu belirterek, ''Çarpmanın etkisiyle uyandım. Aracın her yerine ağaç dalları girmişti, bir an köy yolu veya ormanın içinden geçiyoruz diye düşündüm'' dedi. 
     Türker, kaza sonrasında kendi imkanlarıyla aracın içinden çıktığını da belirterek, şunları kaydetti 
     ''Arabanın yuvarlandığı uçurumun büyük bölümünü kendi başıma tırmandım. Beni gören polis ve 112 acil yardım ekipleri yardım için bana doğru koştu. Babam ve görevliler sevinç içindeydi. Herkes öldüğümü düşünüyordu.'' Kazadan sonra ifadesine başvurulan Emel Türker'in babası Azmi Türker de ifadesi alındıktan sonra serbest bırakıldı. 
     
</TEXT>
</DOC>
