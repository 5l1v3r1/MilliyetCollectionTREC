<DOC>
<DOCNO> 277993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sondun03.html </URL>
<DATE> 2004/10/07/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Cheney'den gaf... Bush karşıtı siteyi tavsiye etti 
</HEADLINE>
<TEXT>

     ABD Başkan Yardımcısı Dick Cheney, Demokrat Parti'nin Başkan Yardımcısı adayı Senatör John Edwards ile karşı karşıya geldiği ve televizyonlardan canlı yayınlanan tartışmada gaf yaparak, ''gerçekleri öğrenmelerini'' istediği izleyicilere yanlışlıkla Başkan George W. Bush karşıtı yayın yapan bir internet sitesine bakmalarını tavsiye etti. 
     Tartışmanın bir bölümünde Edwards, yolsuzlukla suçlanan petrol altyapısı şirketi Halliburton'a değinerek, Başkan Yardımcısı olmadan bu şirketin başkanlığını yürüten Cheney'i sıkıştırmaya çalıştı. 
     Bunun üzerine Cheney, ''Halliburton'a ilişkin gerçekleri öğrenmek istiyorsanız, Pennsylvania Üniversitesi'nin işlettiği bağımsız internet sitesi factcheck.com'a girebilirsiniz'' dedi. 
     Cheney'in tavsiyesine uyanlar, bu adrese girdiklerinde, Bush karşıtlığıyla tanınan ünlü işadamı George Soros'un sitesiyle karşılaştılar. Sitenin başlığında ''Bush'u neden yeniden Başkan seçmemeliyiz '' ifadesi yer aldı. 
     Daha sonra yardımcıları, Cheney'in factcheck.com değil factcheck.org adresini kastettiğini söylediler. Ancak tartışmada ''com'' ve ''org'' ifadelerini birbirine karıştıran Cheney, istemeden Soros'un Bush karşıtı sitesini milyonlarca izleyiciye tavsiye etmiş oldu. 
     
</TEXT>
</DOC>
