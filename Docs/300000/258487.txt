<DOC>
<DOCNO> 258487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun41.html </URL>
<DATE> 2004/07/27/ </DATE>
<TIME> 21.49 </TIME>
<AUTHOR>  </AUTHOR>
<HEADLINE>
IMF, 30 Temmuz'da Türkiye'yi ele alacak 
</HEADLINE>
<TEXT>

     Uluslararası Para Fonu'nun IMF karar makamı olan İcra Direktörleri Kurulu'nun 30 Temmuz'da yapılacak toplantısının gündeminde Türkiye'nin de yer alacağı kesinleşti. 
     IMF yetkililerinden alınan bilgiye göre, toplantıda Türkiye'ye ilişkin iki işlemin gerçekleştirilmesi planlanıyor. 
     Birincisi, IMF İcra Direktörleri Kurulu, Türkiye'nin IMF destekli programının 8. Gözden Geçirme dönemini ele alacak. Burada 8. Gözden Geçirme işleminin tamamlanarak, yaklaşık 660 milyon dolarlık yeni kredi diliminin serbest bırakılacağına kesin gözüyle bakılıyor. 
     İkinci olarak toplantıda, IMF'nin bütün üye ülkeleri kapsayan 4.madde danışma çalışmaları çerçevesinde Türkiye'nin genel ekonomik durumu değerlendirilecek. 
     IMF mevzuatının 4. maddesine göre. Fon, yaklaşık yılda bir defa 184 üye ülkenin tamamının ekonomisini ayrıntılarıyla değerlendiriyor. 
     Daha önce verilen bilgide, Türkiye'ye ilişkin bu iki konunun, IMF İcra Direktörleri Kurulu'nun 30 Temmuz'daki toplantısında ele alınmasının planlandığı belirtilmişti. Bu tarih kesinleşti. 
     
</TEXT>
</DOC>
