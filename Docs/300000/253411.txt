<DOC>
<DOCNO> 253411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonyas05.html </URL>
<DATE> 2004/07/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Guatr hastalarına "rejim" uyarısı... 
</HEADLINE>
<TEXT>

     Avrupa Nükleer Onkoloji Komitesi EANM Üyesi Prof. Dr. Cumali Aktolun, ''tiroid hormonu yetersizliği olan guatr hastalarının zayıflama rejimine girmeden önce muhakkak hormon ölçümü yaptırıp tedavi olmaları gerektiğini'' bildirdi. 
     Prof. Dr. Aktolun, A.A muhabirine yaptığı açıklamada, tiroid bezesinin yetersiz hormon salgıladığı durumlarda şişmanlığın ortaya çıktığını ve bunun kendini göz çevresi, göbek etrafı ve daha ziyade vücudun alt bölümünde gösterdiğini söyledi. 
     Yaz mevsiminin yaşandığı bugünlerde bu bilimsel gerçekten habersizce, tiroid hormon yetersizliği olan kişilerin, kilo verdirici rejime alındığına tanık olunduğunu vurgulayan Prof. Dr. Aktolun, şunları kaydetti 
     ''Zayıflama rejimine girecek hastalarda, öncelikle tiroid hormonu ölçümleri yapılmalı. Ardından da varsa, tiroid hastalığı yönünden tedavi edilmeli. Tiroid hormon düzeyi normale geldikten sonra da, muhakkak uzman hekim kontrolünde kilo verdirici rejime alınmalı. Aksi halde boşuna uğraştıkları gibi sağlıklarını ciddi düzeyde tehlikeye atarlar. Bu kişilere uygulanacak rejimin başarı şansı da yoktur. Kaldı ki, katı kilo verdirici rejimlerde, bazı merkezlerde uygulanan vücuttan su atıcı yöntemlerle bu hastaların hızlı sıvı kaybı nedeniyle zarar göreceğini de hatırlamak gerekir.'' Prof. Dr. Aktolun, tiroid hormon yetersizliği sonucu şişmanlığa ilaveten vücutta başka sorunlar da ortaya çıktığına işaret ederek, ''Örneğin bu hastalarda, kolesterol düzeyi de çok yüksektir. Bu da, şişmanlığa ilaveten beraberinde kalp-damar sistemi hastalıklarının da olabileceğine işaret eder. Dolayısıyla kilo verdirici rejimlerin bir parçası olan fiziksel egzersiz, bu kişilerde dikkatle planlanmalıdır'' dedi. 
     Hastalık tedavi edilmeden çok katı rejimlerle kilo verdirilse bile, bu kişilerin tekrar ve hızla eski kilolarına gelmesinin kaçınılmaz olduğunu vurgulayan Prof. Dr. Cumali Aktolun, bu tür rejimler sırasında kalp ve böbrek gibi bazı önemli iç organların da zarar görmesinin mümkün bulunduğunu dile getirdi. 
     
     TİROİD HORMONU 
     Tiroid hormonunun yetersiz olduğu guatr belirtilerini ''hızlı ve istemeden kilo alma, halsizlik, bitkinlik, isteksizlik, göbek ve göz etrafında şişme, uykuya eğilimde artış, cinsel isteksizlik, kabızlık, depresyona eğilim, saçlarda kepeklenme, ciltte pullanma'' olarak sıralayan Prof. Dr. Aktolun, hormon yetersizliğinin doğuştan veya sonradan ortaya çıktığını söyledi. 
     Prof. Dr. Aktolun, tiroid hormonu yetersizliğiyle birlikte meydana gelen guatr çeşidinde de kan kolesterolünün yükseldiğini, kemik erimesi meydana geldiğini, saç ve tırnak kalitesinde bozulma, saçlarda matlaşma, tırnaklarda kırılma oluştuğunu sözlerine ekledi. 
     
</TEXT>
</DOC>
