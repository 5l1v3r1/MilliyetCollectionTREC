<DOC>
<DOCNO> 276477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/soneko12.html </URL>
<DATE> 2004/10/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
HSBC, hedeflerini aştı... 
</HEADLINE>
<TEXT>

     HSBC Bank A.Ş.'nin kurumsal, ticari ve uluslararası bankacılıktan sorumlu Genel Müdür Yardımcısı Hüseyin Özkaya, yıl sonu için öngördükleri rakamları ilk 8 ayda geçtiklerini belirterek, ''Bundan sonrası çok daha iyi olacak'' dedi. 
     Özkaya, bankacılık sektörünün geçmiş dönemlere göre yapısal sorunlarını yavaş yavaş çözmeye başladığını ifade ederek, HSBC için bu yılın 8 ayının çok başarılı geçtiğini söyledi. 
     Kurumsal ve bireysel bankacılıkta pazar paylarının arttığını belirten Özkaya, 2.5 milyar doları kurumsal ve 1 milyar doları da bireysel olmak üzere 3.5 milyar dolar civarında kredi hacimleri bulunduğunu bildirdi. 
     Türkiye'nin kredi hacmindeki paylarının yüzde 6-7 düzeyinde olduğunu vurgulayan Özkaya, ''Biz gerçek bankacılık yapmak istiyoruz. Yıl sonu için öngördüğümüz rakamları çoktan, 8 ayda geçtik. Bundan sonrası çok daha iyi olacak'' diye konuştu. 
     Özkaya, Türkiye ekonomisi için de olumlu düşündüklerini ifade ederek, şunları kaydetti 
     ''2005 yılının olumlu olacağını düşünüyoruz. Bunun getirdiği olumlu hava, bir çok alanda fayda sağlayacak. Bu her şeyi kurtardığımız anlamına gelmiyor, çok dikkatli olmak lazım. Yapısal reformlara hem devletin hem de şirketlerin, kurumların devam etmesi gerekiyor. Çok iyi, artık açılalım anlamında değil... 
     Krizlerin bize öğrettiği çok faydalı dersler var. Bu dersleri şimdiye kadar bir çok kuruluş ve devlet aldı. Bu nedir Bir kurum gerçek karını ve gerçek değerini bilmeden yatırım yapmamalı. Daha önceki karlar ticari karlar değil, spekülatif, enflasyonist karlardı. 
     2004 iyi bitecek. 2005 için de genelde olumlu beklentiler var, ama bu, hiçbir zaman açılalım, hemen yatırım yapalım anlamına gelmemeli. Bu çok ciddi bir tehlike olur.'' 
     
     ''EN BÜYÜK RİSK, KARLILIK BASKISI'' 
     Özkaya, bankacılığa özel çok risk bulunduğunu, en büyük riskin ise karlılık baskısı olduğunu vurgulayarak, bankaların maliyetlerinin yüksekliğine dikkat çekti. 
     Özkaya, ''Kar marjlarında rekabetten dolayı aşağı çekilme olduğu zaman bankacılık için bunu kaldıracak bir gelir yaratamama, en büyük risktir. Kurumlar durum düzeldi, biz artık döviz, faiz pozisyonlarımızı açalım şeklinde şeyler yapmamalı'' dedi. 
     Döviz kurunda büyük bir artış beklemediklerini, bu olumlu havayla faizlerin biraz daha aşağı düşebileceğini ifade eden Özkaya, ''Reel faizlerin mutlaka düşmesi gerekiyor. Eğer enflasyon beklendiği gibi yüzde 10-11'ler civarında olacaksa faizlerin mutlaka aşağı düşmesi gerekiyor. Bu olumlu havayı daha da pekiştirecek'' diye konuştu. 
     Türkiye'de finansman konusunda büyük potansiyel bulunduğuna işaret eden Özkaya, Hazine'nin İslami tahvil konusunda gerekli yasal düzenlemeyi yapması halinde, HSBC Bank'ın da Türkiye'de bu işe girmeyi planladığını kaydetti. 
     Özkaya, HSBC Bank'ın bu yılın sonuna kadar 400 milyon dolar tutarında murabaha finansmanı yaptığını, önümüzdeki yıl ise bu rakamı yüzde 50 artırmak istediğini söyledi. 
     
</TEXT>
</DOC>
