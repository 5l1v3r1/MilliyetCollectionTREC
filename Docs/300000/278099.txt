<DOC>
<DOCNO> 278099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy25.html </URL>
<DATE> 2004/10/07/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
AB ilerleme raporunun yankıları... 
</HEADLINE>
<TEXT>

     İslam Konferansı Örgütü'nün İKÖ yeni Genel Sekreteri Prof. Dr. Ekmeleddin İhsanoğlu, ''Türkiye'yi reddetmek demek, Türkiye'nin mensup olduğu dünyayı reddetmek demektir'' dedi. 
     Prof. Dr. İhsanoğlu, Dolmabahçe Sarayı'nda düzenlenen ''Sarayda Tarih Sohbetleri'' konulu toplantının ardından gazetecilerin sorularını cevaplandı. 
     AB Komisyonu'nun Türkiye İlerleme Raporu'nu nasıl değerlendirdiğine ilişkin bir soru üzerine ''kişisel görüşlerini'' açıklayan Prof. Dr. İhsanoğlu, raporu müspet olarak değerlendirdi. 
     Prof. Dr. İhsanoğlu, ''Aralık'ta müzakere tarihi konusunda olumsuz bir sonuç çıkabilir mi '' sorusuna şu karşılığı verdi 
     ''Bence bundan sonra meselenin geri dönüşü yok. Rapor yeşil ışıktır. Bence ufuk göründü. Bunda menfi bir durum beklememek lazım. Menfi bir durum olması, Avrupa'nın da lehine değil. Türkiye bunu bekliyor, arzu ediyor. Avrupa'nın da bunu arzu ettiğini görmek lazım. Çünkü, Türkiye'yi reddetmek demek, Türkiye'nin mensup olduğu dünyayı reddetmek demektir. Kimsenin böyle bir şey yapmak isteyeceğini zannetmiyorum'' Prof. Dr. İhsanoğlu, İKÖ üyesi bir ülkenin AB üyesi olmasının çok güzel bir şey olduğunu kaydederek, ''İki dünya arasında ahengin kurulması, iki dünya arasında barış ilişkilerinin geliştirilmesi ve bence problemlerin çözümlenmesinde katkı sağlar'' dedi. 
     İKÖ-AB Ortak Forumu'nun iptal edilmesine ilişkin bir soruya da Prof. Dr. İhsanoğlu, şöyle cevaplandırdı 
     ''Konu farklı bir şekilde ele alınabilirdi. Çok önemli bir hadise değildir. Böyle bir şey olmasa iyi olurdu. Daha sonra İstanbul'da yapılabilir. Niye yapılmasın Bence ihtiyaç vardır. Bu ihtiyaç İslam dünyasında olduğu gibi, Avrupa'da da olduğunu ben biliyorum.'' 
     
     PİERRET ''TÜRKİYE, AB'YE GİRMEK İÇİN ÇOK ÇALIŞTI'' 

     Fransa'nın Ankara Büyükelçiliği Kültür İşleri ve İşbirliği Müsteşarı Stanislas Pierret, Türkiye'nin Avrupa Birliği'ne girmek için çok çalıştığını belirterek, ''AB ilerleme raporu gayet olumlu'' dedi. 
     Eski Fransa Büyükelçiliği Kültür İşleri ve İşbirliği Müsteşarı Jean-Pierre Debaere'nin Macaristan'ın başkenti Budapeşte'ye atanmasının ardından Fransa'nın Ankara Büyükelçiliği'nde görevlendirilen Pierret, İzmir'de ziyaretlerde bulundu. 
     Pierret'in, Fransız Kültür Merkezi'ni ziyaretinin ardından Fransız Konsolosluğu'nda onuruna kokteyl verildi. 
     Burada açıklama yapan Pierret, 4 hafta önce Türkiye'ye geldiğini ve çok etkilendiğini belirterek, ''Kendimi Marsilya'da geziyor gibi hissettim. İzmir'den ve Türkiye'den çok etkilendim'' dedi. 
     AB İlerleme Raporu hakkında gazetecilerin sorularını yanıtlayan Pierret, raporun gayet olumlu olduğunu ve sonucun kendisini de memnun ettiğini kaydetti. Pierret, ''Türkiye AB'ye girmek için çok çalıştı. Daha yolun başında ama bu yolu aşacağına inanıyorum. AB İlerleme Raporu gayet olumlu'' diye konuştu. 
     Fransız Kültür Merkezi Müdürü Daniel Schlosser ise İzmir'in Türkiye'nin Avrupa'ya açılan kapısı olduğunu ifade ederek, iki ülke arasında köprü vazifesi gördüklerini söyledi. 
     Kokteyle, İzmir Büyükşehir Belediye Başkanı Aziz Kocaoğlu, İzmir Ticaret Odası İZTO Meclis Başkanı Necip Kalkan, Fransa'nın İzmir Fahri Konsolosu Zeliha Toprak ile davetliler katıldı. 
     Kokteylin ardından Uluslararası Nikos Kazancakis Dostları Derneği Yönetim Kurulu Başkanı Georges Stassinakis, ''Nikos Kazancakis'in eserleri, fikirleri ve Fransa ile ilişkileri'' konulu konferans verdi. 
     
</TEXT>
</DOC>
