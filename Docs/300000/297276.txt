<DOC>
<DOCNO> 297276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sonsiy13.html </URL>
<DATE> 2004/12/13/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Ceza İnfaz Yasa Tasarısı'nın 11 maddesi Genel Kurul'da kabul edildi 
</HEADLINE>
<TEXT>

     CHP Artvin Milletvekili Yüksel Çorbacıoğlu, Ceza ve Güvenlik Tedbirlerinin İnfazı Yasa Tasarısı'nda hak ve yükümlülüklerin birbirine karıştırıldığını söyledi. 
     TBMM Genel Kurulu'nda görüşülen ''Ceza ve Güvenlik Tedbirlerinin İnfazı Yasa Tasarısı''nın 11 maddesi kabul edildi. 
     Tasarı'nın, infazda temel amacı düzenleyen maddesi üzerinde konuşan CHP Artvin Milletvekili Çorbacıoğlu, öğrencilere hukuk fakültelerinin birinci sınıfında ''hak'' ile ''yükümlülük'' arasındaki farkın öğretildiğini belirterek, ''Bu düzenlemede hak ile yükümlülükler birbirine karıştırılmıştır. Tasarı, bu haliyle hukuk fakültesi birinci sınıfı bile geçemez'' dedi. 
     Yapılan düzenlemenin hükümlüye, ''seni zorla adam edeceğim'' dediğini ileri süren Çorbacıoğlu, bu yaklaşımın temel hak ve özgürlüklere aykırı olduğunu vurguladı. Çorbacıoğlu, ''Hükümlü cezasını çekmekle hükümlüdür, iyileştirme programlarına atılmakla değil. Ama bu düzenleme zorunlu hale getiriyor'' diye konuştu. 
     CHP olarak cezaevlerine bakışlarının net olduğunu belirten Çorbacıoğlu, ''Cezaevleri mahkum ya da örgütünün değil, devletin yönetiminde olan yerlerdir. Ama devlet buraları antidemokratik yöntemlerle değil, demokratik yöntemlerle yönetmelidir'' dedi. 
     CHP Çorum Milletvekili Feridun Ayvazoğlu da konuşmasında infaz hakimliğine işaret etti. İnfaz hakimliğinin işlevsel hale getirilebileceğini belirten Ayvazoğlu, böylece düzenlemeye karşı protestoların da ortadan kalkacağını ifade etti. 
     Türkiye'de yaşayan hiçbir insanın Müslümanlıkla ilgili sorunu olmadığını savunan Ayvazoğlu, ancak faklı inanca sahip insanların varlığının da unutulmamasını istedi. Türkiye'de 15 milyona yakın Alevi vatandaşı bulunduğunu vurgulayan Ayvazoğlu,''Cezaevlerinde alevi vatandaşların da dinin gereğini yapmasına imkan tanınmalı'' dedi. 
     CHP İzmir Milletvekili Ahmet Ersin, İzmir Buca Cezaevi'nin başka yere taşınmasını, ayrıca yeni iş, çocuk ve asliye ceza mahkemeleri açılmasını istedi. 
     Tasarı'nın 11 maddesinin kabul edilmesinin adından birleşime 1 saat ara verildi. 
     
</TEXT>
</DOC>
