<DOC>
<DOCNO> 278369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko14.html </URL>
<DATE> 2004/10/08/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Güçlü Türkiye, ekonomik bünyesiyle AB ülkelerinden çok farklı... 
</HEADLINE>
<TEXT>

     Tarım ve Köyişleri Bakanı Sami Güçlü, tarım sektöründe AB'ye uyum bakımından ahenkleşme şartlarının kolay olmayacağını ifade ederek, ''Türkiye ekonomik bünyesi itibariyle AB ülkelerinden çok büyük farklılık gösteriyor. Tarım sektörü ile ilgili farklılıklarımızı, dezavantajlarımızı ve avantajlarımızı biliyoruz'' dedi. 
     Bakan Güçlü, ''Osmaniye Fıstığı Festivali''ne katılmak üzere geldiği kentte, Vali İsa Küçük'ü makamında ziyaret ederek, brifing aldı. 
     Bakan Güçlü, AB ve tarım sektörüyle ilgili bir gazetecinin sorusu üzerine, AB'ye katılım yönündeki çalışmaların son aşamaya doğru ilerlediğini ve bunun çok sevindirici olduğunu söyledi. 
     ''AB, Türkiye'nin 40 yılı aşkın bir hedefiydi'' diyen Güçlü, konuşmasını şöyle sürdürdü 
     ''Bu konuda çok badire atlatıldı. 1959 yılında Demokrat Parti döneminde başlayan bir mücadeleydi ve nihayet çok önemli bir noktaya geldi. 
     Bundan sonra müzakerelerin başladığı andan itibaren birçok konuda çalışma yapılacak. Bu alandaki çalışmalar bugüne kadar daha çok siyasi, hukuki, insan haklarında yoğunlaştı. Bundan sonra daha çok teknik konularda olacak. Bu konulardan biri de tarım sektörüdür. 
     Türkiye, ekonomik bünyesi itibariyle AB ülkelerinden çok büyük farklılık gösteriyor. Türkiye gelişmekte olan bir ülke statüsünde. Fert başına düşen geliri, nüfusun kentsel ve kırsal kesim olarak dağılımı, tarımın istihdamdaki payı açısından baktığımızda AB ile bizim toplumsal bünyemiz arasında bir fark var. Bunun yansıdığı sektör tarım sektörü. Dolayısıyla tarım sektöründe AB'ye uyum bakımından ahenkleşme şartları gerçekten kolay olmayacak. 
     Niçin olmayacak Evvela Türkiye nüfusun yüzde 35'ini kırsal kesimde barındırıyor. Avrupa'da bu oran ortalama yüzde 5. Aynı ülkenin farklı bölgelerindeki yapıları bile ahenkleştirmekte zorluk çekerken, gelir, eğitim, işletme ve hayata bakışı farklılık arz eden toplumların bir araya gelmesinde tabi ki zorluk olacak.'' 
     
     ''DAHA ÇOK YAPILACAK İŞ VAR'' 
     Türkiye'nin 8 ana dalda AB'ye uyum için çalışma yaptığını anlatan Güçlü, tarım ve balıkçılık komisyonunun da yoğun bir çalışma içinde olduğunu kaydetti. 
     Türkiye'de tarımsal yapıyı AB ülkeleriyle mevzuat ve kurum yönünden piyasa düzenleri bakımından yakınlaştırmak ve ahenkleştirmenin çabası içinde olduklarını ifade eden Güçlü, şöyle devam etti 
     ''Şu ana kadar katılım ortaklığı ve ulusal programlar çerçevesinde 150'nin üzerinde kanun, yönetmelik ve tebliğ ahenkleştirilmesi çalışmaları başlatılmış ve bunların birçoğu gerçekleştirilmiştir. Daha çok yapılacak iş var. 
     Şu an Avrupa tarım mevzuatının tamamı taranmıştır. Türk tarım mevzuatıyla mukayese edilmiş, eksiklikler belirlenmiş, hiç olmayanlar tespit edilmiştir. Bunların içinde ahenkli, uyumlu olanlar bir tarafa bırakılmış, mevzuat ve kurum yönünden yapılması gerekenlerle tespitler büyük ölçüde gerçekleştirilmiştir. Ama, Türkiye'de nüfusun önemli bir kısmının tarımda yaşıyor olmasının beraberinde getirdiği, işletme ölçeği, verim, pazarlama ve örgütlenme gibi konularda farklı yapılarımız var. Tarımsal altyapımız konusunda da teknik eksikliklerimiz var. 
     Bu süreçte biz bu konularda hem teknik hem de mali yardım alarak altyapımızı iyileştirecek, eksikliklerimizi gideceğiz. Bu, uzun süreceğini düşündüğümüz safhanın sonunda toplumumuz ahenkli bir şekilde ve intibak güçlüğü çekmeden o toplumla birlikte yaşama şartlarına ulaşacaktır. Bu müzakerelerin hangi safhalardan oluşacağı, hangi unsurları kapsayacağı ve bunun gerektirdiği çalışmaların ne olacağı konusunda meçhul bir şey yoktur. 
     Tarım sektörü ile ilgili farklılıklarımızı, dezavantajlarımızı ve avantajlarımızı biliyoruz. Türk toplumunun aleyhine olmayacak, mümkün olduğu kadar lehine olacak bir müzakere süreci başlayacaktır. Milletimiz için hayırlı olsun. Türk milletinin refahına, mutluluğuna, huzuruna, güvenine, tarihi vizyonuna uygun bir gelişme ortaya çıkmasını arzu ediyoruz.'' Vali Küçük de ilin sorunları ve çalışmalar hakkında bilgi vererek, 137 köyden 5'inin susuz olduğunu, 18 köyde de yetersizlik bulunduğunu, bunların sorunlarının çözümü için çalışmalara başlandığını söyledi. 
     Bu arada, ''kurtlu su'' içildiği için filmlere konu olduğu belirtilen Mersin'in Silifke İlçesi'ne bağlı Ovacık Köyü Muhtarı Bircan Akyürek, Bakan Güçlü'yü cep telefonundan aradı ve dün itibariyle sağlıklı içme suyuna kavuştuklarını söyleyerek teşekkür etti. Bakan Güçlü de, yoğun programı nedeniyle bu mutlu olayın törenine katılamadığını ifade ederek, önümüzdeki günlerde köye gelmeye çalışacağını söyledi. 
     
</TEXT>
</DOC>
