<DOC>
<DOCNO> 284493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas10.html </URL>
<DATE> 2004/10/29/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ramazan sofralarının vazgeçilmezi Tatlılar... 
</HEADLINE>
<TEXT>

     Ramazan ayında, iftar sofralarını süsleyen, görünümü ve tadıyla iştah açıcı özelliği bulunan tatlıların satışlarının arttığı bildirildi. 
     Bursa Muhallebiciler ve Benzerler Odası Başkanı Mehmet Yalın, AA muhabirine yaptığı açıklamada, yüzyıllardır Türk mutfaklarında ayrı önemi olan tatlı satışlarında, ramazan ayı nedeniyle yüzde 50 oranında bir artış meydana geldiğini ve ilerleyen günlerde satışların daha da artmasın ümit ettiklerini söyledi. 
     Ramazan ayında oruç tutan kişilerin öğün sayısını 3'ten ikiye düşürdüğünü, ancak tatlıya olan talebin ise diğer aylara oranla arttığını belirten Yalın, ''Ramazan ayının gelmesiyle tatlı satışlarında yaşanan artıştan esnafımız mutlu'' dedi. 
     Yalın, satışların en çok şerbet ağırlıklı baklava, tulumba ve şekerpare gibi tatlı türlerinde yaşandığını, 4 milyon liradan başlayan tatlı fiyatlarının 18 milyon liraya kadar çıktığını kaydetti. 
     Satışlardaki artışın iftar ve sahur sofralarının normal günlere göre daha zengin hazırlanmasıyla açıklanabileceğini ifade eden Yalın, şöyle konuştu 
     ''Bu talep artışının en büyük nedeni, aslında oruç tutan kişilerin özellikle çeşitleriyle göze hitap eden tatlılardan etkilenmesidir. Oruç tuttuğu için karnı aç olan kişiler, diğer gıda ürünlerinden daha fazla market ve pastahanelerde gördüğü çeşit çeşit tatlılardan etkileniyor. Tatlıların, büyük cam vitrinlerde görünür yerlerde satılması ve tatlıların özellikle ramazan ayında normal zamanlardan daha alımlı şekilde dizilmesi ise bu talep artışında önemli rol oynuyor.'' Yalın, her köşe başında tatlı satışı yapan seyyar satıcıların esnafın en büyük sorunu olduğuna değinirken de, her gıda ürününün olduğu gibi tatlıların da pastahanelerin dışında satılmasına engel olunmasını istediklerini söyledi. 
     Denetim, vergi ve hijyenik koşullardan yoksun çalışan seyyar satıcıların sektör haline gelmeye başladığını anlatan Yalın, ''Bu tür satıcılar, haksız rekabet oluşturdukları esnafımıza karşı en büyük rakip konumuna gelmiştir'' dedi. 
     
</TEXT>
</DOC>
