<DOC>
<DOCNO> 288731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun16.html </URL>
<DATE> 2004/11/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Dünya Ramazan Bayramı'nı kutluyor 
</HEADLINE>
<TEXT>

     Kırgızistan'da Ramazan Bayramı, yaklaşık 20 bin kişinin katılımıyla başkent Bişkek'in ''Eski Meydan''ında, Lenin heykelinin önünde kılınan bayram namazıyla başladı. 
     Camilerin yanı sıra parlamento önündeki eski meydanda toplanan yaklaşık 20 bin Müslüman, önce Kırgızistan Başmüftüsü Muratalı Acı'nın vaazını dinledi. Başmüftü, ailelerden ''özellikle kız çocuklarına sahip çıkmalarını'' istedi. 
     ''Bişkek sokaklarında hayat kadınlarından geçilmediğine'' dikkat çeken Başmüftü, ''bunu önlemenin tek yolunun ailede verilecek terbiyeden geçtiğini'' belirtti. 
     Başmüftü'nün vaazından sonra, Devlet Başkanı Askar Akayev adına bir yetkili halkın bayramını kutladı, Bişkek Valisi kısa bir kutlama konuşması yaptı. 
     Daha sonra kürsüye, Bişkek'te temsilcilikleri bulunan Müslüman ülkelerin büyükelçileri çıktı. İlk konuşmayı yapan Türkiye'nin Bişkek Büyükelçisi Muzaffer Eröktem, Kırgız halkının bayramını kutlarken, aralık ayı içinde görev süresi dolacağı için Kırgız halkına veda etti. 
     İran ve Pakistan büyükelçileri de kutlama konuşmaları yaparken, diğer Müslüman ülkelerin büyükelçilerinin kutlama mesajları, Başmüftü tarafından okundu. 
     Bişkek'in ''Eski Meydan''ındaki program, Başmüftü'nün bayram namazını kıldırması ve bayramlaşmayla sona erdi. 
     
     ÖZBEKİSTAN 
     Özbekistan'ın başkenti Taşkent'teki bayram namazında, Müftülük ve Hastimam mescidinin bulunduğu 10 bin kişilik meydana sığmayan cemaat, çevredeki okulun bahçesini, parkı ve meydana çıkan yolları da doldurdu. 
     Özbekistan Müslümanları Dini İdaresi Diyanet İşleri Başkanlığı Başkanı Müftü Abduraşid Bahramov'un kıldırdığı bayram namazından sonra, vatandaşlar birbirleriyle bayramlaştı. 
     Moskova'daki Patrik İkinci Aleks'e bağlı olarak Taşkent'te faaliyet gösteren Ortodoks Kilisesi Metropoliti Vladimir, bayram namazından sonra Bahramov'u müftülük binasında ziyaret etti. Bayram namazının bitmesini bir aracın içinde beklediği gözlenen Vladimir, Bahramov'un ve ülkedeki Müslümanların bayramını kutladı. 
     
     MISIR 
     Mısır'da da on binlerce kişi, bayram namazını Mustafa Mahmud camiinde kıldı. 
     Eski Ezher Şeyhi Vekili Mahmud Aşur'un kıldırdığı namaza, Giza Valisi Fethi Saad, Mısır Müftüsü Ali Cuma ve çok sayıda bürokrat da katıldı. 
     Birçok kişinin yer bulabilmek için geceden geldiği caminin civarındaki meydan ve caddeler de trafiğe kapatıldı ve Giza Valiliği tarafından caddelere halılar serildi. 
     Bayram namazında kadınların da erkeklerle birlikte saf tuttukları gözlendi. 
     Bu arada Mısır'daki parklar ve mesire yerleri, bayram dolayısıyla ziyaretçilerin akınına uğradı. 
     
</TEXT>
</DOC>
