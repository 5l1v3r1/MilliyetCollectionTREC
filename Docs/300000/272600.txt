<DOC>
<DOCNO> 272600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun12.html </URL>
<DATE> 2004/09/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Türkiye'nin AB üyeliği Alman basınında... 
</HEADLINE>
<TEXT>

     Almanya'nın önde gelen bazı gazeteleri Türkiye'nin AB üyeliğiyle ilgili haberlere geniş yer verdi. 
     Bild gazetesi, ''Türkiye modern Avrupa'ya uyuyor mu'' başlığıyla verdiği haberde, Atatürk'ün büyük bir resmini yayımlayarak, Türkiye'nin AB üyeliğine ilişkin merak edilen bazı soruları cevapladı. 
     Türkiye'nin AB üyeliğinin ilk 3 yılda yaklaşık 20 milyar euroya mal olacağı ve bunun 5 milyarını Almanya'nın ödeyeceği belirtilen haberde, Türk vatandaşlarının üyelik durumunda istedikleri her ülkede yaşama hakkına sahip olacakları, ancak bazı uzmanların ve Dışişleri Bakanı Joschka Fischer'in de Türkiye'nin ekonomik durumunun düzelmesinden sonra Avrupa'ya göçün fazla artmayacağı görüşünde olduğu kaydedildi. 
     Türkiye'nin ihracatının yaklaşık yüzde 50'sini AB ülkelerinden yaptığına işaret edilen haberde, Öger Tours Yönetim Kurulu Başkanı ve Avrupa Parlamentosu milletvekili Vural Öger'in, ''Türkiye Avrupa'ya Ortadoğu'daki hemen hemen tüm pazarları açacaktır'' diye konuştuğu belirtildi. 
     Türkiye'de çok sayıda yasanın yenilendiğine de dikkat çekilen haberde, Türkiye Araştırmalar Merkezi TAM Direktörü Faruk Şen'in de, ''Avrupa'nın etkisiyle Türkiye'deki demokratik düşünce yapıları daha da gelişti'' dediği ifade edildi. 
     Alman Sanayiciler Birliği Başkanı Michael Rogowski de, gazeteye yaptığı açıklamada, ''Türkiye daha şimdiden Alman ve Avrupa sanayinin önemli bir ortağıdır. Türkiye'nin AB üyeliği perspektifi köklü siyasi ve ekonomik reformları teşvik ediyor. Bu da Türk ekonomisini canlandırıyor ve tüm taraflar bundan istifade ediyor. Şunu da bilmemiz gerekir Üyelik müzakerelerine başlandığı takdirde, Türkiye'nin üye olması en az 10 yıl sürecektir'' dedi. 
     Türkiye ile mevcut olan sıkı ekonomik işbirliğinin Almanya'da istihdam imkanları yaratılmasına da katkı sağladığını belirten Rogowski, ''Öncelikle somut görüşmeleri beklememiz lazım. Üyelik Türkiye'nin kriterleri yerine getirip getirmemesine bağlı. Şirketlerin planlama güvenliğini artırmak için ilke olarak Türkiye ile istikrarlı siyasi ve ekonomik ilişkilere ihtiyacımız var'' diye konuştu. 
     
     DIE WELT VE BERLINER MORGENPOST GAZETELERİ 

     Die Welt ve Berliner Morgenpost gazeteleri ise, Başbakan Recep Tayyip Erdoğan'ı Türk bayraklarının önünde gösteren aynı fotoğrafa yer verdikleri haberde, Türkiye'nin AB üyeliğini destekleyen Avrupa ülkelerinin sayısının çoğunlukta olduğunu, ancak halklar arasında direnişin arttığını savundular. 
     Almanya'da iktidar partileri ile muhalefet arasında olduğu kadar AB komisyonu üyeleri arasında da Türkiye'nin AB üyeliğine ilişkin görüş ayrılıkları bulunduğuna işaret edilen haberde, Danimarka ve Kıbrıs Rum kesimi dışında diğer AB ülkelerinin Türkiye'nin üyeliğinden yana olduğu ifade edildi. 
     Fransa'da ve Almanya'da yapılan kamuoyu yoklamalarında ise Türkiye'nin AB üyeliğine karşı çıkanların oranının yaklaşık yüzde 60 civarında olduğu kaydedilen haberde, Alman Hıristiyan Demokrat Birlik Partisi CDU Genel Başkanı Angela Merkel'in, muhafazakar hükümet ve parti başkanlarıyla AB Komisyonu üyelerine gönderdiği ve Türkiye'nin üyeliğine karşı olan görüşlerini içeren mektubuna da yer verildi. 
     Gazetelerde verilen diğer bir haberde de, Türkiye'deki zina tartışmalarıyla ilgili gelişmeler anlatıldı. 
     
</TEXT>
</DOC>
