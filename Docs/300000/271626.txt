<DOC>
<DOCNO> 271626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun15.html </URL>
<DATE> 2004/09/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Danışmanı Almanya'da konuştu Erdoğan halk insanıdır 
</HEADLINE>
<TEXT>

     Başbakan Recep Tayyip Erdoğan'ın danışmanı Cüneyd Zapsu, Erdoğan'ın halk insanı olduğunu söyledi. 
     Başbakan Erdoğan'a 3 Ekim'de verilecek ''Quadriga'' ödülü ile ilgili olarak görüşmelerde bulunmak amacıyla Almanya'nın başkenti Berlin'e gelen Zapsu, ödülü verecek ''Werkstatt Deutschland'' adlı dernek ve ödülün sponsoru olan Vattenfall şirketi tarafından ortaklaşa verilen davete katıldı. 
     Zapsu burada Almanca olarak yaptığı konuşmada, ''Erdoğan halk insanıdır. Halkın hissettiği gibi hissediyor. İstanbul'un Kasımpaşa semtinden geliyor. Refah içinde yaşayan bir aileden gelmiyor. Ancak hiçbir şey onu şımartmadı. Bunu herkes başaramaz. İnsanları seviyor. Bazen bir yere giderken makam aracını durdurtuyor ve halkın arasına giriyor. Televizyonda kötü olayları seyrettiği zaman gözleri doluyor ve halk da bunu hemen anlıyor'' dedi. 
     ''Quadriga'' ödülünün Erdoğan'a verilmesinden büyük onur duyduklarını ifade eden Zapsu, ''Erdoğan'ı 15 yıldan bu yana tanıyorum. Gururla söyleyebilirim, kendisini bir dost olarak da kazandım. Benim için sadece bir politikacı değil'' diye konuştu. Başbakan Erdoğan ile birlikte 1990'lı yılların başında Hamburg'da dolaştıklarını, bu arada Erdoğan'ın çok sayıda Türk ile sohbet ettiğini belirten Zapsu, Erdoğan'ın, Almanya'da yaşayan Türklerin sorunlarını iyi bildiğini kaydetti. 
     Zapsu, ''Erdoğan yaklaşık 2 yıl önce Türk kökenli Alman vatandaşlarıyla yaptığı bir mitingde, 'Ben sizin paranızı istemiyorum, oyunuzu da istemiyorum, sadece başarılı olmanızı istiyorum' dedi. Bu insanlar için yeni bir şeydi. Çünkü bugüne kadar sadece döviz makinesi olarak görüldüler. Buraya ilk gelenler düzgün Türkçe bile konuşamıyorlardı. Çoğu büyük şehir bile görmemişti. Türk hükümetleri geçmişte burada yaşayan insanlarımızı ihmal ettiler. Türkler de içlerine kapandı. Bu sorun kısmen hala devam ediyor. Biz burada Türklerin tümüyle uyum sağlamalarını istiyoruz. Ancak asimilasyon olsun istemiyoruz. Arada büyük fark var'' dedi. 
     Almanya'ya sık sık geldiğini ifade eden Zapsu, ''Almanya'da 1960 yılında Türk imajı çok farklıydı. Çok seviliyorlardı. 1970'li yıllarda bu durum değişti. Burada yaşayan 3. kuşak gençlerin kaybolmuş bir kuşak olmasını istemiyoruz. Nereden geldiklerini bilsinler, ancak uyum sağlayıp Almanlar gibi olsunlar. Benzer bir politikayı Türkiye'de de izlemeye çalışıyoruz. Farklı kültürler bir tehlike değil, zenginliktir. Türkiye'de uzun zamandan bu yana ihmal edilen bir şeyi gerçekleştirmeye çalışıyoruz'' diye konuştu. 
     Zapsu, ''Birçok şeye yeniden ulaşmamız lazım. Almanya'da da 'New Democratic Movement' adında bir dernek kurduk. Çoğu üniversiteli 50 kadar Türk kökenli Alman genç çalışıyor burada. Bunun için para istemedik, partiler üstü olsun istedik. Destek de veririz dedik. Burada yaşayan insanların sorunlarını tespit edin ve çözüm yolları bulmaya çalışın dedik. Umarım başarılı olurlar. Hepsi de istekli gençler. Türk olduklarını biliyor, ancak kendilerini Alman olarak kabul ediyorlar'' dedi. 
     Zapsu, ödülü alacağını duyunca Erdoğan'ın tepkisinin nasıl olduğu sorusuna karşılık da ''Ben dostuyum, ancak psikologu değil. Şaka bir yana. Almanya'daki önemli bir hükümet dışı dernek tarafından böyle bir ödül almak bir onur. Erdoğan hapse bile girdi. Türkiye'de nelere karşı mücadele ettiğimizi tahmin edemezsiniz. Nerelere geldiğimizi şimdi görün. Erdoğan tüm dünyada saygı görüyor ve bunu hak etti. Burada yaşayan insanlarımız uzun süre ihmal edilmişti. Bu nedenle burada ödül almamız önemli'' şeklinde konuştu. 
     
     ''ÖNCÜLÜK RUHUNA SAHİP'' 

     Vattenfall şirketinin Yönetim Kurulu Başkanı Klaus Rauscher, ''Quadriga'' ödülünün öncülük ruhuna sahip cesaretli girişimlerde bulunan kişilere verildiğini belirterek, kültürler arasında köprüler kurduğu için Erdoğan'a bu ödülün verildiğini söyledi. 
     Werkstatt Deutschland derneğinin birinci Başkanı Klaus Riebschlaeger de iki Almanya'nın birleşmesinin tarihi olan 3 Ekim'e küçük bir katkıda bulunmak amacıyla böyle bir ödül verilmesini uygun gördüklerini, Almanya Başbakan Gerhard Schröder'in de ödülü bizzat vermek istemesinden büyük mutluluk duyduğunu belirtti. 
     Derneğin yöneticilerinden Marie-Luise Weinberger de 3 Ekim'de Erdoğan'ın yanı sıra insan hakları savunucusu Simon Panek, yazar Eric-Emmanuel Schmitt ve sanatçı Thomas Quasthoff'un ''Quadriga'' ödülü alacağını söyledi. 
     Almanya'da geçen yıl başlayan, her yıl 4 kişiye verilen ''Quadriga'' ödülünü almak için Berlin'e gelecek olan Başbakan Erdoğan, önce Schröder ile görüşecek, daha sonra Schröder ile birlikte ödül töreninin düzenleneceği Konzerthaus'a Konser Evi gidecek. 
     Törende Erdoğan ve Schröder birer konuşma yapacaklar. 
     Ödül töreninden sonra Bergama Müzesi'nde Türk-Alman Gecesi düzenlenecek. 
     
</TEXT>
</DOC>
