<DOC>
<DOCNO> 258689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/yasam/yas07.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Müslüm Baba' sendromu İngiltere'yi de vurdu 
</HEADLINE>
<TEXT>


NEVSAL ELEVLİ Londra 

İngiltere'de, hükümetin uyuşturucu tedavisi değerlendirme kuruluşu 'Nice'nin yaptığı araştırma, bilinçli olarak kendine zarar veren gençlerin sayısının hızla arttığını ortaya çıkardı. 
Araştırmaya göre, kendini kesen, yakan ve sakat bırakan ergenlik dönemindeki gençlerle genç yetişkinlerin sayısı, yılda 170 binin üzerinde. Uzmanlar ise, bu rakamın buzdağının görünen kısmı olduğu fikrinde. 

'Daha binlerce var' 
İngiliz uzmanlar, kendine zarar veren ancak tedavi görmek için hastanelere başvurmayan binlerce kişinin daha olabileceğini belirtirken, sonuçlar, İngiliz toplumunda akıl sağlığı hizmetlerine karşı da endişe uyandırdı. 
Vakıflar, ülkedeki psikiyatri birimlerinin kendine zarar veren yüz binlerce insanla yeterince ilgilenemediğini iddia ederken, klinikler de bu insanların psikolojisini değerlendirmemek ve klinikten ayrıldıktan sonra izlememekle eleştirildi. 



</TEXT>
</DOC>
