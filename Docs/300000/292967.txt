<DOC>
<DOCNO> 292967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/spor/ygokce.html </URL>
<DATE> 2004/11/29/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Tümer - Sergen A.Ş. 
</HEADLINE>
<TEXT>



Futbolun bitmeyen tartışmaları vardır. Beşiktaş da, bu tartışmalardan her dönem nasibini alır Sergen - Tümer bir arada oynamaz Nerede usta, yaratıcı, iş bitiren, oyunun akışını kontrol eden oyuncu varsa, futbol ulemaları hemen her takıma ancak tek kişilik yaratıcı kontenjanı tanırlar. Dün bu yanlış hüküm ve yanlış tartışma, Tümer - Sergen ikilisinin maçı maç yapan, skor tabelasını belirleyen katkılarıyla, herhalde bir daha, uzun süre tartışılmayacak biçimde çöpe atıldı. 
Del Bosque, Samsunspor karşısına Beşiktaş'ı ruhsuz, lidersiz, dağınık bir on bir formatıyla çıkardı. Hayret ki, o kadar olur Ev sahibi takımda beş futbolcu Serkan, Cenk, Erman, Ali Akdeniz, Göksel kadro dışı. Belli ki, ev sahibi takım, teknik direktörle futbolcular arasındaki bir çatırdamanın ortasında. Bu durumu iyi görüp, ona göre bir on bir oluşturmak gerekirdi. Ne yazık ki, Del Bosque, yine antrenman kriterlerine göre takım oluşturdu. 
İlk yarının özeti şu iki takım da inanılmaz derecede beceriksiz... Top kontrolü, pas isabeti, hücumda ve savunmada yardımlaşma nanay Bu maçı seyredenlere, iki kulübün de üstüne para vermesi gerekirdi. İbrahim Akın, bu takımın gelecek on yıldaki yıldız adayı. Süper enerjisi ve kişilikli bir oyun anlayışı var. Ama dün hem fizik kalitesinden, hem de oyun kişiliğinden soyunmuş, içi boş bir formayla, aldığı her topu kaybederek, anlaşılmaz biçimde ağır davranarak, ikili mücadeleleri kaybederek, hayal kırıklığı yarattı. 

Tümer alkışı hak etti 
Pancu'nun gördüğü kırmızı kart, Mustafa Çulcu'nun refleks kararıyla oluştu. O rakibinin göğsüne basma eğiliminde, bir kasıt ya da çirkinlik yok. Doğal bir düşüş söz konusu. Talihsiz ve tehlikeli bir düşüş. 
Burada Tümer'e özel bir bölüm açmalıyız. Küskün, kırılgan, zaman zaman itici, bazen sinirli... Ama o sapına kadar futbolcu. Bir hafta önce Rizespor maçında, İbrahim Akın'ın attığı gol öncesi, topu rakibinden hırsla sökerek, skorun ardındaki yaratıcı oyuncu kimliğiyle, ondaki uyanışı, silkinmeyi ve dirilişi görmüştük. Ama Del Bosque neden bizim kadar sıcak bakamıyordu oyuncusuna, anlayamadık. Dünkü oyuna girdikten sonra Tümer iki golün muhteşem asistini yaptı. İki gol attı ve alkışları hak ederek kaptı. 
Sergen Yalçın takımına yük olmaya başladığı için Steaua Bükreş maçında tribüne çıkarılmıştı. Dün Tümer'den sonra sahaya sürüldü. İki usta maçı gerçek bir futbol maçı haline getirdiler. Beşiktaş, Tümer ve Sergen ile o fizik mücadeleye ruh ve beceri katan taraf oldu. İddia ediyorum 10 kişi değil, 8 kişi de kalsalar, o ruhla maçı kazanırlardı. Yine de sonuç çok önemli değil. Biz futbol severler, skor tabelasına bakmaksızın bu iki ustayı takdir etmeliyiz Teşekkürler, bravo 



</TEXT>
</DOC>
