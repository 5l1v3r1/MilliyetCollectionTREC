<DOC>
<DOCNO> 266896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy09.html </URL>
<DATE> 2004/08/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
"Kerkük'te Türkmenlerin arazilerine peşmergeler tarafından el konuluyor" 
</HEADLINE>
<TEXT>

     Irak Türkleri Kültür ve Yardımlaşma Derneği Başkanı Kemal Beyatlı, ''Kerkük'te Türkmenlerin arazilerine Barzani ve Talabani peşmergeleri tarafından el konuluyor'' dedi. 
     Beyatlı, derneğin genel merkezinde düzenlediği basın toplantısında, Irak'ta 12 Ekim'de genel bir nüfus sayımı yapılacağına işaret ederek, tüm dünya tarafından Türkmen kimliğiyle bilinen Kerkük kentine büyük bir Kürt akını yaşandığını söyledi. 
     Son aylarda Kerkük'e Kürtlerin yoğun bir şekilde yerleştirildiklerinin gözlendiğini anlatan Beyatlı, Kerkük'ün Türkmen kimliğinin değiştirilmeye çalışıldığını ifade etti. 
     Beyatlı, ''Kerkük Belediye Başkanlığı'nı silah zoruyla ele geçiren Kürtler, keyfi uygulamalarla Kerkük'te ne kadar kamuya ait boş arazi varsa hepsini parselleyip yandaşlarına dağıtmaktadır. Kerkük'te Türkmenlerin arazilerine Barzani ve Talabani peşmergeleri tarafından el konuluyor'' dedi. 
     Barzani ve Talabani'nin ''Kerkük'ü Kürtleştirme'' politikasında ısrarlı olduklarını ve bunun genel nüfus sayımını etkileyeceğini kaydeden Beyatlı, Kürt ailelerin kayıtlarının Kerkük nüfusuna yapıldığını bildirdi. 
     Beyatlı, Kerkük'e yerleşen Kürt ailelere teşvik için para da verildiğini dile getirerek, Kerkük'e getirilen Kürtlerin hiçbirinin Kerkük'le bağlarının olmadığını belirtti. Kemal Beyatlı, ''12 Ekim'de Irak'ta yapılacak genel nüfus sayımında Türkmenlerin haklarının gasp edilmemesi için sayımda uluslararası kuruluşlar ve BM gözlemcileri bulunması gerekir'' dedi. 
     
</TEXT>
</DOC>
