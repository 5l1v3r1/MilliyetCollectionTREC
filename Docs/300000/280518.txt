<DOC>
<DOCNO> 280518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/guncel/gun05.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tünel patates deposu olmayacak 
</HEADLINE>
<TEXT>


MEHMET DEMİRKAYA İstanbul 

Kültür ve Tabiat Varlıklarını Koruma Kurulu'nun, Tarihi Yarımada'nın siluetini bozacağı gerekçesiyle daha önce onay vermediği Haliç Metro Köprüsü, İstanbul Büyükşehir Belediyesi'nin ilk belirlediği yere yapılacak. Böylelikle, 12 milyon dolar harcanan 1300 metrelik metro tüneli atıl kalmayacak, yeni köprü projesi de 4 Nisan'da ihaleye çıkacak. 

Kurul onay verdi 
İstanbul Metrosu'nu Haliç üzerinden geçirerek Yenikapı'ya uzatacak projede sıkıntı aşıldı. Unkapanı Köprüsü ile Galata Köprüsü arasından geçecek şekilde hazırlanan metro köprü projesine, Tarihi Yarımada'nın siluetinin bozulacağı gerekçesiyle Koruma Kurulu onay vermemişti. Köprünün Unkapanı Köprüsü'nün yerine kaydırılması ve metro köprüsü ile karayolu köprüsünün birleştirilmesi önerisi, projenin onayından önce kazılan 1300 metrelik tüneli atıl durumda bırakmıştı. Tarihi Yarımada ile ilgili hazırlanan koruma planları, belediye yetkililerinin Koruma Kurulu'na verdiği brifingler sonucunda onaylandı. Proje ihalesi, 4 Nisan 2005'te yapılacak. 


</TEXT>
</DOC>
