<DOC>
<DOCNO> 272429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur22.html </URL>
<DATE> 2004/09/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kadıköy, sonbaharı "karnaval" ile karşılayacak... 
</HEADLINE>
<TEXT>

     Kadıköy Belediyesi, yaz mevsiminin ardından ilçede yaşayanları sonbaharın hüznünden uzaklaştırmak amacıyla üç gün sürecek karnaval düzenledi. 
     Kadıköy Belediyesi'nden yapılan açıklamada, ''1. Kadıköy Karnavalı'' adıyla düzenlenen etkinliğin, yaz mevsiminin sona ermesi ve okulların açılmasıyla yeni bir döneme hazırlanan Kadıköylüleri sonbaharın hüznünden uzaklaştırarak eğlendirmeyi ve bölgenin ticari hayatını hareketlendirmeyi amaçladığı belirtildi. Etkinlik, Suadiye Oteli önü ve Sahil Yolu'nda yarın saat 17.00'de düzenlenecek karnaval kortejiyle başlayacak. Kortejde, Kadıköy Belediyesi Eğitim Kültür ve Gençlik Spor Komisyonu Başkanı sanatçı Ömür Göksel'in yazdığı ''I Love You Kadıköy'' şarkısı seslendirilecek. 
     Karnavalın ilk günü daha sonra Caddebostan Migros arkasında Füsun Önal ve Selçuk Ural ile Şaşkınbakkal Finansbank önünde Yavuz Özışık'ın nostalji konserleriyle devam edecek. 
     Karnavalda, cumartesi ve pazar günleri de, Ayten Alpman, Ömür Göksel, Cantekin, Selçuk Alagöz, Rana Alagöz ve Kerem Görsev verecekleri konserlerle Kadıköylülere eğlenceli anlar yaşatacaklar. 
     Konserlerin yanısıra havai fişek ve lazer gösterileri, şovlar, dans gösterilerinin düzenleneceği karnavalda, Bağdat Caddesi'ndeki kafeterya ve mağazalar da gece geç saatlere kadar açık kalarak hizmet verecekler. 
     
</TEXT>
</DOC>
