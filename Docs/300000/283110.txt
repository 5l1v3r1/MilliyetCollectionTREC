<DOC>
<DOCNO> 283110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun33.html </URL>
<DATE> 2004/10/25/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İtalya'da Türkiye için çatlak sesler 
</HEADLINE>
<TEXT>

     Türkiye'nin AB'ye üyelik süreci, İtalya'da koalisyon ortakları arasında tartışma konusu olmaya devam ediyor. 
     Başbakan Silvio Berlusconi, Türkiye'nin AB adaylığını desteklemek gerektiğini her fırsatta yinelerken, koalisyon ortağı Kuzey Birliği Partisi KBP ise Ankara'nın AB'ye alınmasına karşı çıkan görüşleriyle dikkati çekiyor. 
     Berlusconi'nin, Forza İtalya Partisi'nin uluslararası teşkilatı olma iddiasıyla kurulan ''Dünyadaki İtalyanlar'' Azzurri nel Mondo adlı derneğin toplantısı sırasında tele-konferans aracılığıyla yaptığı konuşmada da Türkiye'nin AB adaylığının desteklenmesi gerektiğini söylediği bildirildi. 
     Corriere della Sera gazetesinin haberine göre, Berlusconi, Roma-Ankara arasında terör örgütü elebaşısı Abdullah Öcalan kriziyle sarsılan ikili ilişkilerin geliştirilmesine büyük önem verdiğini belirterek, ''İtalya'ya da bizim ürünlerimize de antipatiyle bakan Türkiye ile dostane ve nazik ilişkiler örebilmek için büyük bir gayretle uzun bir zaman harcadım'' diye konuştu. 
     ''Avrupa, demokrasiyi tercih etmek isteyen İslam dünyası için bir diyalog yakası haline gelmeli. Zira uygarlıklar çatışması son derece vahim bir şey olur'' diyen Berlusconi, ''genelde solcu'' olarak nitelediği yabancı basınıysa İtalya'nın imajını çarpıtmakla suçladı. 
     Berlusconi, ''Dünyadaki İtalyanlar'' derneğine üye İtalyanları bulundukları ülkelerdeki medyayla ilişkilere de özen göstermeye çağırarak, ''Bu sayede, ülkemizdeki gerçeğin ve hükümetimizin icraatlarının doğru biçimde yansıtılması mümkün olabilir'' dedi. 
     
     REFORM BAKANI CALDEROLİ 
     Corriere della Sera, Berlusconi'nin terör örgütü elebaşısı Abdullah Öcalan krizine de atıfta bulunarak Türkiye'ye destek çıkmasının, KBP tarafından eleştiri konusu yapıldığına işaret etti. 
     İtalya Reform Bakanı Roberto Calderoli, gazetede yer alan demecinde, şöyle konuştu 
     ''Uluslararası bağlamda Berlusconi'nin bu diyalektik çabalarını anlıyorum. Ancak bana göre Öcalan'ın Türkiye'ye asla teslim edilmemesi gerekirdi. Hatta bunu halen bir utanç konusu olarak görüyorum. Türkiye'nin bu mesele yüzünden İtalya'ya antipatiyle yaklaşmaya cüret etmesi de beni rahatsız ediyor.'' KBP'li Bakan Calderoli, Türkiye'yle müzakerelerin başlatılması konusunun İtalya'da referanduma sunulması konusunda ısrarlı olduklarını yineleyerek, ''Türkiye'nin AB'ye girmesini gerçekten isteyen tek tarafın ABD olduğu unutulmamalı. Bunun da stratejik ve askeri bağlamda çok eski gerekçelere dayandığını herkes biliyor'' dedi. 
     İtalya Tarım Bakanı Gianni Alemanno'nun da Türkiye'nin AB üyeliğine kuşkuyla yaklaştığı belirtildi. 
     Ulusal İttifak Partisi'ne üye Alemanno ise Corriere della Sera'daki demecinde, şu görüşleri savundu 
     ''Bu ekonomik bir mesele değil. Konu, Türkiye gibi büyük ve Müslüman bir ülkenin AB'ye girişiyle Avrupa kimliğinin ne olacağı meselesidir. Böyle bir durumda Avrupa güçlenecek mi yoksa zayıflayacak mıdır Buna bakmak lazım.'' 
     
</TEXT>
</DOC>
