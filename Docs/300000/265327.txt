<DOC>
<DOCNO> 265327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur23.html </URL>
<DATE> 2004/08/21/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Yargıtay, eşini çiğköfte ile zehirleyen kadının cezasını onadı 
</HEADLINE>
<TEXT>

     Yargıtay Birinci Ceza Dairesi, Kahramanmaraş'ta eşini, çiğköftesine zehir katarak öldüren kadın ile zehiri temin eden kadına verilen cezayı onadı. 
     AA muhabirinin edindiği bilgiye göre, Mehmet Karaman'ı çiğköftesine zehir katarak öldürdükleri iddiasıyla Kahramanmaraş Ağır Ceza Mahkemesi'nde yargılanmaları sonucunda 20 yıl ağır hapis cezasına çarptırılan Emel Karaman ile 16 yıl 8 ay hapis cezasına çarptırılan Aysel Ertürk'ün temyiz talepleri, Yargıtay Birinci Ceza Dairesi'nce incelendi. 
     İnceleme sonunda, Kahramanmaraş Ağır Ceza Mahkemesi'nin Emel Karaman ve Aysel Ertürk için verdiği hapis cezalarının onanmasına karar verildi. 
     Kararla, aynı davada Emel Karaman ve Aysel Ertürk ile cinayete asli iştirakten yargılanan abla Ünel Uz'a verilen 20 yıl ağır hapis cezasını bozdu. Kararda, Ünel Uz'un suça ''asli'' değil, ''feri iştirakten'' yargılanması gerektiği görüşü belirtildi. 
     
     OLAY 
     Kahramanmaraş'ta geçen yıl meydana gelen olayda, evinde ölü bulunan Mehmet Karaman'ın, otopsi sonucunda zehirlenerek hayatını kaybettiği belirlenmişti. 
     Yürütülen soruşturma sonunda, Emel Karaman'ın, eşi Mehmet Karaman'ı, ''kız kardeşiyle cinsel ilişkiye girmek istediği'' gerekçesiyle, ablası Ünel Uz ile çiğköftesine zehir katarak öldürdüğü belirlenmişti. 
     Emel Karaman ve ablası Ünel Uz ile cinayette kullanılan zehri satın aldığı belirlenen komşu Aysel Ertürk de polisteki ifadelerinin ardından tutuklanmış ve Kahramanmaraş Ağır Ceza Mahkemesi'nde yargılanarak cezalandırılmışlardı. 
     
</TEXT>
</DOC>
