<DOC>
<DOCNO> 295106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun08.html </URL>
<DATE> 2004/12/06/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Irak'ta petrol ve gaz sıkıntısı yaşanıyor 
</HEADLINE>
<TEXT>

     Dünyanın ikinci büyük petrol rezervlerine sahip Irak'ta petrol sıkıntısı yaşanıyor. Çatışmalar nedeniyle durma noktasına gelen rafineri üretimi yüzünden halk en az yedi saat kuyrukta beklemek zorunda kalıyor. 
     Irak'ta akaryakıt istasyonlarının önünde büyük kuyruklar var. Başkent Bağdat'ta aracına benzin doldurabilenler şanslı. Zira buna ulaşabilmek için en az yedi saat beklemek gerekiyor. 
     Sabah saat 04.00'ten beri kuyrukta beklediğini söyleyen bir ıraklı, "ne zaman sıra gelir" sorusuna, "akşam 18.00-19.00 gibi. Ya da benzin almaktan vazgeçeceğim" yanıtını veriyor. 
     
     Tüpgazda da sıkıntı var 
     Yalnız akaryakıt isyasyonlarında değil, tüpgaz dükkanlarının önünde de uzun kuyruklar var. Kadınlar yemek pişirmek için ihtiyaç duydukları tüpgaz için saatlerce sıra bekliyor. 
     Yaşanan sıkıntıların nedeni ABD'nin işgali sonrasında altyapının çökmesi, çatışmalar ve saldırılarla petrol borularının kullanılamaz hale gelmesi, rafinerilerde az üretim yapılması ve varolan petrol rezervlerinin işlenememesi. 
     
     Halk gösteriler yapıyor 
     Petrol ve gaz sıkıntısı Iraklıları sokaklara döktü. Şii lider Mukteda El Sadr yanlıları hükümet binaları önünde gösteriler düzenledi. 
     Göstericiler, elektrik kesintilerinin son bulmasını, petrol ve gaz sıkıntısının giderilmesini talep etti. 
     
</TEXT>
</DOC>
