<DOC>
<DOCNO> 260212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko15.html </URL>
<DATE> 2004/08/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
UND'nin taşımaları durdurma kararı dış basında yankı buldu... 
</HEADLINE>
<TEXT>

     Uluslararası Nakliyeciler Derneği'nin UND , Türk işçi Murat Yüce'nin Ebu Musab El Zerkavi'ye bağlı Tevhid ve Cihad grubunca katledilmesinin ardından, Irak'taki ABD birliklerine mal ve hizmet taşımayı durdurma kararı alması, Türkiye'nin güzergah olarak önemini bir kez daha ortaya çıkardı. 
     Irak savaşı öncesinde, ABD askerlerinin Türkiye üzerinden Irak'a girmesi tartışılırken gündeme gelen "güzergah" konusu, bu kez UND'nun aldığı nakil durdurma kararıyla dış basında tartışılmaya başlandı. 
     
     THE GUARDIAN "TÜRKİYE EN GÜVENLİ GÜZERGAH" 
     İngiliz The Guardian'ın konuyla ilgili haberinde, Türkiye üzerinden Irak'a giriş yapan günlük 2 bin kamyonun, yaklaşık onda birinin, ABD güçlerine petrol ve jet yakıtı gibi hayati lojistik destek sağladığı vurgulandı. Habere göre, Türkiye güzergahı, ABD ordusu tarafından en güvenilen üç güzergahtan birisi durumunda bulunuyor. Ancak Türkiye üzerinden gelen yol, Ürdün ve Kuveyt üzerinden gelenlere oranla çok daha güvenli bir konuma sahip. 
     
     WP "KONVOY SADECE ABD ÜSSÜNE GİDERKEN KORUNUYOR" 
     ABD'de yayınlanan Washington Post gazetesi ise, Türk kamyonlarıyla yapılan nakliyatın, Irak'ın kırılgan ekonomisi için hayati öneme sahip olduğunu yazdı. Gazete, günde 2 binden fazla kamyonun, Habur sınır kapısından Irak'a girdiğine ve sadece ABD üslerine benzin ile Irak Petrol Bakanlığı'na sıvı propan taşıyan konvoyların iki Humvee araçla korunduğuna dikkat çekti. Türk-Irak İş Konseyi Başkanı Ercüment Aksoy'a dayanarak, öldürülen Türk işçisi Murat Yüce'nin, büyük olasılıkla ABD üssüne mal götürdükten sonra dönüş yolunda teröristler tarafından kaçırılımş olabileceği de vurgulandı. Haberde ayrıca, Habur sınır kapısı üzerinden yapılan ve büyük oranda mal ithaline dayanan ticaretin, yılın ilk yarısında 800 milyon dolarlık bir hacim gerçekleştirdiği de ifade edildi. 
     
</TEXT>
</DOC>
