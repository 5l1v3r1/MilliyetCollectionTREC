<DOC>
<DOCNO> 262770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko29.html </URL>
<DATE> 2004/08/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Petrol fiyatları, Avrupa Merkez Bankası'nı korkuttu... 
</HEADLINE>
<TEXT>

     Avrupa Merkez Bankası AMB , 2005 yılında istikrara kavuşmasını beklese de petrol fiyatlarındaki yükselmenin enflasyonu yükseltmesinden korkuyor. 
     AMB Ağustos bülteninde, petrol fiyatlarının piyasaların beklediği gibi bugünkü yüksek seviyelerde kalması halinde, euro bölgesinde enflasyon oranlarının yüzde 2 barajının üzerinde seyredeceği bildirildi. 
     12 ülkeli euro bölgesinde ekonomik büyüme hızlanmaya başlaması ve dünyada birçok merkez bankasının kredi musluklarını kısma eğilimine rağmen AMB, uzun süredir sürdürülen sabit faiz oranları politikasının değişeceğine yönelik bir işaret vermedi. 
     ''İleriye yönelik olarak daha güçlü genel enflasyon baskısı oluşturacak bir gösterge beklenmiyor'' denilen bültende, son verilerin gösterdiği şekilde işçilik ücretlerindeki yükselişin hafif kalması halinde hane halkı harcamalarında fiyat baskısının sınırlı olacağı, beklenen verimlilik artışıyla da işçilik ücretlerinin gerileyeceği belirtildi. 
     
     PETROL RİSKİ 

     AMB, potansiyel enflasyon riskini ise petrol fiyatları ile birlikte dolaylı vergiler ve ücretlerde görülebilecek yükselişler olarak açıkladı. 
     ''Korkular, temel olarak güçlü global ekonomik büyüme nedeniyle petrol fiyatlarının yüksek seyrini sürdürmesidir'' denilen bültende, iç endişeler olarak da işçilik ücretlerinde görülebilecek yükselişler ve bazı hammadde fiyatlarındaki artışlar nedeniyle karşılaşılabilecek yarı mamul fiyat baskıları gösterildi. 
     Euro bölgesinde, Temmuz ayında yıllık enflasyon artış oranı yüzde 2.4 olarak gerçekleşmişti. 

     
</TEXT>
</DOC>
