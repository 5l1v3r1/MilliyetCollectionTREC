<DOC>
<DOCNO> 289978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas23.html </URL>
<DATE> 2004/11/18/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
120 yıllık boşanma yasağı kalktı... 
</HEADLINE>
<TEXT>

     Şili, dünyada evli çiftlere boşanma hakkını en geç de olsa veren ülkeler arasına katıldı. Boşanmayı yasal hale getiren ve Nisan ayında onaylanan yasa bugün yürürlüğe giriyor. 
     Yeni yasaya göre eşlerin ikisi de boşanmak istiyorsa, ayrılık bir yıl içinde gerçekleşecek. 
     Eşlerden sadece birinin boşanmak istemesi halinde boşanma süreci üç yıl olacak. 
     Şili'deki BBC muhabiri yasaya büyük kamuoyu desteği olduğunu ve Devlet Başkanı Ricardo Lagos'un bunu büyük bir adım olarak nitelediğini söylüyor. 
     Böylece 1884'ten beri yürürlükte olan evlilik yasası nihayet kalktı ve Şilili çiftler boşanma hakkını elde etti. 
     Yasa için Senato ile Kilise arasında 10 yıldır siyasi bir savaş veriliyordu. 
     Şili Katolik Kilisesi yasanın evlilik ve aile kurumlarına tehdit oluşturduğu uyarısında bulunuyor. 
     Yasanın hayata geçmesiyle birlikte boşanamadıkları için ayrı yaşamak zorunda kalan çiftlerin mahkemelere akın etmesi bekleniyor. 
     Koyu Katolik nüfuslara sahip Malta ve Filipinler ise hala vatandaşlarına boşanma hakkı vermiyor. 
     
</TEXT>
</DOC>
