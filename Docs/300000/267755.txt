<DOC>
<DOCNO> 267755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/yazar/sazak.html </URL>
<DATE> 2004/08/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Solun duruşu 
</HEADLINE>
<TEXT>


30 Ağustos Zafer Bayramı kutlamaları ve ordudaki devir - teslim törenlerinde Genelkurmay Başkanı Orgeneral Hilmi Özkök ile Cumhurbaşkanı Ahmet Necdet Sezer'in verdiği mesajlar AB adaylık sürecindeki Türkiye'de 'rejim'e dönük kaygıların seslendirilme ihtiyacının henüz son bulmayışı açısından dikkat çekicidir. 
Sezer ve Özkök, 'kriz' anlarında bile hukuktan sapmayı akıllarından geçirmeyen 'demokrat' kişilikleriyle öne çıkan saygın iki devlet adamı. Bu özellikleriyle Cumhurbaşkanlığı ve Türk Silahlı Kuvvetleri gibi, toplumun en çok güven duyduğu kurumların başında olmayı hak ediyorlar. 
Özkök Paşa, 'risk ve tehdit' değerlendirmesi yaparken, 'ulusal değerlerimizin sıkça sorgulandığı bir ortamda TSK'nın sabır ve kararlılığını sınamak isteyen' çevreler konusunda uyarıda bulunuyor. 
Cumhuriyet'in temel değerlerine bağlılık, Silahlı Kuvvetler açısından vazgeçilemez bir ilke. 
Özkök, Mustafa Kemal'in tükenmiş bir imparatorluktan, çağdaş ve laik bir devlet ve ulus yaratarak Cumhuriyet ilanını, Fransız Devrimi'ne benzetiyor. Böylece kuruluştaki 'askercil' yapıya, 'sivil' bir yorum getiriyor. 
Cumhurbaşkanı Sezer de genç kuşaklara Cumhuriyet felsefesini ve kazanımlarını öğretmenin gereği üzerinde duruyor. 
Ulusal bütünlük ve bağımsızlık ortak vurgular... 
80 yıllık Cumhuriyet, yeni bir çağın başlangıcında, üstelik AB sürecinde ilerlerken niye hala 'rejim' kaygısı duyuyor 
Siyasal İslamcı akımların, AKP iktidarında güçleneceği, devlette kadrolaşacağı, AB'nin dayatmasıyla Güneydoğu'da 'Kürt ayrılıkçılığı'nın ülkeyi bölünmeye götürebileceği düşünülüyor. 
2002 seçimlerinde AKP'yi 'tek başına' iktidara taşıyan merkez siyasetin çöküşü ve tabandaki toplumsal kaymanın, 2007 seçimlerindeki olası yansımaları da Sezer'den sonraki Cumhurbaşkanı'nın dayanacağı güç dengeleri açısından 'Çankaya sorunu'nun yakında tartışılacak olmasını akla getiriyor. 
AKP'nin 'İslamcı kökleri' olmasa, bu kaygıların belki de hiçbiri duyulmayacaktı O nedenle, sivil - asker, devletin üst katmanlarından verilen mesajlarla 'ulusalcı refleks' harekete geçirilmeye çalışılıyor. 
Ancak, bu mesajların ulaşacağı tek bir adres yok. 
Ulusalcı duruş, iktidara gelmeye yetmiyor 
AKP'yi sorun olarak görenlerin 'muhalefet seçeneği' oluşturmaları gerekiyor. CHP'nin boşluğu dolduramadığı ortada. Ulusalcı partilerin geçmişin MHP'si kadar bile olamadıklarını görüyoruz. 
Sürekli 'askere güvenmek' yerine, AB sürecinde Avrupa'daki örnekleri gibi 'soldan merkeze açılan' çağdaş bir parti seçeneği oluşturmanın zamanı geliyor. Aralıkta Türkiye AB üyeliğinin alacağı şekle göre kurulacak yeni bir parti seçimleri niye kazanamasın 
Halka güvenmek ve çalışmak gerekiyor. 



</TEXT>
</DOC>
