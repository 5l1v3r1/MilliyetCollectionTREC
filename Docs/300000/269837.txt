<DOC>
<DOCNO> 269837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sontur28.html </URL>
<DATE> 2004/09/07/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İşyerini aynı yöntemle ikinci kez soydular .. 
</HEADLINE>
<TEXT>

     Çanakkale'nin Bayramiç İlçesi'nde, bir işyeri aynı yöntemle ikinci kez soyuldu. 
     AA muhabirinin edindiği bilgiye göre, ilçede tarım ürünleri satışı yapan Metin Olgun'a ait işyerinin yanında zahirecilikle uğraşan Mustafa Sezer'i telefonla arayan ve kendisini uzman çavuş olarak tanıtan bir kişi, yan dükkandaki Olgun'la görüşmek isteğini belirtti. 
     Sezer de Olgun'un yanında tezgahtar olarak çalışan Zafer Erdem'i çağırarak, kendilerini telefonla birinin aradığını söyledi. 
     Erdem'in telefonla görüşmek için dükkandan ayrılmasını fırsat bilen kimliği tespit edilemeyen kişi, içerdeki para kasasından 1 milyar lira nakit para, 19 milyar 700 milyon liralık çek ile 3 milyar 500 milyon lira değerindeki müşteri senetlerini alarak kaçtı. 
     Telefon görüşmesinin ardından işyerine dönen Erdem, kasanın açık olduğunu fark edince durumu polise bildirdi. 
     Yetkililer, söz konusu işyerinin geçen yıl da yine aynı yöntemle soyulduğunu, olayla ilgili soruşturmanın sürdürüldüğünü kaydettiler. 
     
</TEXT>
</DOC>
