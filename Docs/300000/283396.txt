<DOC>
<DOCNO> 283396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun41.html </URL>
<DATE> 2004/10/26/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hindistan, Müşerref'in Keşmir önerisine sıcak bakmıyor 
</HEADLINE>
<TEXT>

     Hindistan, Pakistan Devlet Başkanı Pervez Müşerref'in Keşmir konusundaki önerisine sıcak bakmadı. 
     Hindistan Dışişleri Bakanlığı sözcüsü, Keşmir'in Müşerref'in önerdiği gibi medya yoluyla tartışılabilecek bir konu olduğunu düşünmediklerini bildirdi. 
     Sözcü, Pakistan'ın bu konuda resmi yolları kullanmasını istedi. 
     Keşmir'in Yeni Delhi ile İslamabad arasında ocak ayından bu yana başlatılmış bulunan küresel diyalog sürecinin konularından biri olduğunu belirten Hintli sözcü, ''Eğer Keşmir'le ilgili öneri varsa, bunun bu süreç çerçevesinde ele alınmasını bekliyoruz'' dedi. 
     Pakistan Devlet Başkanı Pervez Müşerref, dün gece yerel basına yaptığı açıklamada, Hindistan ile Pakistan arasındaki görüş ayrılığına son vermek amacıyla, Keşmir'in statüsünde değişiklik için üç seçenek önermiş ve ulusal tartışma çağrısında bulunmuştu. 
     Devlet Başkanı Müşerref, bağımsız bir statü, ortak kontrol ya da BM'nin görev üstlenmesini önermişti. 
     
</TEXT>
</DOC>
