<DOC>
<DOCNO> 272682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy15.html </URL>
<DATE> 2004/09/17/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AKP'li Fırat Zinanın CMUK'un içinde yer alması mümkün değil 
</HEADLINE>
<TEXT>

     AK Parti Genel Başkanı ve Başbakan Recep Tayyip Erdoğan başkanlığındaki, Merkez Karar Yönetim Kurulu MKYK toplantısı sona erdi. 
     Parti Genel Merkezi'ndeki toplantı, yaklaşık 2 buçuk saat sürdü. Ak Parti Genel Başkan Yardımcısı Dengir Mir Mehmet Fırat, yaptığı açıklamada, TCK Tasarısı'nın CMUK'la birlikte Meclise gelmesi gerektiğini söyledi. 
     Fırat, ''En azından beraber gelmesi lazım. Çünkü ikisi birbirini tamamlayan yasa. Nasıl bundan önce Kamu Yönetimi Yasası'nda Belediyeler Yasası, İl Özel İdareler Yasası'nı birlikte getirdik, bu da aynısıdır'' yanıtını verdi. 
     TCK Yasa Tasarısı'nın, gelecek hafta değil gelecek haftadan sonra ele alınacağını ifade eden Fırat, 1 Ekim'den sonra Adalet Komisyonu'nun yeni üyeleri seçildikten sonra ele alınabileceğini söyledi. 
     Fırat, Komisyon seçildikten sonra ele alınacak ilk işlerden birisinin yeni TCK Yasa Tasarısı olduğunu söyledi. 
     Fırat,''Zinanın tekrar içine dahil edilmesi gündemde mi '' sorusuna, ''Şu anda bir şey söylemem mümkün değil, zaten zinanın CMUK'un içerisinde yer alması mümkün değil. Yasa tasarısı şu anda çekilmiştir. İki maddesi üzerinde duruyoruz'' diye konuştu. 
     Dengir Mir Mehmet Fırat, ''Ekleme olasılığı var mı '' sorusuna da, ''Yarın deprem olacak mı, olmayacak mı gibi bir soru soruyorsunuz bana. Bunu bilemem. Şu anda öyle bir karar yok'' dedi. 
     Fırat, zina ile ilgili maddenin yeni TCK ya eklenip eklenmeyeceğinin MKYK'da görüşülüp görüşülmediği yönündeki bir soru üzerine de, Başbakan Recep Tayyip Erdoğan'ın konu ile ilgili açıklama yapabileceğini söyledi. 
     
</TEXT>
</DOC>
