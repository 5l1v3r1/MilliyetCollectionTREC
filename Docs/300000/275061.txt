<DOC>
<DOCNO> 275061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/soneko09.html </URL>
<DATE> 2004/09/26/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Bankacılık sektörü YTL'ye hazır... 
</HEADLINE>
<TEXT>

     Asya Finans Kurumu A.Ş Genel Müdürü Ünal Kabaca, YTL'ye geçişte bankacılık sistemiyle ilgili hiçbir sıkıntı olmayacağını söyledi. 
     Kabaca, AA muhabirine yaptığı açıklamada, finans kurumlarının 1999'dan itibaren Bankacılık Kanunu'na tabi olduğunu anımsatarak, düzenlemeden önce ticari işletme gibi değerlendirildiğini belirtti. 
     Kurumun mevduat karşılığı fon kaynaklarının sektörün yüzde 2,7'sini oluşturduğunu ifade eden Kabaca, kredi hacmi olarak da sektörde yaklaşık yüzde 7 pay sahibi olduklarını kaydetti. 
     Kabaca, kurumdaki YTL'ye geçiş hazırlıklarının tamamlanmak üzere olduğunu belirterek, şöyle konuştu 
     ''YTL'ye geçişte bankacılık sistemiyle ilgili hiçbir sıkıntı olmaz. Bankacılık ve finans sektörü Yeni Türk Lirası'na Geçiş Kanunu çıktığından itibaren geçiş çalışmalarında hazırlıklarını neredeyse tamamladı. Kurum olarak teknik altyapımızı tamamladık. Personel eğitimlerimiz de son aşamasına geldi. Kasım ayından itibaren sektör YTL'ye tamamen hazır olacaktır.'' Kabaca, Türkiye'de insanların hayatının büyük bir bölümünün ''bol sıfırlı'' geçtiğine işaret ederek, YTL'ye geçişte toplumda ortaya çıkabilecek olumsuz psikolojik etkilerin önlenmesine yönelik çalışmalar yapılması gerektiğini bildirdi. 
     
     PİYASALARDAKİ ILIMLI BAHAR HAVASI 
     Ülkenin AB ilişkilerinde gergin günler atlattığını ifade eden Kabaca, ilgili bütün kesimlerin dikkatli davranmak zorunda olduğunu kaydetti. 
     Kabaca, piyasalardaki ''ılımlı bahar havası''nın devam etmesi beklentisi içinde olduklarını belirterek, konuşmasına şöyle devam etti 
     ''Türkiye'nin piyasalar anlamında önü açık, kuruma yaklaşık 250 personel aldık. Eylül ayı başından itibaren eğitimlerine Kızılcahamam'daki Asya Termal Tesisleri'nde devam ettiğimiz 90 personelimiz var. Bunlar için 7 Ağustos'ta sınav açtık. Türkiye'nin gelişen ve gelecek vadeden alanlarına doğru yatırımlarımızı genişletmeyi düşünüyoruz.'' Hiçbir kesimin kriz beklentisi içine girmemesi gerektiğine işaret eden Kabaca, ''birileri fala bakıp Eylül'de kriz olacak'' söylentilerinin bir dönem çok fazla konuşulduğunu hatırlattı. 
     Asya Finans Kurumu Genel Müdürü Ünal Kabaca, kriz söylentisinin ''çok afaki'' kaldığını belirterek, söylentinin olduğu yerde kriz olmayacağını da sözlerine ekledi. 
     
</TEXT>
</DOC>
