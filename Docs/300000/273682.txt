<DOC>
<DOCNO> 273682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo17.html </URL>
<DATE> 2004/09/21/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan Arıca Tek hedefimiz Fenerbahçe maçını kazanmak 
</HEADLINE>
<TEXT>

     Gençlerbirliği Teknik Direktörü Erdoğan Arıca, Cuma günü yapacakları Fenerbahçe maçı için, ''Tek hedefimiz kazanmak'' dedi. 
     Erdoğan Arıca, Beştepe İlhan Cavcav Tesisleri'nde düzenlediği basın toplantısında, bu sezon en arzulu ve hırslı oyunu Ankaragücü maçında oynadıklarını, ancak o maçı da kaybettiklerini söyledi. 
     Arıca, şöyle konuştu 
     ''Geçmiş önemli değil. Önümüzde çok önemli bir Fenerbahçe maçı var. Tek hedefimiz bu maçı kazanmak. Kötü örnekler bizi bir yere getirmez. Bu nedenle önümüze bakmak zorundayız. Kaybedilen her maçtan sonra teknik heyetin görevi futbolcusunu bir sonraki maça moral ve motivazyon yönünden hazırlamaktır. Bizim elimizde kaliteli futbolcularımız var. Ancak bu futbolcularımız gerçek potansiyelini sahaya yansıtamıyorlar. Bunu gerçekleştirdikleri zaman gerçek Gençlerbirliği'ni izleme şansını yakalayacağız.'' Fenerbahçe maçında uzun süredir sakat olan Erkan ile sakatlığı nedeniyle 90 dakika oynama şansı bulamayan Mustafa Özkan'ın ilk 11'de yer alacağını bildiren Arıca, ''Ankaragücü maçında sarı kart cezası olan El Saka da bu maçta forma giyecek. Kasığında ödem oluşan Youla ile Ankaragücü maçında Yılmaz'ın parmağına bastığı Ceyhun'un durumları ise bugün çekilecek MR'dan sonra belli olacak. Sakatlıklar veya cezalar bizim takım oyunumuzu bozmaz. Çünkü oyun felsefemiz top kazanıp, pas yapıp, atağa çıkmak. Bu felsefemizi sahada uygulayabilirsek, yenemeyeceğimiz takım yok'' diye konuştu. 
     Savunma oyuncularının önemine de değinen Erdoğan Arıca konuşmasını şöyle tamamladı 
     ''Bir takım için savunma istikrardır. Değişken olmaması gerekir. Ancak biz bu sezon henüz istikrarı yakalayamadık. Gerek sakatlıklar, gerekse de cezalar yüzünden savunmamızı yan yana oynatamadık. İlk kez Fenerbahçe maçında Erkan, Filip, El Saka ve Ümit birlikte oynayacaklar. Bu da bizim için iyi bir şans.'' 
     
</TEXT>
</DOC>
