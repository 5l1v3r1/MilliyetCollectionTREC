<DOC>
<DOCNO> 260391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/magazin/amag.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Truva' olmadı ama 'Gılgamış' olacak 
</HEADLINE>
<TEXT>


'Truva'nın Türkiye'de çekilmemesiyle büyük bir tanıtım şansını kaçıran Türkiye, bu kez yine Hollywood yapımı 'Gılgamış Destanı' adlı filme ev sahipliği yapacak... 

Ali Eyüboğlu 

Nuh Tufanı'nın anlatıldığı ilk yazılı eser olarak kabul edilen "Gılgamış Destanı"nı beyazperdeye aktarmak için çalışmalarını sürdüren Hollywood'un yapım şirketlerinden Stonelock Pictures, Türkiye'den iki şirketle anlaşmaya vardı. 
Yabancı filmlerin Türkiye dağıtımında rakip olmalarına karşın "Tutku - İsa'nın Çilesi" filminin Türkiye dağıtımını ortaklaşa yapan Özen Film ve Umut Sanat, "Gılgamış"ı çekecek Stonelock Pictures'ın Türkiye'deki yardımcı şirketleri oldu. 
Amerikalı yapım şirketiyle ortaklık için çalışmaların sürdüğünü söyleyen Özen Film'in sahibi Mehmet Soyarslan, "Biz, filmin tamamının Türkiye'de çekilmesi ve mümkün olduğu kadar Türk oyuncunun, Hollywood yapımı bir filmde oynaması için çalışıyoruz" dedi. Soyarslan, çalışmalar tamamlanıp sözleşmeler imzalandıktan sonra "Gılgamış" için Kültür ve Turizm Bakanı Erkan Mumcu ile filmde oynayacak oyuncuların katılımıyla önümüzdeki günlerde basın toplantısı yapacaklarını söyledi. 
Filmde rol alacak Türk oyunculardan Kenan İmirzalıoğlu'nun kesinleştiğini açıklayan Soyarslan, "Kenan, filmin önemli karakterlerinden Enkidu'yu oynayacak. 'Enkidu'nun sevgilisi rolü için Sibel Kekilli'ye de teklifte bulunduk. Önce kabul etti, sonra vazgeçti" diye konuştu. 
Filmin Türkiye'de çekilecek sahneleri için ön hazırlıkların sürdüğünü vurgulayan Soyarslan, "Gılgamış" için 10 - 15 Eylül gibi "motor" denileceğini anlattı. 
"Gılgamış"ın Türkiye çekimleri İstanbul ve Antalya'da yapılacak. Aspendos, tarihi filmde boğa güreşlerinin yapıldığı sahnelere ev sahipliği yapacak. Film için İstanbul'da dev bir plato kurulacak. Özen Film ve Umut Sanat'ın yetkilileriyle görüşmek için Türkiye'ye gelen Stonelock Pictures'ın yöneticileri, Özen Filmin sanat yönetmeni Mustafa Ziya Ülgenciler'in tasarladığı İstanbul'da kurulacak platonun maketini çok beğendi. Sarıyer'de kiralanacak bir arazi üzerine kurulması planlanan plato, filmin çekiminden sonra kaldırılmayıp meraklıların ziyaretine açılacak. 

Başrolde Max Ryan 
Yönetmenliğini "Son Tuzak", "Savaşçı" ve "Nostradamus" filmlerine imza atan Roger Christian'ın üstleneceği filmde başrol karakteri "Uruk Kralı Gılgamış"ı Max Ryan canlandıracak. Yaklaşık 200 milyon dolarlık bütçeyle sinemaya aktarılacak "Gılgamesh" için yapım şirketi Stonelock Pictures'ın anlaşma yaptığı diğer oyuncular ise şunlar 
Valentina Cervi, F. Assef, Robert Davi, Costas Mandylor, Peter O'Toole, Peter Reckell, Shani Rigsbee, Ömer Şerif ve Billy Zane. 

Ölümsüzlüğün arandığı destan 

Gılgamış destanı, Nuh Tufanı'nın anlatıldığı ilk yazılı eserdir. Uruk kentinin kralı Gılgamış'ın yaşamını anlatan destan, kimilerine göre kutsal kitapların da kaynağıdır. Destanın kahramanı Gılgamış, dörtte üçü Tanrı, dörtte biri insan olan bir varlıktır. Halk tarafından çok sevilen kral aynı zamanda sert, güçlü ve mağrurdur. Halk, kralın burnu biraz sürtülsün diye Tanrı'dan yardım ister. Tanrıça Aruru, yarı vahşi bir yaratık olan Enkidu'yu yeryüzüne gönderir. Gılgamış, Enkidu'yu yola getirmek için ona güzel bir fahişe yollar. Ancak Tanrı'nın isteğinin aksine Enkidu ile Gılgamış çok iyi arkadaş olur. Zamanla Enkidu ölüme yenik düşer. Gılgamış, bir gün sıranın kendine geleceği düşüncesiyle paniğe kapılıp ölümsüzlüğün sırrını öğrenmek için Nuh Tufanı'nı yaşayıp ölümsüzlüğe ermiş olan Utnapiştim'i görmeye gider. Utnapiştim, Gılgamış'tan genç kalmanın sırrının, denizin diplerindeki bir bitkide olduğunu söyler. Gılgamış'ın bulduğu otu, uykuya dalınca bir yılan yutar. Ebediyen var olma şansını yitiren Gılgamış da deliye döner. 


</TEXT>
</DOC>
