<DOC>
<DOCNO> 260282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo27.html </URL>
<DATE> 2004/08/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çalımbay Tek hedefimiz galibiyet... 
</HEADLINE>
<TEXT>

     Çaykur Rizespor Teknik Direktörü Rıza Çalımbay, 6 Ağustos Cuma günü yapacakları Fenerbahçe maçında tek hedeflerinin galibiyet olduğunu söyledi. 
     Çalımbay, ligde bu hafta, 2003-2004 futbol sezonunun şampiyonu olan Fenerbahçe ile karşılaşacaklarını belirterek, ''Fenerbahçe, birbirinden kaliteli futbolcularla kurulmuş. Maddi imkanları çok çok iyi olan bir takım. İşimizin çok zor olduğunun bilincindeyiz. Ama tek hedefimiz galibiyet'' dedi. 
     Ligde en zor fikstürün Çaykur Rizespor'a ait olduğunu ifade eden Çalımbay, ''Fenerbahçe maçı sonrası Konyaspor ve Galatasaray deplasmanları var. İlk üç haftamız çok zor. Futbolcularla konuştum. İlk önce bu zorlu üç haftayı en iyi şekilde bitirmemiz gerektiğini söyledim. Futbolcularıma güveniyorum. Bu maç öncesi yapacağımız forvet takviyesi ile bir eksiğimiz de kalmayacak. Tam anlamıyla hazır olacağız'' diye konuştu. 
     Çaykur Rizespor'un çok iyi 1-2 forvete ihtiyacı olduğunu kaydeden Çalımbay, ''Forvet almak kolay. Yarın iki tane yabancı getirirsiniz oynar. Ama biz en iyisini bulmaya çalıştık. Yönetim mücadele verdi. Çok şanssız gitti. Bonservis veya başka nedenlerle istediğimiz isimleri alamadık. Forvet ve sol kanatta şu anda görünen sıkıntımız var. Onları da en kısa sürede aşacağız'' dedi. 
     Öte yandan, takımdaki eksikler nedeniyle Fenerbahçe maçı öncesi kadro kurmakta sıkıntı yaşayan Çalımbay'ın, kulüp doktorlarından, diz kapağında hafif sakatlığı bulunan Zafer'in Fenerbahçe maçına yetiştirilmesini istediği öğrenildi. 
     
</TEXT>
</DOC>
