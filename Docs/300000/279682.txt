<DOC>
<DOCNO> 279682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun15.html </URL>
<DATE> 2004/10/13/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Cumhurbaşkanı organlarını bağışladı 
</HEADLINE>
<TEXT>

     Bulgaristan Cumhurbaşkanı Georgi Pırvanov, ölümünden sonra ihtiyacı olan kişilere nakledilmek üzere tüm organlarını bağışladığını açıkladı. 
     Organ bağışlama prosedürünün çok zor olduğunu belirten Pırvanov, organ bağışı yasasının parlamentoda bir kez daha gözden geçirilerek daha kolay ve anlaşılır hale getirilmesini de istedi. 
     Pırvanov, kendi organlarının bağışıyla ilgili işlemleri yaparken, cumhurbaşkanı olmasına rağmen günlerce bürokrasiyle uğraşmak zorunda kaldığını bildirdi. 
     Bulgaristan'da organ bağışı, sadece ''Bultransplant'' adlı, organ bankası olarak bilinen devlet kuruluşuna yapılıyor. 
     
     BABASINI KURŞUN YAĞMURUNA TUTTU 
     Öte yandan, Bulgaristan'ın başkenti Sofya'da uyuşturucu bağımlısı bir genç, kendisine uyuşturucu parası vermek istemeyen babasını kurşun yağmuruna tuttu. 
     Uyuşturucu krizine giren Miroslav Dimov 20 , uyuşturucu almak için babasından para istedi. Baba Dimo Dimov, oğluna bu alışkanlıktan vazgeçmesi gerektiğini ve para vermeyeceğini söyledi. 
     Uyuşturucu krizinin etkisiyle çılgına dönen genç, belindeki tabancayı çekerek üst üste ateşledi. Dimo Dimov, vücudunun çeşitli yerlerine isabet eden 5 kurşunla kanlar içinde yere yığılırken, oğlu tabancayı olay yerinde bırakarak kaçtı. 
     Ağır yaralı olarak hastaneye kaldırılan baba Dimov'un sağlık durumunun ciddi olduğu bildirildi. 
     MAK-GAM-ALŞ 11 05 13 10 04 
     
</TEXT>
</DOC>
