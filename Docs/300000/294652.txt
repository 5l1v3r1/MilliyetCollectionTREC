<DOC>
<DOCNO> 294652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/siyaset/asiy.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Müzakerenin şartı Kıbrıs oluyor 
</HEADLINE>
<TEXT>


Avrupa Parlamentosu Başkanı Josep Borrell, "Müzakere ettiğiniz tarafı tanımak zorundasınız" diyerek, Türkiye'nin Rum Kesimi'ni "Kıbrıs Cumhuriyeti" adıyla tanıması gerektiğini belirtti 

ANKARA Milliyet 


Avrupa Parlamentosu AP Başkanı Josep Borrell, "Türkiye'nin Avrupa Birliği AB ile müzakerelere başlaması kararının Güney Kıbrıs'ı tanıma kararını da içereceğini" açıkladı. 
Türkiye'deki temaslarına Ankara ziyaretiyle başlayan Borrell, TBMM Başkanı Bülent Arınç ile görüşmesinin ardından, "Bazı dönemlerde tarih şaşırır. Ne tarafa dönmesi gerektiğini bilemeyebilir. Bence öyle bir andayız. Aldığımız kararlarla sadece Türkiye, AB değil, tüm dünya değişecektir" dedi. Borrell, tüm ülkeler katılımdan yana bile olsa son kararı parlamentonun vereceğini, farklı fikirler nedeniyle bunun zor olduğunu kaydetti. 

'Tanıma üzerinde çalışılıyor' 
Borrell, "Türkiye'nin Güney Kıbrıs'ı tanıması şart mı " sorusunu da, "Müzakere ettiğiniz tarafı tanımak durumundasınız. AB ile müzakere demek, sonuçta karşı tarafı tanımak demek olacaktır ve Kıbrıs'ın tanınmasını içerecektir. Şu anda komisyonun üzerinde çalıştığı ve kararın içinde de yer alan esas unsur da budur zaten" diye yanıtladı. 
Borrell, Başbakan Recep Tayyip Erdoğan'la görüşmesinin ardından yapılan ortak açıklamada da, AB'nin samimiyetinin sorulması üzerine, Kopenhag kriterlerinin elastiki olmadığını belirterek, "Kriterler yerine getirilince, zannedilmesin ki müzakereler tamamlanır. Sonra da uygulamanın takip edilmesi gerekir" dedi. AP'nin KKTC'ye verilecek mali yardım üzerindeki blokajının kaldırılması için elinden geleni yaptığını kaydeden Borrell, Güney Kıbrıs'ın ne zaman tanınması gerektiği ile ilgili bir soruya, "Rapordaki ifade açık. Ne azı, ne fazlası. Bir taraf müzakerelere başlayınca karşı tarafı zımnen kabul eder. Zamanlaması yok" yanıtını verdi. 

2005'in ilk 6 ayı 
Erdoğan da, 17 Aralık zirvesinden, 2005'in ilk 6 ayında müzakerelerin başlaması kararının çıkmasını beklediklerini vurgulayarak, "Bu müzakere sürecinin ne kadar olacağını belirleyemeyiz. Ama müzakerelerin sonucunun tam üyelikle neticelenmesini isteriz. Bunun saptanması gerekir. Görüşmemizin 17 Aralık öncesi bir kırılma noktasına vesile olmasını temenni ediyoruz" dedi. Erdoğan'la görüşmesi planlanandan uzun sürünce Borrell, Cumhurbaşkanı Ahmet Necdet Sezer'le 15.30'daki görüşmesine yarım saat geç gitti. Görüşme sürerken Köşk aranarak, 15.30'daki randevunun 16.00'ya ertelenmesi istendi. Borrell, daha sonra TBMM Genel Kurulu'na hitap etti. 

'Kürdistan' krizi 

ABDULLAH KARAKUŞ Ankara 

Türkiye'ye gelmeden önce yarın gideceği Diyarbakır için "Kürdistan" ifadesini kullanan Borrell, dün bu sözünü düzeltmeye çalışırken yine gaf yaptı. Başbakan Recep Tayyip Erdoğan da, Borrell'i bu konuda uyardı. 
TBMM Başkanı Bülent Arınç ile görüştükten sonra basının karşısına çıkan Borrell, "Türkiye'de Kürdistan'ı ziyaret edeceğiniz yolundaki sözleriniz bir dil sürçmesi miydi " sorusunu yanıtlarken, "Evet, bu bir dil sürçmesiydi. Kürdistan derken tamamen bir coğrafi alana atıfta bulunmaya çalıştım. Bir siyasi açıklama değildi. Türkiye'nin Güneydoğu Anadolusu'nu kastediyordum" dedi. "Türkiye'nin Güneydoğusu coğrafi açıdan Kürdistan mı " sorusunu da Borrell şu karşılığı verdi "Lütfen kelimelerle oynamayalım. AP ve AB, Türkiye'nin coğrafi ve siyasi sınırları gayet belli bir ülke olduğunu defalarca birçok metinde vurgulamıştır. AB, Türkiye'nin siyasi ve toprak bütünlüğünü tamamen desteklemektedir. Onun için benim herhangi bir coğrafi alan için kullandığım bir sözcük, Türkiye'nin toprak bütünlüğüne saygılı olmadığım anlamına gelmez." 

Arınç basına kızdı 
Arınç ise, "Ben bu konuşmalardan şunu anladım. İspanyolcada 'palavras' var. Bizde de 'palavra' var. Demek ki aynı kökenden gelen kelimeler bunlar. Sayın Başkan, Türkiye'yi yeni tanıyacak. Bizim basınımızın bir kısmı bir sorudan 10 soru çıkarmakta mahirdir" diye konuştu. 

Erdoğan Düzeltin 
"Kürdistan" gafı Erdoğan - Borrell görüşmesinde de gündeme geldi. Borrell'e, "Türkiye'de etnik kökeni farklı olan insanlar barış içinde yaşıyor. Hiçbir bölge etnik bir grubun adıyla anılamaz" diyen Erdoğan, "Yanlış anlaşıldım" karşılığını aldı. Erdoğan bunun üzerine, "Bu yanlış anlaşılmayı düzeltin ki, geziniz bu sözlerin gölgesinde kalmasın. Hemen basının önünde düzeltin" şeklinde konuştu. 

Borrell Avrupalı sizden korkuyor 

AP Başkanı Josep Borrell, CNN Türk'e verdiği demeçte de, Avrupa'nın Türklerden korktuğunu vurgulayarak, "Bu tanınmayandan duyulan bir korku. Tarihi nedenleri de var. Avrupa'da Türkler, önyargılı olarak 'Geceyarısı Ekspresi, Arabistanlı Lawrence' gibi filmlerdeki 'kahvaltı etmeden boğa öldüren' bir halk gibi algılanıyor" dedi. Kendisinin Katalan kökenli bir İspanyol olduğunu ve bölgesinin 1690'larda İspanya'ya karşı ayaklandığını söyleyen Borrell, "Tüm özgürlüklerimiz elimizden alınmış. H l bu konularda şarkılar söylenir. Sultan Süleyman dönemi ve Türkiye'nin Viyana kapılarına dayanması da Avusturya'da buna benzer şekilde hatırlanıyor" diye konuştu. Müzakerelerin uzun ve zorlu geçeceğini kaydeden Borrell, İspanya'nın üyeliğinin 11 yıl aldığını belirterek, "Domates ihracı için bile 3 yıl müzakere edebilirsiniz" şeklinde konuştu. 


</TEXT>
</DOC>
