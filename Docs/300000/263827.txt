<DOC>
<DOCNO> 263827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy05.html </URL>
<DATE> 2004/08/16/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
DSP lideri "Banker faciasına benzer bir kart faciasına gidiliyor" 
</HEADLINE>
<TEXT>

     DSP Genel Başkanı Zeki Sezer, ''Türkiye topyekün üretim seferberliğine girmeli'' dedi. 
     Ankara Sanayi Odası ASO Başkanı Zafer Çağlayan, DSP Genel Başkanlığı'na seçilmesinden dolayı, Zeki Sezer'i parti genel merkezinde ziyaret etti. 
     Çağlayan, burada yaptığı konuşmada, ülkenin en büyük sıkıntısının işsizlik olduğunu belirterek, aynı zamanda cari açık sorunu da bulunduğunu söyledi. 
     Kaynak Kullanımı Destekleme Fonu'nun yüzde 5 artırıldığını, bunun tek başına yeterli olmadığını ifade eden Çağlayan, ''Önemli olan, cari açığın nasıl finanse edildiğidir. Bunun yolu da doğrudan yabancı yatırımı Türkiye'ye çekmektir'' dedi. 
     Çağlayan, yabancı sermayenin sıcak para olarak değil, yatırım olarak Türkiye'ye gelmesinin önemli olduğunu belirterek, bunun için de yapısal reformların ve yatırımların önündeki engellerin kaldırılması gerektiğini söyledi. 
     Bir süre önce bir rapor hazırladıklarını ve bu rapordan halkın ''düşük enflasyon cahili'' olduğunu gördüklerini belirten Çağlayan, bu raporu Maliye Bakanı Kemal Unakıtan ve Merkez Bankası Başkanı Süreyya Serdengeçti'ye sunduklarını bildirdi. 
     Kredi kartlarındaki aylık faiz oranlarının yüksekliğine işaret eden Çağlayan, kartlardaki aylık faizin yüzde 8, gelecek yılki enflasyon oranının da yine yüzde 8 olarak hedeflendiğini anımsattı. Çağlayan, ''Sanayici kredi bulamazken, insanların cebine patlamaya hazır bomba gibi kredi kartı konuluyor. Tüketim çılgınlığı ileride sorun yaratabilir'' diye konuştu. 
     
     ''BÜYÜMEDE, ÜRETİM ÖNCELİKLİ OLMALI'' 
     DSP Genel Başkanı Sezer ise partisinin iyi şeyler için çaba harcadığını kaydetti. Yatırıma dayanmayan büyümenin sağlıklı olmadığını belirten Sezer, sadece yabancı yatırımcıların değil, yerli yatırımcıların da önünün açılması gerektiğini söyledi. 
     Kalkınmada üretimin öncelikli olduğunu dile getiren Sezer, ''Büyümede, üretim öncelikli olmalı'' dedi. Sezer, şöyle konuştu 
     ''Geçen yıl ithalat ve ihracat arasındaki fark Cumhuriyet tarihinin bir rekoru olarak 22 milyar dolar. Bu sene ise 12 ay bazında 30 milyar doları şimdiden aştı. Bu, çok sağlıklı bir gidiş değil diye düşünüyorum. Bu nedenle tedbirler alınmalı. Tüketim çılgınlığına getirilecek sınırlamanın da bir yolu olabileceğini düşünüyorum. Banker faciasına benzer bir kart faciasına göz göre göre gidiliyor gibi. Bunun önüne geçilmesi için Kaynak Kullanımını Destekleme Fonu'na getirilen 5 puanlık artış bir önlem, ama, farklı önlemlerin de alınması gerekir. Türkiye topyekün üretim seferberliğine girmeli. Bir taraftan SSK vergi yükleri çok ağır ama diğer taraftan yeterince SSK primi, vergi toplanamıyor. Kayıtdışılığın da önüne geçilmesi gerekiyor. Türkiye bunu sağlayabilecek güçte. Gerçek sanayici, gerçek girişimci, gerçek esnafın bu yolla önünün açılabileceğini düşünüyoruz.'' Sezer, Türkiye'nin her alanda çok güçlü bir ülke olduğunu ifade ederek, ''Yeter ki kaynaklarımızı yerinde ve verimli kullanalım. Bunu yapabildiğimiz ölçüde Türkiye'nin önü açık diye düşünüyoruz'' diye konuştu. 
     
     İSTİHDAM EN ÖNCELİKLİ PROBLEM 
     Çağlayan, bir gazetecinin, ''Merkez Bankası'nın imalat sanayi işyerlerinde yaptığı bir anket var. İşyeri sahiplerinin yüzde 75'i bu yılın ikinci yarısından sonra istihdam yaratamayacaklarını, hatta küçülmeye gideceklerini söylediler. Sanayi sektöründe durum kötüye mi gidiyor '' sorusunu şöyle yanıtladı 
     ''Aslında o anket fevkalade doğru bir yansıma. İstihdam hemen yansımaz. Yani 2005 yılında en azından istihdamı kurtarabilmek için Türkiye bugünden yatırım yapabilmesi lazım. Şu anda çok fazla yatırım yaptığını söylemek biraz güç. Mevcut tesislerin ancak modernizasyonu çalışmaları yapılabiliyor. Dolayısıyla Türkiye'nin istihdam konusunu 2004 ve 2005 yıllarında en öncelikli problem olacağını hesap etmek durumundayız.'' 
     
     ''YATIRIM HAMLESİNE İHTİYAÇ VAR'' 
     Çağlayan, ülke nüfusunun 2005 yılında 700-800 bin artacağını ve istihdamın öncelikli sorun haline geleceğini belirtti. İstihdamın sadece sanayi ile çözmenin mümkün olmadığını ifade eden Çağlayan, ''Teknolojinin yoğun olduğu, teknoloji devriminin yaşandığı bir ortamda eskiden 100 kişi ile yapılan üretimler, bugün 20-30 kişi ile yapılabiliyor. Dolayısıyla sanayiden başka alanlarda da ülkenin mutlaka bir yatırım hamlesine, istihdam hamlesine ihtiyaç var'' dedi. 
     Bu yatırımların başında hizmetler ve turizm sektörlerinin geldiğini, bu sektörlerin önümüzdeki dönemde istihdamın çözümü ile ilgili öncelikli olabileceğini ifade eden Çağlayan, ''İstihdam bir sonuç. Onun için uygun ortam ve uygun iklimin olması lazım. Bu kadar vergilerin ağır ve sosyal güvenlik giderlerinin fazla olduğu ve yatırım, üretim yapmanın zor olduğu bir ortamda istihdam sağlamak oldukça güçtür. İstihdam konusunda artırıcı bir önlem yok ama istihdam kan kaybı devam ediyor'' diye konuştu. 
     
</TEXT>
</DOC>
