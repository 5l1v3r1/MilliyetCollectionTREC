<DOC>
<DOCNO> 257498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/guncel/axgun02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Deprem sonrası gibiydi' 
</HEADLINE>
<TEXT>


"Bir patlama oldu ve etrafı toz bulutu kapladı. Toz bulutu dağılınca, etrafa yayılan ceset parçalarını gördüm. Kurtulanlar 'Yardım edin' diye feryat ederken, tren şefi şoka girmişti" 

Oğuz Dizer 

Özel otomobilimle Antalya'dan İstanbul'a yola çıktığımda her şey çok güzeldi. Ta ki Bilecik - Adapazarı arasındaki o korkunç ana dek. Mekece yakınlarındaydık, otoyola bağlanmamıza çok az kalmıştı. Sağımda Sakarya Nehri akıyordu. Nehirle karayolu arasında da İstanbul'u Ankara'ya bağlayan demiryolu uzanıyordu. Bir anda patlama oldu ve toz bulutu yükseldi. 
Deprem oluyor sandım. Ya da bir bomba olabilirdi. Toz bulutu dağılınca devrilen vagonları gördüm. Lokomotif rayların üzerinde sapasağlam duruyordu. Kavisli rayların üzerindeki vagonlar ise 150 metre uzaklıkta birbirine girmişti. Kibrit kutusu gibi etrafa yayılmışlardı. 

'Kollar bacaklar etrafta...' 
Yardım amacıyla kaza yerine yöneldim, vagondan çıkanlar da panik halinde bana doğru koşuyorlardı... "Yardım edin" diye bağırıyorlardı. Yaklaştığımda yerde yatan gençlerin cansız vücutlarıyla karşılaştım. Kollar, bacaklar etrafa yayılmıştı. Az ileride boş bakışlarla dolaşan üniformalı bir kişiyi fark ettim. Tren şefiymiş, ama şoktaydı. 
Benim gibi çok sayıda araç durmuştu. Hep birlikte demir yığınlarının arasında kalan insanları kurtarmaya çalıştık. Bağırışlar, ağlamalar, inlemeler birbirine karışıyordu. Kurtulanlar, yakınlarını arıyordu. Kimi sevdiğinin, kimi çocuğunun adını haykırıyordu... 
İlk anda 19 ceset saydım. Sonra 30 oldu. Korkunç bir manzaraydı... Yaralıları battaniyelerle karayoluna taşıdık. 

'Bölge zifiri karanlıktı' 
Çok geçmeden jandarma birlikleri olay yerine ulaştı. Sivil kurtarma ekipleri de birbirini takip ederek geldi. Hava kararınca yeni bir panik yaşandı. Çünkü bölge zifiri karanlıktı. İlk anda otomobil ve otobüslerin farlarıyla kurtarma çalışmaları sürdürüldü. Ardından jeneratör ve özel aydınlatma sistemi geldi. 
Gece boyunca da devam etti. Demir yığınlarının arasında canlı arandı... 
"Orada kimse var mı" diye umutla bağırıldı. 
Tıpkı deprem sonrasında olduğu gibi... 

'Sorumlulara dava açacağım ..' 

Kazadan kurtulan, Bulutsuzluk Özlemi'nin bateristi Utku Ünal 35 , devleti dava edeceklerini, kazanacakları parayı da ölenlerin ailelerine vermeyi düşündüğünü söyledi. Ünal, trende yaşadıklarını şöyle anlattı "Üçüncü vagondaydım ve solda oturuyordum, Şevket Süreyya Aydemir'in 'Menderes'in Dramı' adlı kitabını okuyordum. Öldüğünü öğrendiğimiz çay servisi yapan genç bir çocuk vardı. 'O gelse de çay alsak' derken vagon önce sola devrilir gibi oldu sonra hızla sağa yattı. Bizim vagonun üzerine de 2. vagon düştü." 
"Trenin hız yapmadığı yönünde açıklamalar var ama adı üstünde hızlı tren. Fatih Ekspresi'nden daha hızlı gittiği kesin. Tahminen 130 kilometre hızla gidiyordu." 

"Hiç kimse bağırmadı" 
"Vagon yerden açı yapacak şekilde devrildi. O nedenle hepimiz yere yatıp sakince pencerelerden çıkmaya çalıştık. Olay bir saniyelikti ve etrafta bağırıp çağıran kimse yoktu. Bu çok dikkatimi çekti. Bizim vagondan herkes dışarı çıkabildi. Sıyrık yaralarla uğraşırken 15 dakikada varabildiğim bir vagonda faciayı görünce olayın büyüklüğünü anladım." 
Bir profesörün 'Bu raylar bu hızlı treni taşımaz' yönündeki açıklamalarını duydum. Madem böyle bir açıklama yapan birileri var. Neden bu seferi koydular Neden ciddiye almadılar Biz de ölebilirdik. Bu konuyu yargıya taşıyacağız." n İSTANBUL Milliyet 

Kimlikler belirleniyor 

DOĞAN HABER AJANSI 
Tren kazasında hayatını kaybedenlerden ancak altısının kimliği gece belirlenebildi. Bu kişilerin Ürdün uyruklu İdris Nasarettin, İhsan Karadağ, Arif Tınaz, Volkan Kuplar 22 , Nevzat Çay 44 ve Canan Sunal olduğu tespit edildi. Hastanelerde tedavi gören 57 yaralıdan isimleri belirlenenler şöyle Hüseyin Avni Karabeyoğlu, Hatice Ceylanlar, Uğur Öz, Ali Tunç, Engin Gölova, Hakan Bulur, Aysun Aslan, İsmail Hakkı Civelekler, Beril Gümüşsoy, Filiz Özçelik, Tuba Okur, Mustafa Sarıkaya, Gürkan Çotuk, Nehir Uyanusta, Zehra Uyanusta, Yıldıray Çınar, Cengiz Özen, Burak Yerlihan, Oğuz Sarıışık, Tevfik Uyar, Mustafa Ergenç, Aykut Dağlar, Murat Yücel, Perihan Yaşar Demircan, Meral Demircan, Demir Demircan, Melike Demircan, Naciye Aydaş, Aynur Bölükbaş, Süleyman Eser, Ufuk Burak Bölükbaş, Engin Bölükbaş, Hüseyin Gonca, Serkan Şenoğlu, Cumaziye Şenoğlu, Özlem Şenoğlu, Taşkın Ömür, Ercan Ulaş, Saye Çabuk, Alper Çabuk, Yılmaz Çetinkaya, Murat Şahin, Salim Kervan, Fatih Selçuk, Hatice Sonuçar, Hatice Er, Rahmiye Zambak, Rahime Okur, Reyhan Özgüntürk ve Erçin Özgüntürk. 

Tren seferleri iptal edildi 

Kazanın ardından, TCDD'nin dün akşamki üç seferi iptal edildi. Anadolu Ekspresi'nin 22.00, Ankara Ekspresi'nin 22.30 ve Fatih Ekspresi'nin 23.30 seferleri karşılıklı iptal edildi. Yolcuların biletlerinin başka seferlerle değiştirilebileceği ya da paralarının iade edilebileceği kaydedildi. Ankara garında bilet iadesi için gelen vatandaşlar da kuyruk oluşturdu. Ulaştırma Bakanlığı Müsteşar Yardımcısı Muammer Türker ise "Hızlı tren seferleri kaldırılacak mı" sorusuna "Şu an öyle birşey söylemem mümkün değil" yanıtını verdi. Ancak TCDD kaynakları, seferlerin ikinci bir emre kadar durdurulduğunu belirtti. 


</TEXT>
</DOC>
