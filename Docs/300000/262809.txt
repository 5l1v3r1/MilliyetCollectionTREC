<DOC>
<DOCNO> 262809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy18.html </URL>
<DATE> 2004/08/12/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan'dan Kardinal tepkisi "Vatikan AB üyesi değil" 
</HEADLINE>
<TEXT>

     Başbakan Recep Tayyip Erdoğan, Tiflis'teki temaslarını tamamlayarak, Batum'a geçti. 
     Erdoğan, Gürcistan Devlet Başkanı Mihail Saakaşvili ile beraber incelemelerde bulunmak üzere, Gürcistan Havayolları'na ait bir uçakla Batum'a geldi. 
     Erdoğan'ı Batum Havaalanı'nda Acaristan Bakanlar Kurulu Başkanı Levan Varşolomidze ile Türkiye'nin Batum Başkonsolosu Hüseyin Avni Karslıoğlu karşıladı. 
     Başbakan Erdoğan, Tiflis'ten Batum'a hareketinden önce gazetecilerin sorularını yanıtladı. 
     Erdoğan, Vatikan Dinsel Öğretiler Kurulu Başkanı Kardinal Joseph Ratzinger'in ''Türkiye'nin AB'ye değil Araplara katılması gerektiği'' yolundaki açıklamasının sorulması üzerine, ''Vatikan bir din devletidir. AB üyesi değildir. Biz AB üyesi ülkelerle konuşuyoruz ve değerlendiriyoruz'' dedi. 
     Başbakan Erdoğan, ''Alaattin Çakıcı'nın Yargıtay Başkanı Eraslan Özkaya'ya gönderdiği kişiler aracılığıyla davasını erteletmeye çalıştığı'' yolundaki haberlerle ilgili bir soru üzerine, ''Bana ulaşan bir bilgi yok'' dedi. 
     
</TEXT>
</DOC>
