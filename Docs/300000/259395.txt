<DOC>
<DOCNO> 259395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur24.html </URL>
<DATE> 2004/07/30/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sosyete pazarları kapanıyor... 
</HEADLINE>
<TEXT>

     Çankaya Belediye Başkanı Muzaffer Eryılmaz, sosyete pazarı esnafının, yaptıkları sözleşme gereği pazarların temizliğinden sorumlu olduğunu belirterek, ''Kiracı esnaf, sözleşmenin öngördüğü yükümlülükleri yerine getirmediği için sosyete pazarlarını kapatıyoruz'' dedi. 
     Eryılmaz, AA muhabirine yaptığı açıklamada, Ayrancı ve Yenişehir'deki sosyete pazarlarını esnaf ayrıldıktan sonra gezdiğini ve çöp yığınlarıyla karşılaştığını söyledi. Eryılmaz, sözleşme gereği buraların temizliğinden kiralayanların sorumlu olduğunu belirtti. 
     Hak sahiplerinin kendi yerlerini başkalarına kiraya verdiğinin belirlendiğini anlatan Eryılmaz, bunun da sözleşmeye uygun olmadığını ifade etti. 
     Eryılmaz, tüm bu nedenlerden dolayı sosyete pazarlarının kapatılarak bir daha açılmayacağını sözlerine ekledi. 
     
</TEXT>
</DOC>
