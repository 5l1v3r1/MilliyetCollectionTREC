<DOC>
<DOCNO> 281220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko29.html </URL>
<DATE> 2004/10/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Unakıtan beyleri uyardı YTL konusunda hanımlarınızı uyarın 
</HEADLINE>
<TEXT>

     Maliye Bakanı Kemal Unakıtan, cari açıkta bu yıl herhangi bir problem olmadığını, ancak 2005'de muhakkak tedbir alınması gerektiğini bildirdi. 
     Unakıtan, 2005 yılı bütçesi ve program hedeflerini açıkladığı basın toplantısında, bu yıl ekonomide oldukça önemli gelişmeler sağlandığını ve enflasyonun da yıl sonunda tek haneye düşeceğini tahmin ettiklerini vurguladı. Tek haneli enflasyonda devam etmeye kararlı olduklarını kaydeden Maliye Bakanı, söz konusu oranı, AB üyesi ülkelerdeki gibi yüzde 3, 2 ve 1'ler seviyesine indirmeleri gerektiğini ifade etti. 
     Maliye Bakanı, cari işlemler açığına ilişkin görüşlerini açıklarken, açığın finansmanında da herhangi bir sorun görünmediğini belirtti. Gelişmelere bağlı alınacak tedbirlerle, cari açığın bir risk oluşturmasının engelleneceğini kaydeden Unakıtan, şunları söyledi 
     ''Cari açık, Türkiye için zaman zaman bir başağrısı olmuştur. Türk milleti, uzun yıllardır, hatta Osmanlıdan beri 2 problemi çözememiştir. Birisi bütçe açıkları, ikincisi cari açık. Bizim ekonomik programımızda 2 problemin de çözümü vardır. 
     Cari açıkta 2004'de hiçbir problem yok. 2005'de muhakkak tedbirini almamız lazım. Cari açıklarla ekonomiyi sıkıntıya düşürmemek için her türlü tedbiri almaya kararlıyız. Ekonomik göstergeler, tedbir gerektiriyorsa gözümüzü kırpmadan alırız.'' 

     
</TEXT>
</DOC>
