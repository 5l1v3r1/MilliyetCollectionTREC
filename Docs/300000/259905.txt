<DOC>
<DOCNO> 259905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun11.html </URL>
<DATE> 2004/08/02/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Sudan ordusundan BM'ye Bu bir savaş ilanı 
</HEADLINE>
<TEXT>

     Sudan ordusu, BM Güvenlik Konseyi'nin Darfur krizi üzerine aldığı kararı ''savaş ilanı'' olarak nitelendirdi. 
     Ordu sözcüsü General Muhammed Beşir Süleyman, resmi El Enba gazetesine verdiği demeçte, ''BM Güvenlik Konseyi'nin Darfur krizi üzerine aldığı karar, Sudan'a ve halkına savaş ilan etmek anlamına gelir'' dedi. 
     Süleyman, ''Sudan ordusu, şu andan itibaren karada, denizde ve havada Sudan'ın düşmanlarıyla karşılaşmaya hazırdır'' ifadesini kullandı. 
     Ordu sözcüsü, BM kararında verilen 30 günlük sürenin, Sudan'a savaş açmak için gerekli bir ''hazırlanma sürecinden'' başka bir şey olmadığını öne sürdü. 
     BM Güvenlik Konseyi'nin 15 üyesinden 13'ünün oyuyla 30 Haziran'da kabul edilen Sudan karar, Darfur'da ayrım yapmaksızın sivilleri öldüren, kadınlara tecavüz eden Arap Cancavid milislerini en kısa zamanda silahsızlandırmaması ve adalet önüne çıkarmaması durumunda, Sudan hükümetine karşı harekete geçmeyi öngörüyor. 
     Sudan, Güvenlik Konseyi'nin kararını önce reddetmiş, sonra geri adım atarak, kararın kabine toplantısında tartışılacağını bildirmişti. 
     Dışişleri Bakanı Mustafa Osman İsmail, dün kabine toplantısının ardından yaptığı açıklamada, ''bakanlar kurulunun süre tanınmasını kınadığını, verilen süreyi mantıksız ve yerine getirilmesi zor olarak gördüklerini'' söylemişti. 
     Darfur bölgesinde, hükümet yanlısı Arap Cancavid milislerinin son 17 ay içinde siyahi çiftçilere uyguladığı şiddetten en az 30 bin kişi hayatını kaybetmiş, 1 milyon insan yerlerinden olmuş ve 2,2 milyon insan açlık tehlikesiyle karşı karşıya kalmıştı. 
     
</TEXT>
</DOC>
