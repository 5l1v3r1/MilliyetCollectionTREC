<DOC>
<DOCNO> 264666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun15.html </URL>
<DATE> 2004/08/19/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İsrail Yüksek Mahkemesi de Şaron'u akladı... 
</HEADLINE>
<TEXT>

     İsrail Yüksek Mahkemesi, Başsavcı Meni Mazuz'un Başbakan Ariel Şaron'u rüşvet davasında aklama kararına destek verdi. 
     Yüksek Mahkeme'den yapılan açıklamada, 7 üyeden 6'sının Mazuz'un kararına destek verdiği belirtildi. 
     Mazuz, Haziran ayında Şaron ve oğlu Gilad hakkında açılan rüşvet davasında sanıkları kanıt yetersizliğinden suçsuz bulmuştu. 
     Bazı milletvekilleri kararın iptal edilmesi için Yüksek Mahkeme'ye başvurmuştu. 
     Savcılık iddianamesinde, bir Yunan adasında tatil köyü inşa projesi için 90'lı yılların sonunda danışman olarak tutulan Şaron'un oğlu Gilad, İsrailli emlakçı David Appel'den yüzbinlerce dolar rüşvet almakla suçlanıyordu. Appel, rüşvet vermekle suçlanmış, Başbakan Ariel Şaron hakkında da soruşturma açılmıştı. 
     
</TEXT>
</DOC>
