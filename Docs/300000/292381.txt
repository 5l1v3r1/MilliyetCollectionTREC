<DOC>
<DOCNO> 292381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonsiy04.html </URL>
<DATE> 2004/11/26/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'ye Saadet'ten siyah çelenk 
</HEADLINE>
<TEXT>

     Necmettin Erbakan'ın Saadet Partisi, Felluce sonrası ABD'nin Irak işgalini protesto etmek amacıyla tüm Türkiye'de AKP binalarının önüne siyah çelenk bırakma kararı aldı. 
     Saadet Partisi yönetimi, ADB'nin Irak işgalini protesto etmek için AKP'yi hedef alan bir dizi eylem gerçekleştirme kararı aldı. Saadet, bu çerçevede ilk eylemini bu hafta sonu İstanbul Çağlayan'da düzenleyeceği ve AKP'ye yönelik suçlamalara dönüşmesi beklenen, "Zalimlere Lanet" mitingiyle başlatacak. 
     Mitinglerin değişik illerde sürdürülmesi planlanırken, asıl olarak Aralık ayının ilk haftasında başta AKP Genel Merkezi olmak üzere AKP'nin Türkiye çapındaki tüm il ve ilçe başkanlıklarının önüne siyah çelenk konulacak. Saadet Partililer, AKP il veilçe başkanlıkları önünde ABD'yi protesto eden ve AKP'yi de suç ortaklığıyla suçlayan basın açıklamaları yaptıktan sonra siyah çelenkleri binaların önüne bırakacak. Saadet Partisi yönetimince, tüm teşkilatlara AKP il ve ilçe binalarının önüne çelenk koyma eylemini gerçekleştirmek amacıyla hazırlık yapmaları ve AKP'ye siyah çelenk bırakma eylemine katılanların yakalarına siyah kurdele takmaları talimatı verildi. 
     
     CAMİ ÖNÜNDE BASIN AÇIKLAMASI 
     Saadet Partisi, AKP'yi hedef alan eylemleri camilere de kaydıracak. Bu çerçevede cuma namazları sonrasında camilerde basın açıklamaları yapılarak, hazırlanacak bildiriler de halka dağıtılacak. Cuma namazlarının ardından ABD büyükelçilikleri ve temsilcilikleri önünde de basın açıklamaları yapılacak. 
     
</TEXT>
</DOC>
