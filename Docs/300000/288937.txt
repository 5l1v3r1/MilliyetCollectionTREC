<DOC>
<DOCNO> 288937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun27.html </URL>
<DATE> 2004/11/15/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Öldü sanılan casusun yaşadığı 6 yıl sonra ortaya çıktı 
</HEADLINE>
<TEXT>

     İspanya'da bir döneme damgasını vuran ve 1998 yılında Tayland'da öldüğü iddia edilen eski casus Francisco Paesa'nın sahte pasaportla Lüksemburg'da yaşadığı ortaya çıktı. 
     El Mundo gazetesinin bugün manşetten verdiği haberde, devletin yaklaşık 20,8 milyon dolarını zimmetine geçirmek suçundan aranan eski Jandarma Başkanı Luis Roldan'ı 1,8 milyon euro karşılığında 1995 yılında yakalayıp polise teslim eden casus Paesa'nın, sanıldığı gibi 1998 yılında Tayland'da ölmediği, 6 yıldır Lüksemburg'da yaşadığı iddia edildi. 
     ''Metodo 3'' adlı bir dedektif şirketinin işbirliğiyle yaklaşık 1 aydır araştırma yürüttüğünü kaydeden El Mundo, Francisco Paesa'nın Francisco Pando Sanchez adını alarak Arjantin vatandaşı olduğunu, sahte pasaport taşıdığını ve yeğeni Beatriz Garcia Paesa ile birlikte Lüksemburg'un başkentinde yaşadığını fotoğraflarla gösterdi. 
     Francisco Paesa'nın 27 Temmuz 1936 olan doğum tarihini sahte pasaportta 1 Mart 1950 olarak değiştirdiği ifade edildi. Paesa'nın kız kardeşi 1998 yılında yaptığı açıklamada, kardeşinin kalp krizi geçirerek Tayland'da öldüğünü ve cenazesinin bir gün sonra yakılarak defnedildiğini duyurmuş olsa da resmi makamlar bunu şimdiye kadar doğrulamamıştı. 
     El Mundo, Paesa ve yeğeninin Lüksemburg'da, Ortadoğu'daki bazı ülkelere silah ticareti yapılmasında aracılık ettiğini ileri sürdü. Haberde, yaklaşık 1-2 ay önce ''Metodo 3'' dedektif şirketine hatırı sayılır bir kişi tarafından verilen bir bilgide, Beatriz Garcia'nın Francisco Paesa'ya 20 milyon euro götürdüğünün söylendiği öne sürüldü. 
     Francisco Paesa tarafından polise teslim edilen ve 28 yıl ağır hapis cezası alan eski Jandarma Başkanı Roldan'ın devletin parasını zimmetine geçirmesi üzerine patlayan skandal, o dönem hükümette olan Felipe Gonzalez başbakanlığındaki Sosyalist İşçi Partisi'nin 1996 yılındaki genel seçimleri kaybetmesine neden olmuştu. 
     
</TEXT>
</DOC>
