<DOC>
<DOCNO> 297493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sondun21.html </URL>
<DATE> 2004/12/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Bild Erdoğan Avrupa'ya inanan bir Türk 
</HEADLINE>
<TEXT>

     Alman Bild gazetesi, ''Başbakan Recep Tayyip Erdoğan'ın Avrupa'ya inanan bir Türk olduğunu'' yazdı. 
     Gazetede, ''Bu inançlı Müslüman gerçekten bir Avrupalı mı '' başlığıyla verilen haberde, ''Erdoğan'ı tanıyan uzmanların, kendisini inançlı ve ülkesinin 40 yıllık AB üyeliği hayalini gerçekleştirmeye kararlı kurnaz ve aydın bir politikacı olarak gördükleri'' belirtildi. 
     Erdoğan'ın hayatının anlatıldığı haberde, ''Başbakanın çekici ve kendine güvenen bir kişiliği olduğu, dua ettiği, içki ve sigara içmediği, ayrıca Alman şair Wolfgang von Goethe ile eski ünlü futbolcu Franz Beckenbauer'in hayranı olduğu'' ifade edildi. 
     ''Erdoğan'ın çocukluğunun fakirlik içinde geçtiği, bir dönem simit satarak para kazandığı da'' belirtilen haberde, ''futbolu çok seven Erdoğan'ın 40 yaşında İstanbul Belediye Başkanı olduğu ve yaptığı çalışmalarla kısa zamanda İstanbulluların gönlünü kazandığı'' kaydedildi. 
     ''Erdoğan'ın bir dönem hapis yattığı ve Alman Anayasayı Koruma Dairesi tarafından izlenen İslam Toplumu Milli Görüş IGMG ile ilişkisi olduğu'' da ifade edilen haberde, ''Erdoğan'ın zaman içinde çok daha liberal hale geldiği'' belirtildi. 
     Gazetenin yorumunda, ''Erdoğan, ülkesi gibi bir insan. İstanbul'un kalbine ve Anadolu'nun inancına sahip. 36 Airbus sipariş ediyor ve yüzü Mekke'ye dönük olarak dua ediyor. Erdoğan, Avrupa'ya inanan bir Türk'' ifadesi yer aldı. 
     
</TEXT>
</DOC>
