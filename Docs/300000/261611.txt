<DOC>
<DOCNO> 261611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur25.html </URL>
<DATE> 2004/08/08/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İstanbul... Mahmutpaşa'da yangın... 
</HEADLINE>
<TEXT>

     Mahmutpaşa'da bir işhanının giriş katındaki mağazada çıkan ve zabıtaların işportacılara karşı önlem amacıyla sokakları araçlarla kapatması nedeniyle itfaiyenin yaklaşık yarım saat geç müdahale ettiği yangında maddi hasar oluştu. 
     Mahmutpaşa Tarakçılar Caddesi'nde bulunan ''Abut Efendi Han''ın giriş katındaki ''Ferman Triko Penye Eşofman İmalat ve Toptan Satış Mağazası''nda saat 15.00 sıralarında henüz belirlenemeyen bir nedenle yangın çıktı. 
     İhbar üzerine olay yerine hareket eden itfaiye ekipleri, sokakların dar olması ve işportacılara karşı önlem alan Eminönü Belediyesi zabıta ekiplerinin bazı sokakların girişlerini araçlarla kapatmaları nedeniyle yangının olduğu caddeye bir süre giremedi. 
     Vatandaşların yardımıyla zabıtaya ait araçları çeken itfaiye ekipleri, ancak yarım saat sonra yangına müdahale edebildi. 
     Hafta sonu tatili olması nedeniyle kapalı olan mağazanın kepenklerini ve camlarını kıran itfaiye ekipleri, yaklaşık yarım saat süren müdahalenin ardından yangını söndürdüler. 
     Yangında, maddi hasar meydana geldi. 
     
</TEXT>
</DOC>
