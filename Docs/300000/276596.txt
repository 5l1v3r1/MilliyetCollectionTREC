<DOC>
<DOCNO> 276596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur29.html </URL>
<DATE> 2004/10/01/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Polislere işkenceden mahkumiyet .. 
</HEADLINE>
<TEXT>

     Atılım Gazetesi Muhabiri Şenol Gürkan'a terörle mücadele şubesinde gözaltına alındığı 2001 yılında işkence yaptıkları gerekçesiyle 4 polise 1 yıl 1 ay 10'ar gün ağır hapis cezası verildi. 
     Ankara 1. Ağır Ceza Mahkemesi'nde görülen davanın bugünkü karar duruşmasına, 5 sanık ve avukatlarıyla müdahil avukatları katıldılar. 
     Cumhuriyet Savcısı Hüseyin Yalçın, geçen duruşmada verdiği ve polis memurları Güral Ayhan, Ahmet Horoz, Atanur Arslan ve Tekin Taşlıova'nın Türk Ceza Kanunu'nun TCK ''efrada karşı kötü muamele'' suçunu düzenleyen 245. maddesi uyarınca cezalandırılmalarına, komiser yardımcısı Murat Dedeoğlu, Recep Comart, Rıfat DOğru ve Erdal Şimşek'in beraatlerine karar verilmesine ilişkin mütalaasını tekrar etti. 
     Müdahil Avukat Elvan Olkun da esas hakkındaki iddiasında, Yargıtay kararlarına göre sanıkların eyleminin TCK'nın 243. maddesinde tanımlanan ''işkence'' suçu kapsamına girdiğini söyledi. Olkun, sanıkların tümünün TCK'nın 243. maddesi uyarınca cezalandırılmalarını ve indirimden yararlandırılmamalarını talep etti. 
     
     SAVUNMA 
     Murat Dedeoğlu'nun avukatı, Cumhuriyet Savcısı'nın görüşüne katıldığını belirterek, müvekkilinin beraatine karar verilmesini istedi. 
     Dedeoğlu dışındaki sanıkların avukatlarıysa müdahil Gürkan'ın yargılama aşamalarındaki ifadelerinin çelişkilerle dolu olduğunu savunarak, suçlamaların senaryodan ibaret olduğunu iddia ettiler. Sanık avukatları mahkemede dinlenen tanıkların beyanlarının Gürkan'ın ifadaleriyle uyuşmadığını da belirterek delil olarak kabul edilemeyeceğini ifade ettiler. 
     Sanık avukatları Gürkan'ın adli tıp kurumundan aldığı 3 günlük iş göremez raporunda yer alan bulguların da işkence suçundan oluşamayacağını savunarak, müvekkilleri hakkında kesin ve inandırıcı delil olmadığı gerekçesiyle beraat kararı verilmesini talep ettiler. 
     Duruşmaya katılan sanıklar Recep Comart, Ahmet Horoz, Tekin Taşlıova, Atanur Arslan ve Güral Ayhan son sözlerinde suçsuz olduklarını söylediler ve beraat talebinde bulundular. 
     
     KARAR 
     Mahkeme Heyeti, polis memurları Ayhan, Horoz, Arslan ve Taşlıova'yı, TCK'nın 243. maddesinde tanımlanan ''cürümü söyletmek için işkence yapmak'' suçunu işlediklerinin sabit olduğu ve suçun işleniş biçimini gözönüne alarak 1'er yıl ağır hapislerine karar verdi. Sanıkların cezalarını TCK'nın 243 son maddesi uyarınca artırarak, 1'er yıl 4'er ay ağır hapse çıkaran mahkeme heyeti, TCK'nın 59. maddesinde belirlenen iyi hal durumundan dolayı indirime gitti ve 4 polis memurunu sonuç olarak 1 yıl 1 ay 10'ar gün ağır hapse mahkum etti. 
     Mahkeme Heyeti, Dedeoğlu, Comart, Doğru ve Şimşek hakkında ise suçu işlediklerine dair kesin ve inandırıcı delil olmadığı gerekçesiyle beraat kararı verirken, yargılama sırasında ölen Murat Usul'un dosyasını ise ortadan kaldırdı. 
     
</TEXT>
</DOC>
