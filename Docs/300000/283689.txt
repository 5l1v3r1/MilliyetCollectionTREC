<DOC>
<DOCNO> 283689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun18.html </URL>
<DATE> 2004/10/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Tayland'da 78 gösterici için intikam tehdidi 
</HEADLINE>
<TEXT>

     Tayland'daki ayrılıkçı bir Müslüman örgütü, gözaltına alınan 78 kişinin araçta boğularak ölmesinin intikamını Bangkok'ta alacağı tehdidinde bulundu. 
     Pattani Birleşik Kurtuluş Örgütü'nün internet sitesinde yayımlanan açıklamasında, ''Pattani'nin başkenti yandığı gibi, onların başkenti de yanacak'' denildi. 
     Örgüt, açıklamada, ''Kafirlere uykuyu haram edeceği, işledikleri günahların cezasını çekecekleri, kendilerinden çalınan malların tamamen tahrip edileceği'' tehdidinde bulundu. 
     Aktif bir askeri kanadı olduğu sanılmayan örgüt, 1970'ler ve 1980'lerde, Tayland'ın güneyi ile Malezya'nın kuzeyi arasında bağımsız ''Pattani İslam Krallığı'' kurmak için şiddete başvurmuştu. 
     Müslüman göstericilerle güvenlik kuvvetleri arasında önceki gün çıkan çatışmanın ardından gözaltına alınan 78 kişi, bir askeri kışlaya götürülürken araçta boğularak ölmüştü. 
     Tayland'da 78 kişinin ölmesiyle yeniden alevlenen çatışmalar geçen Ocak ayında başlamıştı. Müslümanların çoğunlukta olduğu güneydeki 3 eyalette meydana gelen olaylarda şimdiye kadar ölenlerin sayısı yaklaşık 440 kişi olarak veriliyor. 
     
</TEXT>
</DOC>
