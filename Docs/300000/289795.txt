<DOC>
<DOCNO> 289795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun44.html </URL>
<DATE> 2004/11/18/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Koçaryan "Türkiye, Ermenistan'ı cezalandırmak için sınırı kapalı tutuyor" 
</HEADLINE>
<TEXT>

     Ermenistan Devlet Başkanı Robert Koçaryan, Türkiye'nin Ermenistan'ı ''cezalandırmak'' amacıyla sınır kapısını kapalı tutmayı sürdürdüğünü öne sürdü. Koçaryan, Türkiye ile ilişkilerin normalleşmesi için şart öne sürmediklerini söyledi. 
     Koçaryan, bir ekonomi konferansına katılmak üzere geldiği Almanya'nın başkenti Berlin'de, Die Welt gazetesine verdiği ve yarın yayınlanacak demecinde, Ankara'nın, Azerbaycan ile dayanışma düşüncesiyle 1993'ten bu yana Ermenistan ile sınırını kapalı tuttuğunu söyledi. 
     Erivan'ın ilişkilerin normalleşmesi için şart öne sürmediğini söyleyen Koçaryan, ''Türkiye Ermenistan'ı abluka altında tutuyor, bu sadece bir cezalandırma gibi değerlendirilebilir'' dedi. 
     Sözde soykırımın tanınmasının Ermeniler için çok önemli olduğunu söyleyen Ermenistan Devlet Başkanı, ''Ancak bu ikili ilişkilerin geliştirilmesi için hiçbir zaman bir şart olmayacak'' diye konuştu. 
     Koçaryan, buna karşın sözde soykırımın yadsınamayacağını ileri sürerek, Ankara'nın sözde soykırımı tanımasının, ilişkilerin normalleşmesi yolunda büyük bir adım olacağını savundu. 
     
</TEXT>
</DOC>
