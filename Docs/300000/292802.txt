<DOC>
<DOCNO> 292802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun16.html </URL>
<DATE> 2004/11/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
16 yaşındaki Filistinli çocuklar gözaltında 
</HEADLINE>
<TEXT>

     Kalkilya Filistinli Mahkumlar Derneği avukatlarından Cemal İbdali, İsrail Kadomim hapishanesi yönetiminin hasta Filistinli mahkumlara bakmadığını, 16 yaşın altındaki çocukları da gözaltında tuttuğunu söyledi. 
     Filistin Uluslararası Basın Merkezi'ne açıklama yapan İbdali, Kadomim hapishanesindeki Filistinlilerin ''sefalet'' içinde olduklarını, her bir hücrede 6 ila 10 kişinin kaldığını belirtti. 
     Hapishanedeki gözaltı merkezinde 35 Filistinli gencin kaldığını ifade eden İbdali, bunlardan 25'inin 17 yaşın altında olduğunu bildirdi. 
     İbdali, hapishanede yemek düzeninin de bozuk olduğunu, mahkumlara nadiren yemek verildiğini belirtti. 
     İbdali'nin verdiği bilgiye göre, Kadomim hapishanesinde bulunan Batı Şeria'nın Salfiet şehrinden Nedal Arif İbdah 13 yaşında ve sadece 35 kilo ağırlığında. 
     Hapishanede hastalıkların yaygın olduğunu, hasta mahkumlara da bakılmadığını söyleyen İbdali, Jayous'tan 28 yaşındaki Ahmed Baida'nın durumunu örnek verdi ve omurlarından hasta olan Baida'ya doktorların tedavi için izin vermediğini kaydetti. 

     
</TEXT>
</DOC>
