<DOC>
<DOCNO> 297697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonyas03.html </URL>
<DATE> 2004/12/14/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Kaçak 'votka boru hattı' 
</HEADLINE>
<TEXT>

     Estonya ile Rusya arasında, bir km uzunluğunda kaçak ''votka boru hattı'' bulundu. 
     Estonya gümrük yetkilisi Aivar Pau, AFP muhabirine, Rusya'dan Estonya'ya gizlice votka sevk edilen boru hattının, göletin altından geçtiğinin belirlendiğini anlattı. Boru hattıyla Rusya'nın İvangorod kentinden Estonya'daki Narva kentine günde 3 ton kadar kaçak içki sevk edildiğinin anlaşıldığını belirten gümrük yetkilisi, boru hattının üç ay önce inşa edildiğini kaydetti. 
     Yetkiliye göre, kaçakçılar bu yolla yüksek içki vergisinden kurtulmayı tasarladılar. 
     Kaçakçılıkla ilgili üç kişinin gözaltına alındığı belirtildi. 
     Litvanya ile Belarus arasında da birkaç gün önce, 3 km'lik gizli ''likör'' boru hattı bulunmuştu. 
     
</TEXT>
</DOC>
