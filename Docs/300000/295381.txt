<DOC>
<DOCNO> 295381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/guncel/axgun02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamile Türk kıza saldırı 
</HEADLINE>
<TEXT>


Münih'te 5.5 aylık hamile Sibel Yılmaz ile kuzenlerine şeytan maskeli gençler saldırdı. Kuzenleri kaçan Yılmaz'ı saldırganlar köpek kayışı ve beyzbol sopasıyla dövdü. Ağır yaralanan kadının bebeği öldü 

MÜNİH Milliyet 

Almanya'nın Münih kentinde bir grup maskeli gencin sopalı saldırısına uğrayan 5.5 aylık hamile Sibel Yılmaz, bebeğini kaybetti. 
Yılmaz 21 ile kuzenleri Sultan 13 ve Elif 17 önceki gün evlerine giderken, sayıları tam olarak belirlenemeyen maskeli bir grubun saldırısına uğradı. Sultan ve Elif olay yerinden koşarak kaçarken, hamileliği nedeniyle kaçamayan Sibel, maskeli saldırganlar tarafından köpek kayışıyla dövüldü. Bir diğer saldırgan da elindeki beyzbol sopasını, savunmasız kadının karnına vurdu. Ağır yaralanan Yılmaz, hastaneye kaldırıldı. Genç kadının hayati tehlikeyi atlattığı, ancak 22 haftalık bebeğini kaybettiği belirtildi. Yılmaz'ın amca kızları Sultan ve Elif de ayakta tedavi edildi. 

Komisyon kuruldu 
Olay yerinde saldırganlara ait naylon çorap, şeytan maskesi ve bantla sarılı bir sopa bulan polis, saldırının ırkçı amaçlı olup olmadığı konusunda net bir açıklama yapmadı. Maskeli gençlerin bulunması için özel bir komisyon görevlendirildi. Saldırganların, her yıl 5 Aralık'ta çocuklara hediyeler dağıtan Aziz Nikola'nın yardımcısı "Ruprecht" tipinden esinlenen gençlerden olduğu da iddia edildi. 


</TEXT>
</DOC>
