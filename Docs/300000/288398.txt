<DOC>
<DOCNO> 288398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur02.html </URL>
<DATE> 2004/11/12/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Mehmet Sabancı'nın cenazesi toprağa verildi... 
</HEADLINE>
<TEXT>

     Londra'da geçirdiği kalp krizi sonucu hayatını kaybeden Türk Sanayicileri ve İşadamları Derneği TÜSİAD Yönetim Kurulu Başkanı Ömer Sabancı'nın kardeşi, F B Group Yönetim Kurulu Başkanı Mehmet Sabancı 41 , İstanbul'da toprağa verildi. 
     Mehmet Sabancı için ilk tören, F B Group'un Ortaköy'deki binasında gerçekleştirildi. Binanın önüne getirilen Sabancı'nın cenazesi, yapılan duanın ardından, çalışanların gözyaşları arasında, karanfillerle Teşvikiye Camii'ne uğurlandı. 
     Sabancı'nın cenazesi, Teşvikiye Camii'nde öğle vakti kılınan cenaze namazının ardından, Zincirlikuyu Mezarlığı'ndaki Sakıp Sabancı'nın da mezarının bulunduğu aile kabristanında toprağa verildi. 
     Teşvikiye Camii'ndeki törende, Mehmet Sabancı'nın eşi Zeynep Sabancı, oğulları Burak ve Faruk, annesi Özcan Sabancı, kardeşleri Ömer Sabancı ve Demet Çetindoğan ile aile üyelerinden Yalçın Sabancı, Ali Sabancı, Neslihan Sabancı, Şevket Sabancı, Erol Sabancı ve Cengiz Çetindoğan, bir platformda taziyeleri kabul ettiler. 
     Mehmet Sabancı'nın annesi Özcan Sabancı'nın taziyeleri kabul sırasında göz yaşlarını tutamadığı görülerken, ayakta durmakta zorluk çeken Zeynep Sabancı'yı da kardeşi Nabi Armutçuoğlu teselli etmeye çalıştı. 
     Cenaze törenine, Sabancı ailesinden Güler Sabancı, Türkan Sabancı, Dilek Sabancı, Haluk Dinçer, Emine Kamışlı'nın yanı sıra Tarım ve Köyişleri Bakanı Sami Güçlü ile İstanbul Valisi Muammer Güler de katıldı. 
     Törende, Aziz Yıldırım, Oğuz Satıcı, Tuğrul Kudatgobilik, Halim Mete, Hayri Kozakçıoğlu, Celal Metin, Bülent Eczacıbaşı, Ali Koç, Faruk Süren, Ali Müfit Gürtuna, Hüsamettin Kavi, Yılmaz Argüden, Osman Birsen, Faruk Eczacıbaşı, İmren Aykut, Aydın Doğan, Arzuhan Yalçındağ, Tanıl Küçük, Erkut Yücaoğlu, Cem Boyner, Bülent Özaydınlı, Turgut Yılmaz, Nuri Sesigüzel, Sedat Aloğlu, Ahmet Nazif Zorlu, Bedri Baykam, Ali Şen, Christoph Daum ve Saffet Ulusoy'un da aralarında bulunduğu siyaset, iş, sanat ve spor dünyasından çok sayıda kişi de yer aldı. 
     
     ''MALUM OLMUŞ GİBİ EŞİNİ ISRARLA YANINA ÇAĞIRDI'' 

     Cenaze törenine katılan merhum işadamı Sakıp Sabancı'nın eşi Türkan Sabancı, Mehmet Sabancı'nın çok genç yaşta ani bir şekilde hayatını kaybettiğini belirterek, ''En acı tarafı ise hiç beklenmedik olması, sanki bir suikaste kurban gitmiş gibi...'' dedi. 
     Mehmet Sabancı'nın hasta olmadığını kaydeden Türkan Sabancı, sanki kendisine malum olmuş gibi eşini ısrarla Londra'ya yanına çağırdığını söyledi. 
     Dilek Sabancı, ''Çok genç olmasından dolayı ani bir kayıp. Allah kimseye vermesin. Allah tüm Sabancı ailesine sabırlar versin. Allah'ın taktiri, yapabilecek birşey yok'' diye konuştu. 
     Güler Sabancı da ''Beklenmedik, ani bir ölüm. Allah kimseye vermesin'' diyerek duygularını dile getirdi. 
     Erol Sabancı, zamansız bir ölüm olduğunu, fakat yapacak birşey bulunmadığını belirterek, ''Hepimizin başı sağolsun'' diye konuştu. 
     F B Group Genel Koordinatörü Gürbüz Aydemir de uzun süre beraber çalıştığı Mehmet Sabancı'nın otomobilleri çok sevdiğini ve bir çok hayalleri bulunduğunu kaydederek, ''Hepsi kısa zamanda olsun diye çok koşturuyordu. Kısmen başardık'' dedi. 
     
</TEXT>
</DOC>
