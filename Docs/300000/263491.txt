<DOC>
<DOCNO> 263491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/guncel/gun01.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağdat Caddesi'nde tango 
</HEADLINE>
<TEXT>


Bağdat Caddesi ile Göztepe'deki Hazine arazilerine inşaat yapılmasını engellemek isteyen Kadıköy Kent Konseyi, danslı ve şarkılı eylem yaptı 

GÖKHAN KARAKAŞ İstanbul 

Hazine'ye ait Bağdat Caddesi'ndeki Tarım İl Müdürlüğü ile Göztepe'deki Meteoroloji Bölge Müdürlüğü arazilerine kat karşılığı inşaat yaptırılmasını engellemek amacıyla daha önce maskeli ve kartlı eylem yapan Kadıköy Kent Konseyi, dün de danslı protesto gösterisi düzenledi. 
Tarım İl Müdürlüğü önünde dün akşam toplanan 50 kişi, 21 bin 440 metrekarelik yeşil alanın apartman yapılarak yok edilmek istendiğini iddia etti. Kadıköy Gençlik Merkezi'ne bağlı dansçılar da, çevredekilerin ilgi ve dikkatini çekebilmek için müdürlük önünde dans gösterileri yaptı. Tango ve Latin danslarından örnekler sergileyen gençlerin ardından "Grup İstanbul" sahne alarak, yeşilin korunması için şarkılar söyledi. 
Daha sonra söz alan Kadıköy Kent Konseyi 2. Başkanı Taner Tüzün, "Burada menekşe ağaçlarımızı kesmek istiyorlar. Burası Kadıköy'ün yeşil kalan ender yerlerinden biridir. Burayı korumak için elimizden geleni yapıyoruz. Herkesin dikkatini Tarım İl Müdürlüğü'ne çekerek eylemlerimizi gerekirse, her gün, 24 saat sürdüreceğiz" dedi. Tüzün, 21 bin 440 metrekare olan Tarım İl Müdürlüğü ile 44 bin 783 metrekare olan Meteoroloji Bölge Müdürlüğü arazilerinin yeşil alan olarak kalmasını ve park olmasını istediklerini dile getirdi. 


</TEXT>
</DOC>
