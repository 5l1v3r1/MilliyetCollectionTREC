<DOC>
<DOCNO> 290160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko34.html </URL>
<DATE> 2004/11/19/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
THY Genel Müdürü Biz, nakit zengini bir şirketiz 
</HEADLINE>
<TEXT>

     Türk Hava Yolları THY Genel Müdürü Abdurrahman Gündoğdu, yeni uçak alımı nedeniyle borç yükümlülüğü altına girmediklerini belirterek, ''Biz, nakit zengini bir şirket durumundayız'' dedi. 
     Gündoğdu, düzenlediği sohbet toplantısında, THY'nin özelleştirilmesinin önemini vurgulayarak, ''THY'nin özelleştirilmesi Borsa'daki moralleri de çok etkileyecek'' diye konuştu. 
     Bazı şirketlerin nakit veya büyüme ihtiyacı duyduklarında hisselerinin bir kısmını halka arz ederek bunu karşıladıklarını belirten Gündoğdu, ''Bizim böyle bir ihtiyacımız yoktu'' dedi. 
     THY'nin yeni uçaklar alacağını anımsatan Gündoğdu, bu uçak alımı ihalesi genelde leasing yoluyla, kiralama yöntemiyle yapıldığı için genelde bir borç yüküne girmediklerini, sadece kira taahhüdü altına girdiklerini kaydetti. Gündoğdu, şöyle devam etti 
     ''Şu anda elimizdeki uçaklar gerek THY'nin kendi mülkiyetine sahip olduğu, gerekse kiraladığı uçaklardan dolayı, taahhüdüne baktığımızda, önümüzdeki 7-8 yıllık süreyi kapsıyor. 1 milyar dolara yakın zaten kira taahhüdü var. Ama, herhangi bir sıkıntıya girildiğinde, kira taahhüdünü depozitoyu yakıp veya belli bir cezasına katlanıp uçakları geri verebiliyorsunuz. O yüzden THY bir borç yükümlülüğü altına girmiş değil.'' THY'nin hiç nakit ihtiyacı olmadığını kaydeden Gündoğdu, ''THY şu anda nakit zengini sayılabilecek Türkiye'deki sayılı kuruluşlardan birisi. Nakit durumu oldukça iyi. Özelleştirme esnasında böyle bir nakit ihtiyacı bulunması söz konusu değil. Bu nakitin biz giderek artacağını tahmin ediyoruz. Hisse kar payı dağıtmak, temettü dağıtmak gibi ileride bir karar da alınabilir'' diye konuştu. 
     Gündoğdu, yeni alınacak uçaklarla birlikte karlılıkta artmadan dolayı nakitin de artmasının öngörüldüğünü kaydetti. 
     
     HER UÇAKTA 5-10 MİLYON DOLAR KARLILIK BEKLENTİSİ 
     Alınacak 51 uçağın yarısına yakınıyla kiralama süresi bitmiş uçakların yenileneceğini ve filonun gençleştirileceğini ifade eden Gündoğdu, filonun 95-100 civarında uçağa çıkacağını söyledi. 
     Bu yıl turizm ve ihracatta rakamların beklenenin üzerinde arttığına dikkat çeken Gündoğdu, ''Biz onu tekrar revize edip, belki 51 uçağı artırma imkanı da ileriye dönük olarak olabilir'' dedi. 
     Abdurrahman Gündoğdu, Ortadoğu, Uzakdoğu ve Doğu Avrupa'daki havacılık sektöründe büyük artış olduğuna dikkat çekerek, THY'nin geçen yıl 65 olan uçak sayısının şu anda 72'ye yükseldiğini, talebin çok olmasından dolayı Türk özel havayolunun ise yüzde 50 büyüdüğünü söyledi. 
     Yeni uçaklarla genel giderlerinde ciddi bir artış olmayacağını belirten Gündoğdu, her uçakta 5 ile 10 milyon dolar civarında karlılıkta artış sağlanmasının beklendiğini bildirdi. 
     
     ''NAKİT ZENGİNİ ŞİRKET DURUMUNDAYIZ'' 
     THY'nin 5-10 yıl sonra nereye varmasını istediklerini anlatırken Gündoğdu, şu anda servis kalitesini, bu alanda en iyi olan Singapur Havayolu seviyesine çıkarmak, maliyeti düşürmek, büyümenin de getirdiği maliyet avantajını fiyatlara yansıtıp, fiyatları aşağı çekmek istediklerini kaydetti. 
     Geçen yıl 10.5 milyon olan yolcu sayısının, bu yıl 12 milyonu geçeceğini tahmin ettiklerini ifade eden Gündoğdu, ''2007 yılında bu rakamı 20 milyona yani 2 katına çıkarmak istiyoruz'' dedi. 
     Soruları da yanıtlayan Gündoğdu, bir gazetecinin, Coca-Cola İçecek halka arzının yetersiz talep gelmesi nedeniyle ertelendiğini anımsatması üzerine, THY'nin halka arzında benzer bir durumun olacağını sanmadığını söyledi. 
     Fiyat belirlemenin önemini vurgulayan Gündoğdu, ''Talep fiyata bağlı birşey. Talebin bu derece yüksek gelebilmesi için oluşturulacak bir fiyat var. Onun için esnek bırakıldı. Şu anda Çarşamba günü itibariyle başlayan süreçte Borsa'da oluşan rakamın, THY hisse değerinin ortalaması alınacak. Bunun artı eksi yüzde 20'si gibi bir değerle bir fiyat belirlenecek. Bu, fiyat esnekliği getiriyor'' dedi. 
     Gündoğdu, bir gazetecinin THY halka arzından beklenen yaklaşık 200 milyon dolarlık gelirin nereye gideceğini sorması üzerine, gelirin Hazine'ye gideceğini söyledi. 
     ''Biz, nakit zengini bir şirket durumundayız'' diyen Gündoğdu, THY'nin parasını, kamu kuruluşu olması dolayısıyla kamu bankalarında değerlendirdiğini, genelde sepet oluşturmaya çalıştıklarını belirtti. 
     Gündoğdu, ''Yani böyle bir ihtiyaç yok. Bundan sonra da böyle bir ihtiyaç oluşmayacak. Biz, bu uçakların yeni gelişiyle birlikte nakitte daralmayıp, tam tersine karlılıkta artış dolasıyla nakitte daha da artış bekliyoruz'' dedi. 
     Halka arz gelirinin şirketin değeri olduğuna işaret eden Gündoğdu, ''THY'nin sahibi devlet. Bu para, devletin parası. Burada önemli olan devlet bu rakamı nasıl belirleyecek, yüksek mi, düşük mü belirleyecek '' diye konuştu. 
     
</TEXT>
</DOC>
