<DOC>
<DOCNO> 265821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonyas13.html </URL>
<DATE> 2004/08/23/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Bu plaja terlik ve havluyla girmek yasak 
</HEADLINE>
<TEXT>

     Gökova Körfezi'ndeki Sedir Adası, doğal plajında bulunan kumlar nedeniyle turist akınına uğruyor. Sodalı suda çoğalan, ateşe tutulduğu zaman yanma özelliği bulunan ve büyüteç altında İncelendiğinde hareket eden ''doğa harikası'' kumlar, bölgenin turizm gelirlerine de önemli katkı sağlıyor. Oolatik denilen kendine has kumları nedeniyle Kültür ve Turizm Bakanlığı tarafından koruma altına alınan ve işletmesi yapılan Sedir Adası'nın doğal plajına, Marmaris'e 15 kilometre uzaklıktaki Çamlıköy ve Gökova-Akyaka'dan yapılan düzenli motor seferleri ile ulaşılabiliyor. Giriş ücreti olarak yerli ziyaretçilerden 3, yabancı turistlerden ise 10 milyon lira alınıyor. 
     Adadaki plajın her iki yanında yer alan gözetleme kulelerindeki görevliler, denize girecek olan kişileri, kumların dışarı taşınmaması için terlik ve havluları ile plajı kullanmamaları konusunda uyarıyor. Adayı ilk kez ziyaret edenler, başta bu uygulamadan yakınsalar da, plajın kendine özgü yumuşak kumları ile temas edince, bu eşsiz güzelliğin en üst düzeyde önlemlerle korunması gerektiği konusunda hemfikir oluyorlar. 
     
     DUŞ ALMAK DA ZORUNLU 

     Adanın adeta havuzu andıran plajında denizin keyfini çıkaran tatilcileri plajdan ayrılırken bir sürpriz daha bekliyor Duş almak zorunludur 
     Plaj kumlarında güneşlenenlerin üzerlerine, mayo ve bikinilerine yapışan kumların da plajın dışına çıkmasını engellemek için alınan bu önlem nedeniyle duşlar önünde uzun kuyruklar oluşuyor. Zeytin ağaçları ile kaplı adada, doğal güzelliklerin yanı sıra Helenistik ve Roma devrine ait Antik tiyatro, agora ve antik liman kalıntıları da bulunuyor. Sedir Adası'nın kumlarının bir benzerinin yalnızca Kızıldeniz'de olduğu biliniyor. 
     
     SEDİR ADASI'NA ''MALDİVLER'' MODELİ 

     AA muhabirine adayla bilgi veren Muğla Kültür ve Turizm Müdürü Erdem Uyanık, il genelinde 269 ören yeri bulunduğunu, bunlardan 18'inin düzenlenmiş halde turizme hizmet verdiğini söyledi. Uyanık, Sedir Adası'nın, ziyaretçi ve turizm geliri açısından bu ören yerleri arasında ilk sırada bulunduğunu bildirdi. 
     Geçen yıla göre ziyaretçi sayısında yüzde 40 artış olduğunu ifade eden Uyanık, bu sezonda şimdiden 100 bin ziyaretçi sayısına ulaşıldığını belirtti. Gelecek yıl adada önemli yatırımlara imza atacaklarını, elektrik ve su kapasitesinin artırılacağını anlatan Erdem Uyanık, şöyle konuştu 
     ''İskeleyi yenileyecek ve adada mini konserler organize edeceğiz. Saat 17.00'den sonra da ören yerleri dışında ziyaretçiler Sedir Adası'na gelebilecekler. Adayı kaplayan zeytin ağaçlarının altı yeşillendirilerek, Maldiv adaları tarzı bir görüntü yaratacağız. Önümüzdeki sezona yetiştireceğimiz bu yeniliklerle Sedir Adası'nı dünya turizminin önemli merkezlerinden birisi yapmayı amaçlıyoruz. Tüm kaynaklar hazır.'' İl Kültür ve Turizm Müdürü Erdem Uyanık, adadaki altyapıyı geliştirme çalışmalarının, ekim sonunda sezonu kapatacak adada hemen başlayacağını, 2005 yılının Ocak ayı sonunda bitirilmesinin planlandığını sözlerine ekledi. 
     
</TEXT>
</DOC>
