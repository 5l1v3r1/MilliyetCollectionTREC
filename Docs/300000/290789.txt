<DOC>
<DOCNO> 290789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/spor/yersen.html </URL>
<DATE> 2004/10/16/ </DATE>
<TIME>  </TIME>
<AUTHOR> Cemal ERSEN  </AUTHOR>
<HEADLINE>
Tahkim'in ettikleri... 
</HEADLINE>
<TEXT>


Talep yine üç büyük kulüpten gelmişti. Tıpkı geçen sezonki gibi. Hasılat Dağıtım Talimatı'nın "can alıcı" maddelerinin iptalini isteyen Beşiktaş, Galatasaray ve Fenerbahçe kulüpleri, başta teberrulu bilet satışını yasaklayan hüküm olmak üzere, gelirlerini kontrol altına alan her maddeye adeta savaş açmıştı. 
Tahkim Kurulu ay başında söz konusu talepleri inceledi. Üç büyük kulübü memnun edecek önemli kararlar aldı. Daha doğrusu, talimatı tamamen onların istediği şekle soktu. Federasyonun bilet fiyatlarını onaylamasını doğru bulmadı. Teberrulu bağış adı altında satılan biletleri serbest bıraktı. Aynı kategorideki yerlere farklı ücretle bilet satılmasını onadı. Türkiye Kupası maçlarında fiyatları belirleme yetkisini federasyondan alıp kulüplere verdi, bu organizasyonlarda federasyonun yüzde 10'luk payının net hasılat üzerinden ödenmesine hükmetti. 
Söz konusu kararlar doğrultusunda hasılat payı yarı yarıya azalacak olan federasyondan çok, en önemli kayıp kuşkusuz yine devletin olacak. Trilyonluk gişe hasılatları komik rakamlara düşecek. Dolayısıyla yıllardır vergisini doğru dürüst tahsil edemeyen, yalvar yakar çıkarılan aflarla onmilyonlarca dolar borcu bir kalemde silen devlet, futboldaki kaçağa yine göz yummak durumunda kalacak. 
Özellikle Türkiye Kupası maçlarında yaşanan traji - komik sahneler tekrarlanacak. Örneğin iki sezon önce Beşiktaş'ı kupa dışına iten Gençlerbirliği'ne hakettiği gelirin yüzde atmışı yerine "Hasılat yok. Zarar 7 milyar, gelin ortak olun" denecek. Ardından Tahkim Kurulu devreye girecek, başkent ekibinin itirazını haklı bulup yarım trilyonluk hasılata karşın Beşiktaş'ın 49 milyar lira ödemesine hükmedecek Yazık, benzer oyunlar tekrar tekrar sahnelenecek. 

Yıldırım şaşırttı 
Bu arada Fenerbahçe Kulübü Başkanı Aziz Yıldırım'ın önceki günkü açıklamasına şaşırmadık desek yalan olur. Tahkim Kurulu kararının hemen ardından "Artık teberrulu bilet satmayacağız" şeklinde konuşan Yıldırım eğer hedef şaşırtmıyorsa, ilgili hükümleri neden iptal ettirdiklerinin de gerekçesini kamuoyu ile paylaşır diye umuyoruz 
Unutmadan... Konuyla ilgili gerekçeli kararı okurken futbolun Yargıtay'ı konumundaki Tahkim Kurulu'nun, federasyona gerekirse yargı yolunu işaret etmesini yadırgadık 
"TFF veya kulüp yargıya başvurarak hakkını aramakta serbesttir", "TFF haklarının zedelendiği kanısına varırsa yargı yoluna başvurmakta tamamen serbesttir", "TFF bilet fiyatlarını asgari fiyatın altında saptayan bir kulübe karşı yargıya başvurmak ve haklarını o yolla elde etmek yerine...." ifadeleri, apaçık özerk federasyon yasasının ruhuna aykırı önerilerdir. 
Oysa kurulun değerli hukukçularının da bildiği gibi, "Tahkim Kurulu kararları kesindir idari ve yargısal mercilerin onayına tabi olmadığı gibi bunlara karşı idari ve yargısal mercilere başvurulamaz..." hükmü, federasyon, kulüpler, futbolcu veya teknik adamların anlaşmazlıklarında gideceği tek adresin, yasa ve ana statü doğrultusunda oluşturulan Tahkim Kurulu olduğunu irdeler. 
Çiçeği burnunda Tahkim Kurulu üyelerinin sahip oldukları yetkilerin farkındalığı açısından küçük bir hatırlatmaydı... 

Yanal'ın adımları... 

Hakan Şükür tartışmaları arasında Ersun Yanal iki önemli sınavdan yüzünün akıyla çıktı. Kazakistan maçının özellikle ikinci yarısı bugünler için önemli bir göstergeydi. Danimarka karşısında galibiyet kaçtı ancak milli takımın üst düzey futbolu, Nihat'ın muhteşem golü, ayakta alkışlandı. Ay - Yıldızlı oyuncuların yıllar sonra müthiş dayanışması ve hırsı ön plana çıktı. 
Yanal, Hakan'sız milli takımı kabul ettirme savaşında çok acı çekti belki ama, haklılığını önemli ölçüde kanıtladı. Doğru hamleler yaptı, dayanılmaz medya baskısı karşısında sinirlerine ve diline sahip olmayı başardı. 
Onun nasıl hırslı bir insan olduğunu yakından tanıyanlar bilir. Bu hırsı geçmişte, özellikle başkent macerasında zaman zaman kendine zarar verdi. Dostlarının canını yaktı, sevenlerinin etrafından uzaklaşmasına yol açtı. 
Bugün genç teknik adamın, attığı her adımdan bir deneyim kazandığını görüyoruz. Yanal'ın milli takım oyuncuları arasında sağladığı sevgi ve arkadaşlık ortamının, kafasında kurguladığı futbol anlayışının sahaya dilediği gibi yansımasındaki en önemli faktör olduğunu söyleyebiliyoruz. 
Sonraki aşamada Yanal'ın yapacağı, alacağı diğer radikal kararları daha soğukkanlı ve mantıklı gerekçelerle kamuoyuna anlatmak olacak. Çünkü biliyoruz ki Yanal, projelerinin henüz küçük bir bölümünü gerçekleştirebildi Ve onun atacağı adımlar, şimdilik toprağa gömülen savaş baltalarının yeniden ortaya çıkarılmasına yol açacak. Bekleyin ve görün... 

Yazık oldu gençlere 

Birkaç ay önce futboldaki seçim ve genel kurul kavgaları sürerken 19 yaş genç milli takımının Avrupa ikinciliği satır aralarında kaynayıp gitmişti. Finalde İspanya'ya son dakika golüyle yenilip şampiyonluğu kaçıran Ay - Yıldızlı gençleri o günlerde havaalanında üç - beş kişi karşılamış, futbolumuzun geleceği gözüyle bakılan bu çocuklar elde ettikleri başarının keyfini bile doğru dürüst yaşayamamıştı. 
Geçtiğimiz günlerde Belçika'da yapılan birinci tur mücadelesinde aynı kategorideki gençlerimiz dört puanla grupta üçüncü olup büyük bir hayal kırıklığı yaşadı. 
Uzun süredir birlikte çalıştıkları antrenörlerinin işine bir hafta önce son verilmese ya da Osman Denizci'den Belçika kafilesine nezaketen davet edilip milli takım oyuncularını yeterince tanıma şansı olmayan Ünal Karaman ve 3 kişilik ekibine yardımcı olması istense, ortaya çok farklı bir tablo çıkabilirdi. 
Şimdi en iyi üçüncü takım sıfatıyla grup maçlarının tamamlanmasını bekleyen milliler, bu gerçekleşmediği takdirde 2005 yılını uluslararası müsabakalardan yoksun geçirecek. Ya da yoluna devam edenlere antrenman verecek. 
Başarıyı takdir etmeyi bilmeyen zihniyet, gençlerimizin bu erken vedasını dürüstçe sorgular ve gereken dersi çıkarır mı dersiniz Umarız... Yoksa bunca yıldır sarfedilen emek bir kalemde silinip gider. Yazık olur futbolumuzun geleceğine... 

Sağol Ziya hoca 

Yıllar sonra A milli takımda 4 Trabzonsporlu birarada oynuyor. Gökdeniz, Fatih, Hüseyin ve Tolga müthiş performanslarıyla alkışı hakediyor. Teknik Direktör Ersun Yanal'ın Bordo - Mavili takım'dan Ay - Yıldızlı göreve davet ettiği ve dördüne de forma verdiği bu oyuncular üzerindeki en büyük emek, tabii ki Ziya Doğan'a ait. Trabzonspor'un bu sezon gösterdiği çıkışın mimarı olan Doğan'ın ligdeki kozları, artık milli takımın da Dünya Kupası grup elemelerindeki en önemli silahları konumunda. Teşekkürler Ziya hoca. Bu sayının artması bazı kesimlere rahatsızlık verecek ama senin ellerine sağlık... 



</TEXT>
</DOC>
