<DOC>
<DOCNO> 286922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur06.html </URL>
<DATE> 2004/11/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Alışamadığı yurdun yatağında öldü 
</HEADLINE>
<TEXT>

     Bursa'da Sosyal Hizmetler Müdürlüğü'ne bağlı Dr. Rüştü Burlu Erkek Yetiştirme Yurdu'nda kalan Kunter Gürbüz Bezci 13 , yatağında ölü bulundu. 
     Doğumundan hemen sonra ailesinin İstanbul’da bir yuvaya bıraktığı Kunter, 13 aylıkken Dr. Erhan Gürbüz Bezci ve Sema Bezci çifti tarafından evlat edinildi. Kunter 4 yaşındayken, kendisine Gürbüz adını da veren üvey babası Erhan Gürbüz Bezci yaşamını yitirdi. Kunter'de görülen davranış bozuklukları, üvey babanın ölümüyle biraz daha arttı. Sema Bezci, Kunter’in tedavisi için Uludağ Üniversitesi Tıp Fakültesi Hastanesi’ne başvurdu. Hastanede, hiperaktiviteye bağlı davranış bozukluğu teşhisi konan oğluna bakamayacağını belirten Sema Bezci, tekrar yuvaya iade etmek için mahkemeye başvurdu. Mahkeme de çocuğun 7 Ekim’de yetiştirme yurduna verilmesine karar verdi. 
     Yurt ortamına alışmakta zorluk çeken küçük çocuğun, son günlerde rahatsız olduğunu, kendisini çok bitkin hissettiğini söylediği öğrenildi. Perşembe akşamı da yurtta, arkadaşlarıyla yemek yiyen Kunter Gürbüz, ayakta duramayacak halde olduğunu söyleyip, görevliden izin alarak, erkenden yattı. Durumunu merak eden görevli öğretmenin öldüğünü farketmesiyle acı olay ortaya çıktı. 
     Kunter Gürbüz Bezci, ölüm nedeninin belirlenmesi için Adli Tıp Kurumu’nda yapılan otopsinin ardından, önceki gün Hamitler Kent Mezarlığı’nda toprağa verildi. Kunter’i son yolculuğuna, yurt arkadaşları, annesi Sema Bezci, dayısı Suat Alta ile Sosyal Hizmetler İl Müdürü Şaban Kandemir uğurladı. 

     
</TEXT>
</DOC>
