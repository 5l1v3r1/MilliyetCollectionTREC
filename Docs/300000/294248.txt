<DOC>
<DOCNO> 294248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas01.html </URL>
<DATE> 2004/12/02/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Lotonun 'talihsiz' talihlisi 
</HEADLINE>
<TEXT>

     BBC Romanya'da 3 yıl önce lotodan büyük ikramiyeyi kazandığı yönünde yalan beyanda bulunduğu iddiasıyla hapis yatan bir kişi, bu kez gerçekten lotoyu tutturdu. 
     Stancu Ogica adlı kişinin kazandığı ikramiye 1 milyon Romen leyi, yani yaklaşık 25 bin Euro... 
     Ogica 3 yıl önce lotodan 1 milyon dolar tutarındaki büyük ikramiyeyi kazandığı biletinin çalındığını iddia etmişti. 
     Mahkeme bu iddianın gerçekdışı olduğu ve Ogica'nın sahtecilik girişiminde bulunduğu sonucuna varmıştı. 
     35 yaşındaki Ogica, 2001'deki olayda haklı olduğunda ısrar ediyor. 
     Hükümete dosyasının yerinde görülmesi için başvuruda bulunan Ogica, duruşmalardan önce kendi lehindeki kanıtların kaybolduğunu savunuyor. 
     Ogica, 'Geçen sefer şans yanımdaydı, ama ben bunun tadını çıkaramamıştım' diyor. 
     Ogica, 2001 yılındaki olayda apartmanının girişinde saldırıya uğradığını ve lotoyu kazandığını iddia ettiği biletinin çalındığını söylemişti. 
     Ogica, yalan makinesini geçtiğini ve bileti gördüğünü söyleyen tanıklarının da bulunduğunu anlatıyor. 
     Ancak polis geçmişteki sigorta sahteciliği sabıkası ve parasal sorunları nedeniyle Ogica'nın anlatımlarından şüphelenmişti. 
     Ogica, 2003 yılında cezaevinden tahliye olduktan sonra da loto oynamaya devam etti. 
     Ancak artık önlemini de alarak... 
     'Loto biletlerinin üzerine adımı yazıyorum, böylece herhangi bir karmaşa yaşanmayacak' diyen Ogica, şunu da eklemeyi ihmal etmedi 
     'Kazanacağımı biliyordum.' 
     
</TEXT>
</DOC>
