<DOC>
<DOCNO> 265464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/soneko01.html </URL>
<DATE> 2004/08/22/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
3. Boğaz Köprüsü için halen kesinleştirilmiş bir güzergah yok 
</HEADLINE>
<TEXT>

     İstanbul'da 3. boğaz köprüsü geçişi için 6 alternatif güzergah belirlenirken, halen kesinleşen bir güzergah bulunmuyor. 
     Alternatif güzergahlar ise Nakkaştepe-Ortaköy, Vaniköy-Arnavutköy, Çubuklu-Yeniköy, Beykoz-Kireçburnu, Yuşatepesi-Rumelikavağı ve Garipçe-Poyrazköy hatlarından oluşuyor. 
     Bu arada resmi bir ziyarette bulunmak üzere Suriye'nin başkenti Şam'da bulunan Bayındırlık ve İskan Bakanı Zeki Ergezen, A.A muhabirine yaptığı açıklamada, Malezyalı Konsorsiyumun köprünün yapımına talip olduğu haberlerinin hatırlatılması üzerine, köprüyü yapacak şirket konusunda somut bir gelişme olmadığını söyledi. 
     Ergezen, ''3. köprünün yapımı konusunda herhangi bir firmayla 2004 yılında bir toplantı ya da görüşme yapılmadı'' dedi. 
     Bakan Ergezen, ''3. boğaz köprüsünün güzergahının Sarıyer-Anadolukavağı olarak belirlendiği ve yapımı için Malezyalı Markmore-Seloga Jaya Konsorsiyumu ile görüşmelerin hız kazandığı' şeklindeki söylemlerin gerçeği yansıtmadığını belirtti. 
     Köprünün inşası için fizibilite ve güzergah çalışmalarını yapan Karayolları Genel Müdürlüğü'nün de böyle bir görüşme gerçekleştirmediğini bildiren Ergezen, sadece 2003 yılında Malezyalı şirketle bazı görüşmeler yapıldığını vurguladı. Ergezen, şunları kaydetti 
     ''3. boğaz köprüsüyle ilgili 2003 yılında toplantılarımız oldu. Yine aynı yıl belirtilen bu Malezyalı şirketle de görüştük. İstanbul'da arazide de gezildi. Köprü yapılırsa Nereden geçebilir Bizim elemanlarımız gezdi, inceledi. Malezyalı işadamlarıyla görüştük. Böyle bir köprü Nasıl ve kaça yapılır, nasıl olur diye tecrübelerinden yararlanmak istedik. Malezyalı şirketin önerileri, birtakım finans formülleri vardı. Ama ondan sonra öyle kaldı.'' 
     
     ''GÜZERGAH ÇALIŞMALARI DEVAM EDİYOR'' 
     3. boğaz köprüsünün yapılıp yapılmayacağının da belli olmadığını kaydeden Ergezen, 2003 yılında zaman zaman ''Nereden geçebilir, ihtiyaç var mı, maliyeti ne olur, güzergah neresi olur Boğaz köprüsüyle ilgili bağlantı yolları, otoyolları kamulaştırmalar'' konusunun tartışıldığını söyledi. 
     Ancak şu an köprünün inşası ve güzergahıyla ilgili somut bir sonuç bulunmadığını belirten Ergezen, güzergah çalışmalarının devam ettiğini bildirdi. 
     
     ALTERNATİF GÜZERGAHLAR 
     Öte yandan A.A muhabirinin edindiği bilgiye göre, İstanbul için önemli bir proje olan 3. boğaz köprüsünün güzergah seçiminde hem trafik sorununun çözümü, hem de maliyet gözönünde bulunduruluyor. 
     Köprünün hangi güzergahta inşa edileceğine, alternatifler üzerinde fizibilite çalışmaları yapıldıktan sonra karar verilecek. 
     İstanbul 3. çevreyolu güzergahı ve boğaz geçişi için belirlenen 6 alternatif güzergah ise şöyle 
     -Boğaziçi Köprüsü'nün yaklaşık 600 metre güneyinden Marmara tarafı geçen Nakkaştepe-Ortaköy hattı -Boğaziçi Köprüsü ile Fatih Sultan Mehmet Köprüsü arasında Vaniköy-Arnavutköy hattı -Fatih Sultan Mehmet Köprüsü'nün kuzeyinden geçen Çubuklu-Yeniköy hattı -Fatih Sultan Mehmet Köprüsü'nün kuzeyinden geçen Beykoz-Kireçburnu hattı -Fatih Sultan Mehmet Köprüsü'nün kuzeyinden geçen Yuşatepesi-Rumelikavağı hattı -Garipçe-Poyrazköy hattı 
     
</TEXT>
</DOC>
