<DOC>
<DOCNO> 255396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sonsiy15.html </URL>
<DATE> 2004/07/14/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Recai Kutan'ın yargılandığı ''Hazine yardımı'' davasına devam edildi 
</HEADLINE>
<TEXT>

     Ankara 24. Asliye Ceza Mahkemesi, kapatılan RP'nin 1997 yılı Hazine yardımının sahte belgelerle harcanılmış gibi gösterildiği iddiasıyla Saadet Partisi Genel Başkan Vekili Recai Kutan ve 4 eski milletvekilinin yargılandığı davada, dosyanın, dönemin Genel Başkanı Necmettin Erbakan'ın da yargılandığı 9. Ağır Ceza Mahkemesi'ndeki dava dosyasıyla birleştirilmesine yer olmadığına karar verdi. 
     Davanın bugünkü duruşmasına dönemin Genel Başkan Yardımcısı Rıza Ulucak ile sanık avukatları Yaşar Gürkan ve Nejla Kaynak katıldılar. 
     Duruşmalara ilk kez katılan Ulucak, kimlik tespitinin ardından yaptığı savunmada, suçlamaları kabul etmedi. RP'nin dönemin en fazla milletvekili çıkarmasına rağmen en az harcama yapan siyasi parti olduğunu ileri sürdü. 
     Ulucak, 1997 yılı Hazine yardımını çekmeye partide 4 kişinin yetkili olduğunu söyledi. Hazine yardımını bankadan kendisinin çektiğini belirten Ulucak, yargıcın, bu paranın harcanması için nasıl karar alınması gerektiği ve nerelere harcandığına ilişkin sorularını yanıtlamadı. Rıza Ulucak, davanın siyasi nedenlerle açıldığını öne sürdü. 
     
     ''YARGILAMA DURDURULMALI'' 

     Daha sonra söz alan sanık avukatlarından Yaşar Gürkan, siyasi partilerin mali durumlarını denetleme yetkisi olan tek kurumun Anayasa Mahkemesi olduğunu ifade etti. Anayasa Mahkemesi'nin, gerekli incelemeyi yaptıktan sonra dosyayı işlemden kaldırma kararı verdiğini dile getiren Gürkan, Yüksek Mahkeme'nin suç duyurusu olmadan dava açılamayacağını savundu. Gürkan, bu nedenle Maliye Bakanlığı'nın raporu üzerine dava açılmasının, yargılamanın önşartını oluşturmadığını ileri sürerek, yargılamanın durdurulmasını talep etti. 
     Cumhuriyet Savcısı Nuh Mete Yüksel, sanıkların üzerine atılı suçun asliye ceza mahkemesinin görev alanına girdiğini ve bu nedenle 9. Ağır Ceza Mahkemesi'nin dava dosyasıyla birleştirilmesine yer olmadığına karar verilmesini talep etti. 
     Avukat Gürkan'ın yargılamanın durdurulması talebinin de reddine karar verilmesini isteyen Yüksel, esas hakkındaki mütalaasını hazırlamak için süre talep etti. 
     Yargıç Şahin Kurt, suçun vasıf ve mahiyeti yönünden davanın ağır ceza mahkemesindeki dava dosyasıyla birleştirilmesine yer olmadığına, yargılamanın durdurulması talebinin gelecek duruşma değerlendirilmesine karar vererek, duruşmayı erteledi. 
     
     İDDİANAME 

     İddianamede, kapatılan RP'nin 1997 yılı Hazine yardımının 71 il teşkilatına, makbuz imzalattırılarak dağıtılmış gibi gösterildiği ileri sürülerek, paranın gerçekte il başkanlıklarına dağıtılmadığı, harcama belgesi olarak gösterilen 118 milyar liralık faturaların da gerçeği yansıtmadığı savunuluyor. 
     İddianamede, SP Genel Başkan Vekili, dönemin RP yöneticileri Recai Kutan, Rıza Ulucak, Oğuzhan Asiltürk, Fehim Adak ve Musa Demirci hakkında, Türk Ceza Kanunu'nun TCK ''özel evrakta sahtecilik'' suçunu düzenleyen 345, cezayı yarı oranında artıran 80 ve Siyasi Partiler Yasası'nın ''parti defterlerinin düzenlenmesini'' tanımlayan 113. maddeleri uyarınca 2 yıl 6'şar aydan 7 yıl 6'şar aya kadar hapisleri talep ediliyor. 
     
</TEXT>
</DOC>
