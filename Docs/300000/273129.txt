<DOC>
<DOCNO> 273129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonsiy01.html </URL>
<DATE> 2004/09/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Makam otomobilini verdi, kaldırım taşı aldı 
</HEADLINE>
<TEXT>

     Konya'nın Hüyük İlçesi'ne bağlı Çavuş Beldesi Belediye Başkanı Mehmet Çiğdem, kendisinden önceki belediye başkanının aldığı lüks makam otomobilini, 180 bin adet kaldırım taşıyla değiştirdi. 
     Çavuş Beldesi'nde 28 Mart Yerel Seçimlerinde göreve gelen Çiğdem, kaldırım taşı satan bir inşaat firmasıyla anlaşarak, önceki belediye başkanının, Volkswagen Passat marka makam aracını, 180 bin adet kilit taşıyla takas etti. 
     Başkan Çiğdem, otomobilin 25 milyar liraya takas edilerek, karşılığında 180 bin kaldırım taşı alındığını ve kamyonlarla beldeye getirildiğini belirterek ''Otomobil, beldemiz için lükstü'' dedi. Çiğdem, şunları söyledi 
     ''Belediyeyi, 400 milyar lira borçla devraldık. Bu otomobili satacağımı, daha göreve gelmeden önce açıklamıştım. Otomobili daha önce 18 milyar lira muhammen bedelle ihale yoluyla satışa çıkardık. Ancak talip çıkmadı. Beldemizde başlattığımız yol yapım çalışmalarında kullanılmak üzere kilitli parke taşına ihtiyacımız vardı. 180 bin adet kilitli parke taşı alımı karşılığında, makam otosunu takas ettik. Takas yoluyla bu aracın satışından daha çok kar elde ettik. Çünkü 180 bin kilit taşını, bugün nakit olarak yaklaşık 45 milyar liraya ancak alabilirsiniz.'' Bundan sonra makam aracı olarak yerli bir otomobil kullanacağını ifade eden Çiğdem, bu satışla, Belediye'ye yeni hizmetler için kaynak sağladığını, benzer tasarruflarla 2005 yılında beldenin altyapısını tamamlayıp, kaldırım taşı olmayan cadde ve sokak bırakmayacaklarını sözlerine ekledi. 

     
</TEXT>
</DOC>
