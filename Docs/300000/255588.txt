<DOC>
<DOCNO> 255588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun12.html </URL>
<DATE> 2004/07/15/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Milletvekilleri, gizli kamera önünde ırkçı şiddeti itiraf etti 
</HEADLINE>
<TEXT>

     Dilek Kocabaş bildiriyor 
İngiltere Milliyetçi Partisi BNP üyeleri, BBC'nin gizli kamerası önünde, karıştıkları ırkçı şiddet olaylarını ''kabul ve itiraf'' etti. 
     BBC muhabirinin, bir başka kimlikle aralarına sızdığı partililerin, gizli çekimlerden habersiz değişik ırklar hakkında yaptıkları yorumların yanı sıra parti lideri Nick Griffin'in de İslam'dan ''şeytansı bir inanış'' diye söz ettiği ortaya çıktı. 
     Bu arada, BNP üyelerinden Steve Barkham, Bradford'da 2001 yılındaki ırkçı şiddet olayları sırasında bir Müslüman Asyalıya nasıl saldırdığını ve onu dakikalarca nasıl tekme-tokat dövdüğünü anlattı. 
     Barkham, ağır yaralı olarak hastaneye kaldırılan Asyalının daha sonra kendisini ''teşhis edememesinden'' de gururla söz etti. 
     Görüntülerin BBC'de yayınlanmasının ardından açıklama yapan BNP lideri Nick Griffin, BBC'yi montaj sırasında yanlış görüntü ve ifadeleri birbiri ardına sıralayarak kurgu yapmakla suçlarken, ''örneğin benim yaptığım konuşmanın tümünde, dini ve etnik azınlıklara yönelik şiddet olayları hakkında olumsuz ifadeler yer alıyordu. Ancak konuşmam öyle yerlerinden kesilmiş ki, benim Müslümanlara karşı özel bir düşmanlığım varmış gibi bir görüntü ortaya çıkmış'' dedi. 
     BBC ise belgeselin montaj masası kurgulamasıyla ortaya çıktığı yolundaki suçlamaları reddetti ve ellerindeki bütün görüntülerin savcılık ve polise teslim edileceğini açıkladı. 
     BBC muhabirinin, söz konusu belgeseli yapabilmek adına BNP'nin Batı Yorkshire bölge teşkilatına sızıp altı ay boyunca burada vakit geçirdiğine dikkati çeken ünlü yayın kuruluşu, BNP lideri Nick Griffin'in partililere, ''Ayağa kalkın ve partiniz, ülkeniz için bir şeyler yapın. Yoksa Müslümanlar size ve ailenize bir şeyler yapacak. Ben bunu dışarıda söylesem 7 yıl hapis cezasına çarptırılırım. Bunun için susuyoruz'' gibi kışkırtıcı çağrılarda bulunduğuna dair görüntülere de yer verdi. 
     Belgeselde bazı üyelerin Bradford'daki camiyi havaya uçurmaktan söz ettiği, bazılarının Müslümanlara ait bir restoranın posta kutusuna nasıl köpek pisliği doldurduğunu anlattığı dikkati çekti. 
     Batı Yorksihe polis teşkilatı sözcüsüyse henüz bütün görüntülerin izlenmediğini, bunun yapılmasının ardından gereken tüm yasal işlemlerin yerine getirileceğini açıkladı. 
     
</TEXT>
</DOC>
