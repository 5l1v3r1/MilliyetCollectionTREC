<DOC>
<DOCNO> 273467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonyas13.html </URL>
<DATE> 2004/09/20/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Çin sınırında Tarkan dinleniyor, "Şaban" izleniyor... 
</HEADLINE>
<TEXT>

     Çin'in batı ucundaki Taşkorgan Tacik Özerk İlçesi'nde yaşayanların Türkiye deyince, akıllarına hemen Tarkan ve ''Şaban'' geliyor. 
     Sincan Uygur Özerk Bölgesi'ne bağlı ilçedeki iki müzik dükkanında Tarkan'ın CD'leri ve Kemal Sunal filmlerinin VCD'leri hemen göze çarpıyor. Bu dükkanlarda en çok satılanların başında Tarkan'ın şarkıları ve Kemal Sunal'ın filmleri geliyor. Mustafa Sandal ve Emrah'ın da albümlerinin bulunduğu dükkanlarda satılan Kemal Sunal filmlerinin hepsi Uygurca dublajlı. 
     Sarı ırkın insanları Çinliler, ülkedeki beyaz ırktan tek azınlık olan Tacikleri ''Litayyanzüecındıren'' yani ''Güneşe en yakın insanlar'' olarak adlandırıyorlar. 
     Denizden 3099 metre yüksekte bulunan ilçenin 34 bin kişilik nüfusunun yüzde 85'ini Tacikler oluşturuyor. Kalan kısmı ise Uygur ve Han milliyetinden. 1300 yıl önce Tang Hanedanı zamanında yerleşim yeri haline gelen bölgede yaşayanlar esas olarak hayvancılıkla geçiniyor. 
     Bir zamanlar İpek Yolu'nun önemli noktalarından biri olan Taşkorgan'dan yılda Pakistan'a giriş çıkış yapan 60-70 bin kişi geçiyor. Çin ve Pakistan arasındaki Kunjirap sınır kapısı 1 Mayıs-30 Kasım arasında açık. Diğer 5 ayda ise kardan dolayı kapalı. İlçenin aynı zamanda Tacikistan ve Afganistan ile sınırı var. Ancak doğal koşullardan dolayı Afganistan ile arasında sınır kapısı bulunmuyor. 
     Kaşgar ve Taşkorgan arasındaki Pamir Yolu adı verilen 291 kilometrelik mesafe 7 saatte kat edilebiliyor. Ancak yetkililer bu ''çilenin'' gelecek yıl biteceğini ve yol yapımının tamamlanmasıyla bu sürenin 3 saate ineceğini belirttiler. 
     Taşkorgan Tacik Özerk İlçesi başkanı Rozi Gülbay, yol, içme suyu, elektrik ve eğitim olmak üzere ''4 baş ağrısının'' merkezi hükümet ve Sincan Uygur Özerk Bölgesi hükümetinin yardımlarıyla çözüldüğünü belirtti. 
     Ülkenin Tacik milliyetine ait tek özerk ilçesinde 14 ilkokul, 1 orta okul, 62 ''öğretmen noktası'' ve 7 yatılı okul bulunuyor. Yatılı okullarda ilçeye bağlı 40 köyden gelen öğrenciler eğitim görüyor. 
     İlçeye adını veren ve tarihte Pantuo devletinin başkenti olan Taşkale'nin kalıntıları ise bölgeden geçen turistlerin uğrak yeri olmuş durumda. 
     
</TEXT>
</DOC>
