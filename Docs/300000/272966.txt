<DOC>
<DOCNO> 272966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sontur16.html </URL>
<DATE> 2004/09/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
11 yaşında abla katili oldu 
</HEADLINE>
<TEXT>

     Neşet KARADAĞ ADANA, DHA 
ADANA'da 11 yaşındaki ilköğretim okulu beşinci sınıf öğrencisi G.K. elindeki cep telefonunu almak isteyen 13 yaşındaki ablası E.K.'yı kazayla öldürdü. Gözaltına alınan G.K. yaşının küçük olması nedeniyle ailesine teslim edildi. 
     Yüreğir İlçesi'ne bağlı Abdioğlu Köyü'ndeki Özler Çiftliği'nde güvenlik elemanı olarak çalışan Ekrem K. ile eşi Sultan K., önceki gün Adana'daki bir yakınlarının cenazesine gitti. Çiftlikte yalnız kalan Kazım Özler İlköğretim Okulu öğrencisi G.K., annesine ait cep telefonu ile oynarken, ablası E.K., müdahale etti. Kardeşlerine yemek yapmak için elinde bıçak bulunan ilköğretim okulu ikinci sınıftan terk abla E.K., telefonu bozacağını düşündüğü kardeşinden cep telefonunu almak istedi. 
     G.K., telefonu ablasına vermeyince iki kardeş arasında tartışma çıktı. Bir eliyle cep telefonunu tutan diğer elinde de bıçak bulunan abla E.K. kardeşinin telefonu bırakması üzerine ters tuttuğu bıçağın üzerine düştü. Bıçak, E.K.'nın kasığına 1.5 santimetre batarak damarı kesti. Ablasının kanlar içinde kaldığını gören G.K. bahçede çalışan işçilere bağırarak yardım istedi. 
     Narenciye bahçesinden işçiler tarafından köy çıkışına kadar götürülen daha sonra ambulansa konan E.K. Adana Devlet Hastanesi'nde kurtarılamadı. E.K. köy mezarlığında gözyaşları arasında toprağa verilirken, cep telefonu yüzünden ablasının kazayla ölümüne neden olduğu iddia edilen G.K. jandarma tarafından gözaltına alındı. 
     Olayla ilgili bilgi verilen nöbetçi cumhuriyet savcısı, zanlı G.K.'nın yaşının küçük olması nedeniyle ailesine teslim edilmesini istedi. Kızı ölen oğlu da kazayla abla katili olan baba Ekrem K., diğer iki çocuğuna sarılarak, "Ablanız nerede " diye ağladı. 
     
</TEXT>
</DOC>
