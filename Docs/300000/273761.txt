<DOC>
<DOCNO> 273761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonyas14.html </URL>
<DATE> 2004/09/21/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Erkekler de dayak yiyor 
</HEADLINE>
<TEXT>

     Almanya'da yapılan bir araştırma, kadınların yanı sıra erkeklerin de sıkça şiddet kurbanı olduklarını ortaya koydu. 
     Federal Aile Bakanlığı tarafından yapılan araştırmaya göre, Almanya'da her 5 erkekten 3'ü gençliğinde dayak yemiş. Erkeklerin genelde 18 ila 20 yaş arasında dayak yediği belirtilen araştırmada, dövülenlerin 6'da 1'inin ağır yara aldığı ya da kemiğinin kırıldığı kaydedildi. 
     Her 8 gençten 1'inin de istemediği şeyleri yapmaya zorlandığı belirtilen araştırmada, erkeklerin genelde utançlarından dolayı cinsel taciz ya da tecavüz konularında konuşmak istemediklerine dikkat çekildi. 
     Araştırma sonuçlarını değerlendiren Federal Aile Bakanı Renate Schmidt, erkeklerin genelde utançlarından ve gururlarından dolayı kendilerine uygulanan şiddetten söz etmekten kaçındıklarını belirterek, toplum içinde şiddetin azaltılmasını sağlayabilmek için erkeklerin de yaşadıkları kötü deneyimleri aktarmalarının şart olduğunu söyledi. 
     
</TEXT>
</DOC>
