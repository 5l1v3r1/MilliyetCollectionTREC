<DOC>
<DOCNO> 255826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sondun02.html </URL>
<DATE> 2004/07/16/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
The Sun Prens Charles'ın uçağı bir yolcu uçağıyla çarpışıyordu... 
</HEADLINE>
<TEXT>

     İngiliz The Sun gazetesi, Prens Charles'ın uçağının 24 Mart'ta Heathrow Havaalanı'na inişe hazırlanan bir yolcu uçağıyla çarpışmaktan son anda kurtulduğunu yazdı. 
     İngiliz Sivil Havacılık İdaresi CAA kontrol servisinden adının açıklanmasını istemeyen bir yetkiliye dayanarak verilen haberde, Madrid'deki saldırılardan sonra düzenlenen anma törenine katılmak üzere İspanya'ya giden Prens Charles'ın BAe146 tipi jet uçağının 186 yolculu Airbus A321 tipi bir uçakla birkaç saniyelik farkla çarpışmaktan kurtulduğu belirtildi. 
     Haberde, CAA'nın internet sayfasında az farkla önlenen kazaların listesini yayınladığı, Prens Charles'ın atlattığı kazayla ilgili ayrıntıların da bu sayfada yer aldığı, ancak Airbus tipi uçağın hangi şirkete ait olduğu bilgisinin açıklanmadığı kaydedildi. 
     The Sun'daki habere göre, 3500 metre irtifada meydana gelen olay, pilottan çok hava kontrolörlerinin hatasından kaynaklandı. 
     
</TEXT>
</DOC>
