<DOC>
<DOCNO> 284843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko01.html </URL>
<DATE> 2004/10/31/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tüzmen'in akvaryum keyfi... 
</HEADLINE>
<TEXT>

     Türkan AL AA 

Su sporlarına ilgisi ile bilinen Devlet Bakanı Kürşad Tüzmen, Güney Afrika ziyareti sırasında da köpek balıkları ve diğer deniz canlılarıyla dolu olan Hint Okyanusu ile akvaryuma dalış yaptı. 
     Beraberindeki ticaret heyeti ile birlikte Johannesburg ve Cape Town'da temaslarda bulunan, bu arada başkanlığını yaptığı Dünya Ekonomik İşleme Bölgeleri Birliği'nin WEPZA yıllık konferansına da katılan Tüzmen, yoğun programı sırasında sabahın saat 05.00'inde kalkarak önce akvaryum, daha sonra da okyanusta dalış özlemini giderdi. 
     Güney Afrika gezisi sırasında West Cape Eyaleti Başbakanı İbrahim Resul ile de görüşen Tüzmen'e Eyalet Başbakanı, ''Dalmaya olan ilginizi biliyoruz. Sizin için 1 saatlik bir dalış programı hazırladık. Umarım kabul edersiniz'' diyerek, belirledikleri akvaryum programını iletti. 
     Tüzmen de erken bir saatte Akvaryum Two Oceons'a giderek, diğer 3 dalgıçla birlikte, 9 metre derinliğindeki akvaryuma dalış yaptı. 
     Dalış öncesi köpek balıklarını ve diğer deniz canlılarını bir süre dışarıdan izleyen Tüzmen, ''Ne güzel şeyler. Ben birazdan onlarla oynayacağım. Şu güzelliğe bakın'' derken, dalmaya olan sevgisini de ''Buralarda müthiş dinleniyorum. Tek dinlendiğim yer de suyun içi. Ne cep telefonu çalıyor, ne başka şey. Sanki başka bir gezegene giriyorum. Pek olmuyor ama, eğer boş bir zaman bulabilirsem, bazen 4 saat akvaryum seyrediyorum'' sözleriyle dile getirdi. 
     
     TÜRKİYE'DE DE AKVARYUM OLMALI 

     Bakan Tüzmen, yaklaşık 45 dakika süren dalışın ardından da akvaryumdan ''Benim bütün dünyam bu'' diyerek çıktı. 
     Girdiği akvaryumun üniversitelere bağlı bir kuruluş olarak faaliyet gösterdiğini belirten Tüzmen, ''Türkiye'de de böyle bir akvaryum olması lazım. Hem öğrencilerin eğitim görmesi açısından, hem bizim gibi insanların mutlu olması için'' diye konuştu. 
     Akvaryumun içinde olmanın çok ayrı bir zevki bulunduğunu dile getiren Tüzmen, duygularını şöyle ifade etti 
     ''Böylesine güzel bir ortamda köpekbalığından, kaplumbağaya kadar deniz yaratıklarıyla güzel bir beraberlik sağlamak çok güzel bir duygu. Gördünüz, ne kadar da dostane davranıyorlar. Sevdiğiniz zaman seviliyorsunuz, bu bir gerçek. 
     Ben köpek balıklarına hayranlık duyuyorum. Onların dizaynına, dinamik yapısına hayranlık duyuyorum. Hakikaten 40 milyon senedir değişmeyen bir yapı ve neslini devam ettiren bir canlı. Neslini sürdürmek tamamen zeka ile ilgili bir şey. Bu onların çok zeki olduğunu gösteriyor. O yüzden de onlara hayranlık duyuyorum.'' 25 senesi tüplü olmak üzere 32 yıldır dalış yaptığını anlatan Tüzmen, çok yoğun olsa da buna zaman ayırmaya gayret ettiğini vurgulayarak, ''Benim dünyam bu'' dedi. 
     
     TÜZMEN'İN TEKNESİNİN ÇEVRESİNDE KÖPEKBALIĞI BELİRİNCE 

     Devlet Bakanı Kürşad Tüzmen, akvaryuma yaptığı dalışın 1 gün sonrası ise bu defa okyanusa daldı. Güney Afrika makamlarının, çok sayıda köpek balığı bulunması nedeniyle kafessiz dalmasına izin vermediği Tüzmen, bu dalış sırasında da yaklaşık 3 saat Hint Okyanusunda kaldı. 
     Bakanın bulunduğu teknenin etrafında birisi 5, diğeri de 3 metre boyunda 2 köpek balığının belirmesi üzerine, denize kan ve balıklar dökülerek, köpek balıklarının tekne ile ilgisi kesilmeye çalışıldı. 
     Devlet Bakanı Tüzmen, okyanustaki dalışı için de ''Gerçekten çok güzel saatlerdi. Suyun içinde müthiş huzur duyuyorum'' diye konuştu. 
     
</TEXT>
</DOC>
