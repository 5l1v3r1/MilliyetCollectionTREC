<DOC>
<DOCNO> 272224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/spor/ysenay.html </URL>
<DATE> 2004/09/16/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Merhaba Avrupa 
</HEADLINE>
<TEXT>



Fenerbahçe, kendi sahasında uzun yıllar sonrası Avrupa podyumuna çıkarken, doğrusu ya korkulara boğdu taraftarlarını oyunun başlangıcında... Sparta Prag bizim yapmamız gereken saha yaygınlığını ve pas zinciri kırmadaki çabukluğu ve disiplini aynen uyguluyor, yan toplarla da Fener savunmasının üstüne çıkarak, çok tehlikeli toplara yapıştırıyorlardı kafa vuruşlarını... 
Neyse ki kısa sürdü Prag'ın bu ürkütücü futbol harekatı... Fenerbahçe çabuk toparlanarak, Sparta'nın hızını kesmek için topu değişik kulvarlarda çevirerek, oyuna ağırlığını koyuyor ve Sarı - Lacivertliler'in futbol düşünceleri sahaya iyice hakim olmaya başlıyordu... Alex'in sağ kanattan kaldırdığı topa Hooijdonk yine kendi klasında bir kafa vuruşuyla "altın gol" ünü büyük maharetlerle Fenerbahçe tarihine yazıyordu... Sonra Ümit Özat'ın lider tavrıyla yaptığı sakin ve yerli yerinde paslar takıma daha bir emniyet getiriyor ve Sarı - Lacivertli ekip belki de son yılların en komple futbolunu sergilemeye başlıyordu Kadıköy'de... 

İkinci 45'te daha da diri ve sahaya hakim bir futbol üslubu kuran Sarı - Lacivertliler, önde oynamanın getirdiği avantajla da, gücünü gerekli ölçülerde kullanıyor, savunma ve hücum başlangıçlarını tam bir "kontrollü futbol" terazilerinde ölçerek, taşıyordu oyundaki dakikaları... Bilirsiniz rakibiniz de sizin kadar kaliteli ve şöhretli bir takımsa eğer, o zaman çok dikkatli ve de disiplinli oynamaya mecbursunuz demektir... İşte buydu Fenerbahçe'nin özellikle ikinci yarıda yaptığı da... Tabii Fenerbahçe'nin kazanma planlarını sahada eksiksiz ve çok da beceriyle işleyen mühendisler, başka Kaptan Ümit Özat olmak üzere Hooijdonk, Alex, Aurelio gibi isimlerdi... Tuncay her zamanki haliyle oyunda bir "rüzg r adam" hızını sergiliyor, ancak top kullanmadaki teknik yetersizliğini de bir türlü derleyip, toparlayamıyordu Fenerbahçe'nin bu fedak r ismi... 
Herneyse, Fenerbahçe dün gece Avrupa'ya galibiyetle çıkıp, gruptaki rakiplerine "MERHABA" derken, hem cefak r taraftarlarına bekledikleri hediyeyi veriyor, hem de hayati üç puanla çıkıyordu Şampiyonlar Ligi'ndeki çok önemli yolculuğuna. 


</TEXT>
</DOC>
