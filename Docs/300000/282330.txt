<DOC>
<DOCNO> 282330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/guncel/agun.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi sıra adaya geldi 
</HEADLINE>
<TEXT>


TMSF, Uzan ailesine ait Göcek'teki Zeytinli Adası'nı yaklaşık 22.5 trilyon liraya satışa çıkarıyor. Doğa harikası adada, 30 bin zeytin ağacı ve üzüm bağları da bulunuyor 

Serhat Oğuz - Göcek Fotoğraflar Yurttaş Tümer 

Tasarruf Mevduatı Sigorta Fonu TMSF , Uzan ailesine ait arsa, ev, lüks otomobiller ve değerli içki koleksiyonlarından sonra şimdi de ailenin adasını satmaya hazırlanıyor. Uzanlar'ın Göcek'te el konulan Zeytinli Adası'na ilk kez Milliyet girdi. 
Bir dönem Uzan ailesinin yaşadığı adada şimdi TMSF görevlileri kalıyor. Ailenin mal varlığına el konulmasının ardından apar topar yurtdışına kaçan Kemal Uzan'dan geriye şapkası, kitapları, tavukları ve diğer özel eşyaları kalırken, Hakan Uzan'ın Almanya'dan getirttiği iki kurt köpeği Dartanyan ve Aramis'e şimdi TMSF bakıyor. Önümüzdeki günlerde açık artırmayla ihalesi yapılacak olan Ada'nın açılış fiyatının yaklaşık 15 milyon dolar 22.5 trilyon TL olacağı tahmin ediliyor. 
Uzan döneminde 60'tan fazla personelin çalıştığı adada, şimdi TMSF'nin görevlendirdiği, güvenlik ve bahçe işleriyle uğraşan 7 kişi çalışıyor. Uzan döneminde de çalışan personele göre burada en çok Kemal Uzan kalıyordu. Yurtdışına adadan kaçtığı iddia edilen Kemal Uzan'ın ve oğullarının villaları kilitli tutuluyor. 
Baba Uzan'ın çalışma odasında, adadaki güvenlik kameralarını gösteren bir monitör bulunuyor. Adada daha önceden çalışan personelin anlattıklarına göre, baba Uzan, doğaya ve sağlıklı yaşama merakı nedeniyle sık sık yürüyüşe çıkıyordu. Oğulları Cem ve Hakan ise, adaya daha az geliyorlardı ve yürümek yerine golf arabalarını kullanıyorlardı. Baba Uzan, oğlu Cem'in korumalarının adada dolaşmasına izin vermiyordu. Adanın zirvesine ailenin daha önceden sahip olduğu Telsim'in baz istasyonu kurulurken, bu noktaya kadar küçük araçların çıkabileceği bir yol da inşa edilmiş. Yolun yapımı ise yarım kalmış. 

AKP'yi anlatan kitap 
Kemal Uzan'ın çalışma odasında dünya enerji piyasalarını konu alan dergiler dikkat çekerken, kitaplığında da çok sayıda kitap yer alıyor. Baba Uzan, zamanının büyük bölümünü geçirdiği bu adada, Ergun Poyraz'ın AKP'yi anlattığı "Patlak Ampul" adlı kitabı, Elmalılı Hamdi'nin "Hak Dini Kuran Dili" kitabı ve Atatürk'ün Nutuk'unu ve Ann Chamberlin'in Safiye Sultan adlı romanını okumuş. 

Portakallarını göremedi 
Bahçe işleriyle ilgilenmekten hoşlanan Kemal Uzan, adaya portakal ve muz ağaçları da diktirmiş. Uzan adadan ayrılınca, kendi diktiği portakal ağaçlarının ilk kez verdiği meyvelerini göremedi. 

38 hektarlık ada 

Doğal SİT alanı üzerinde yer alan ve Göcek'e 3 mil mesafedeki 38 hektarlık adada 5 bini aşılı ve verimli olmak üzere 30 bin zeytin ağacı ve üzüm bağları var. Adaya su tekneyle taşınırken, 3 dev jeneratör elektrik ihtiyacını karşılıyor. Zeytinyağı deposunda ise 3 adet 1.5 tonluk zeytinyağı tankı ve 2 adet dinlendirme tankı bulunuyor. 


</TEXT>
</DOC>
