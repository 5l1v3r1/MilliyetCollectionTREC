<DOC>
<DOCNO> 297964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sonspo33.html </URL>
<DATE> 2004/12/15/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Gaziantepspor'da Hasagiç'in Gençlerbirliği maçında oynaması bekleniyor 
</HEADLINE>
<TEXT>

     Gaziantepspor, ilk devrenin son maçında Gençlerbirliği ile yapacağı maçın hazırlıklarını sürdürüyor. 
     Teknik Direktör Nurullah Sağlam yönetiminde, Kamil Ocak Stadı'nda yaptığı çift kale maçla hazırlıklarını sürdüren kırmızı-siyahlılarda, sakatlığı nedeniyle uzun süre sahalardan uzak kalan kaleci Hasagiç ile sarı kart cezası nedeniyle bu haftaki karşılaşmada oynayamayacak Jaziri de antrenmanda yerini aldı. 
     Yavuzeli Yatılı İlköğretim Okulu'ndan gelen bir grup öğrenci de futbolculara çiçek vererek, fotoğraf çektirdi. 
     Antrenman sonrasında açıklama yapan Teknik Direktör Nurullah Sağlam, sahalarında yapacakları Gençlerbirliği karşılaşmasını mutlaka kazanmak istediklerini söyledi. Şu anda ligde hedefledikleri puan ve sıralamanın altında olduklarını ifade eden Sağlam, şöyle konuştu 
     ''Mutlak kazanmak için çıktığımız Malatyaspor maçını ne yazık ki kaybettik. Şimdi hedefimiz ilk yarının son maçı olan Gençlerbirliği'ni yenerek ikinci yarıya önümüzü daha iyi görerek girmek istiyoruz. Devre arasında daha rahat olmak için bu maçı mutlaka kazanmalıyız. Bunun için Gençlerbirliği maçında galibiyetten başka düşüncemiz yoktur. Özellikle kendi sahamızda kaybetmemek zorundayız. 
     Rakibimiz de bizim gibi yaralı. Zorlu bir 90 dakika olacak. Anadolu'nun iki güçlü ekibinin mücadelesinden biz karlı çıkan taraf olmak istiyoruz. Bütün planlarımız bu düşüncede.'' 
     
</TEXT>
</DOC>
