<DOC>
<DOCNO> 279179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo30.html </URL>
<DATE> 2004/10/11/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Zehiroğlu Gençlerbirliği maçından 3 puanla dönmek istiyoruz... 
</HEADLINE>
<TEXT>

     Çaykur Rizespor Genel Kaptanı Yılmaz Zehiroğlu, Malatyaspor maçında kaybettikleri 3 puanı Gençlerbirliği maçında telafi etmek istediklerini söyledi. 
     Zehiroğlu, AA muhabirine yaptıkları açıklamada, lige verilen arayı en iyi şekilde değerlendirmek istediklerini belirterek, ''Önümüzdeki hafta sonu deplasmanda oynayacağımız Gençlerbirliği maçı hazırlıklarına yarından itibaren devam edeceğiz. Gençlerbirliği iyi bir ekip, UEFA Kupası'ndan elendiği için tüm ağırlığını lige verecek. Bizi zorlu bir maç bekliyor. Malatyaspor maçında kaybettiğimiz 3 puanı Gençlerbirliği maçında telafi etmek istiyoruz'' dedi. 
     Milli takımlarda bulunan oyuncularının yorgun döneceğini ifade eden Zehiroğlu, ''Bu bizim için dezavantaj olabilir. Ama ne olursa olsun Ankara'dan iyi bir sonuçla dönmek istiyoruz'' diye konuştu. 
     Zehiroğlu, Teknik Direktör Rıza Çalımbay'ın İbrahim Ba ile ilgilendiğini ifade ederek, ''Çalımbay, bu oyuncuyu en iyi şekilde çalıştırıyor. İbrahim Ba'nın takımda kalıp kalmaması hocanın kararına bağlı. Bu karara da saygılıyız'' dedi. 
     Ahmet Salah ile Rize'ye geldiği zaman görüşeceklerini belirten Zehiroğlu, ''Bu futbolcu Rize'ye geldiğinde geçerli bir nedeni var mı diye soracağız. Yoksa yönetim olarak kendisine gerekli cezayı vereceğiz'' diye konuştu. 
     
</TEXT>
</DOC>
