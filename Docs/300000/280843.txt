<DOC>
<DOCNO> 280843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonyas21.html </URL>
<DATE> 2005/03/15/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Alkol tedavisine bitki desteği... 
</HEADLINE>
<TEXT>

     Eskişehir'de, deney hayvanları üzerinde uygulanan bir tez çalışması sonucu, sarı kantaron bitkisinin, alkol bağımlılığı tedavisinde önemli katkı sağlayacağı belirlendi. 
     Anadolu Üniversitesi AÜ Sağlık Bilimleri Enstitüsü öğrencisi İlke Coşkun'un gerçekleştirdiği, danışmanlığını AÜ Eczacılık Fakültesi Farmakoloji Bölümü Öğretim Üyesi Prof. Dr. Yusuf Öztürk ve GATA Farmakoloji Bölümü Öğretim Üyesi Prof. Dr. Tayfun Özbay'ın yaptığı tez çalışması sonucu, sarı kantaronun, alkol bağımlılığında ''yoksunluk dönemi'' sürecinde, bağımlıların alkol alımının kesilmesi sonrasında el ve ayaklarda oluşan titremeleri engellediği ortaya çıktı. 
     Prof. Dr. Öztürk, yaptığı yazılı açıklamada, sarı kantaronun insan sağlığına çok yararlı olduğunu belirterek, Eczacılık Fakültesi olarak bu bitkinin etkileri üzerinde uzun zamandır çalıştıklarını kaydetti. 
     Sarı kantaronun alkolizm ve depresyon tedavisinde kullanıldığını, ancak alkolden kurtulma dönemi sırasında ortaya çıkan yoksunluk dönemindeki etkilerinin ilk kez bu tezle araştırıldığını ifade eden Öztürk, ''Alkol tedavisinde, alkolden uzaklaşma, yani yoksunluk dönemi oluşmaktadır. Bu dönemde bağımlılar, çeşitli uyku ilaçları ve kas gevşeticilerle alkolden uzak tutulmaya çalışılır. Ancak bu ilaçlar, kişinin gündelik hayatını etkiler. Üstelik mide ile diğer organlarda büyük oranda yan etki meydana gelir'' dedi. 
     
     YAN ETKİLERİN AZALTILMASI 
     ''Yoksunluk döneminde'' yan etkilerin azaltılması, tedavi sırasında bağımlı kişinin gündelik yaşamında meydana gelen aksamaların ortadan kaldırılması, uyku ilaçları ile kas gevşetici ilaçların vücuda verdiği zararın azaltılması amacıyla bu çalışmanın başlatıldığını belirten Prof. Dr. Öztürk, şunları kaydetti 
     ''Yoksunluk döneminde, bağımlı insanlarda 'tutarık' dediğimiz, el ile vücutta meydana gelen titremeler olmaktadır. Yine bu dönemde, sesli uyarılara ani reaksiyon verilir ve duruş bozuklukları oluşur. 3 yıl süren bir çalışma sonucu, sarı kantaron bitkisinin bütün yoksunluk dönemine etkileri deney hayvanları üzerinde denendi. Ortaya çıkan sorunlar engellendi. Bu davranışlar, hayvanlarda olduğu gibi insanlarda da oluşuyor. Yaptığımız çalışma, şu aşamada insanlar üzerinde kullanılacak durumda değil. Fareler üzerinde denendi.'' Öztürk, çalışmanın raporlarının, yazın Avusturya'da düzenlenecek 8. Dünya Biyolojik Psikiyatri Kongresi'nde sunulacağını ifade etti. 
     
</TEXT>
</DOC>
