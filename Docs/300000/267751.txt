<DOC>
<DOCNO> 267751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/yazar/dundar.html </URL>
<DATE> 2004/08/31/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
İki annenin ardından... 
</HEADLINE>
<TEXT>


Düşünün annesiniz ve oğlunuz cumhurbaşkanı seçilmiş. Hisleriniz sorulduğunda ne derdiniz 
Anne olmayanların aklına belki "İftihar ettim", "Göğsüm kabardı", "Onu bugünler için doğurdum" gibi beylik şişinme sözcükleri üşüşür. 
Hatice Sezer, oğlu cumhurbaşkanı olduğu gün ne demişti biliyor musunuz 
"Daha iki ay önce kalp ameliyatı olmuştu. Acaba bunca yükün altından kalkabilir mi " 
Cumhurun başkanı da olsa o, onun oğluydu evvel emirde... 
Terlediğinde, maç ortasında sırtına havlu sokuşturarak, ateşlendiğinde alnına sirkeli bezler koyarak büyütmüştü. 
Köşk saltanatından önce kalp ameliyatını düşünürdü elbet... 

Hatice Sezer'le aynı gün bir başka annenin vefat haberi geldi 
Bülent Eczacıbaşı'nın annesi Beyhan Eczacıbaşı'nın... 
Onunla geçen yıl Nejat Eczacıbaşı belgeselini hazırlarken tanışmıştık. 
48 yılı birlikte geçirdiği adamı anlatmıştı "50'yi tamamlayamadık" diye hüzünlenerek... 
Nejat Bey'i bir akşam dedesinin evinde görmüş, beğenmişti. 
Her pazar, evinin önüne kendisini görmeye atla gelen bu "filiz gibi delikanlı"yla evlenmeye karar vermişti. 
Düğün günü dedesi, "Son torunum evleniyor, ben bu akşam içeceğim" demiş, babası ona eşlik etmiş, kendisi de sofraya ilişmişti. Sonrasını hatırlamıyordu. Ertesi gün duşun altında ayıltıp düğüne zor yetiştirmişlerdi. 
Bu kez de düğün yemeklerini hazırlayan Pandelli, gelinle dans ederken devrilmiş, töreni kahkahaya boğmuştu. 
Bu eski anıları anımsadıkça gülümsüyor, her bir hatıra, bir yenisini tetikliyordu 
"Biliyor musunuz, doğduğunda az kaldı Bülend'i Eczacıbaşı hastanede bırakıp yanlış bir bebekle çıkıyorduk" diye anlatmıştı. 
Nejat Bey her zamanki gibi bir işe yetişme telaşındaymış o gün... 
Hastaneden apar topar çıkmaya çalışırken hemşireler yeni doğmuş bebeği örtülere sarıp getirmişler. Ağlayan bebeği kundağına koyup götürürlerken, hastabakıcı bileğindeki numaraya bakmış ve "Durun Bu sizin bebeğiniz değil" demiş. 
Beyhan Hanım, bu neşeli sohbetin sonuna doğru, yan odadan bir defter getirip el yazısıyla tuttuğu notlardan 1993 yılına ait şu satırları okumuştu 
"Rüyada mıyım Nejat ölüyor. Durumu çok ağırmış. Tansiyon ve nefes alması düşmüş. Saat 21'de Bülend'im aradı, çok çok bozuk... ağlıyordu. Allah'tan geçişin kolay olması için dua ediyorum." 
Aralarında 10 yaş vardı. 
Beyhan Hanım, eşinden dokuz yıl sonra öldü. 

Aynı gün ölen iki annenin ardından "Nur içinde yatsınlar" diyor, ailelerine başsağlığı diliyorum. 

1 hafta izin 
Kısa bir tatil arası için yazılara bir hafta ara veriyorum. 
Haftaya yine bu sütunda buluşmak dileğiyle... 



</TEXT>
</DOC>
