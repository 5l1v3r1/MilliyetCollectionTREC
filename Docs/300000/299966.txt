<DOC>
<DOCNO> 299966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonspo42.html </URL>
<DATE> 2004/12/22/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Del Bosque Rakibiz mücadelesiyle büyük bir övgü kazandı... 
</HEADLINE>
<TEXT>

     Türkiye Kupası maçında Göztepe'yi İzmir'de tek golle yenerek bir üst tura çıkan Beşiktaş'ın teknik direktörü Vincente Del Bosque, rakibin mücadelesiyle büyük övgü kazandığını, Göztepe Teknik Direktörü Yüksel Can ise takımının mücadelesini beğendiğini söyledi. 
     Maçın ardından basın toplantısı düzenleyen Vincente Del Bosque, önemli olanın turu geçmek ve geçtikleri için de memnun olduklarını söyledi. Ağır sahada iyi bir mücadele ortaya koyamadıklarını belirten Del Bosque, ataklardaki son vuruşlarda eksik kaldıklarını kaydetti. 
     Göztepe'nin çok iyi mücadele ettiğini ve rakip takımı alkışladığını belirten Del Bosque, ''Göztepe'nin genç bir takım olduğunu biliyorduk. 20 yaşın üzerinde sanırım futbolcuları yoktu. Sahada çok iyi mücadele ettiler, ter döktüler. İkinci yarıda sahalarına kapandıkları için atak yapamadık. Rakibimiz mücadelesiyle büyük bir övgü kazandı'' dedi. 
     Bir soru üzerine ligi de değerlendiren Del Bosque, sezona iyi bir başlangıç yapamadıklarını, Trabzonspor maçından sonra ise 8 maçı kazandıklarını ve 2 maçın berabere bittiğini kaydetti. 
     İkinci yarıya daha iyi hazırlanacaklarını belirten Del Bosque, ikinci yarıya yönetimin daha iyi bir kadro hazırlayacağını kaydetti. 
     
     JUANFRAN KONUSU 

     Del Bosque, İspanyol futbolcu Juanfran ile ilgili bir soruyu ise, ''Juanfran'a adaletli olmalıyız. Oynadığı maçlarda kötü değildi. 4-5 maçta iyi oynadı. Son maçlarında performansı düşük. Her zaman kötü değildi'' dedi. 
     Göztepe Teknik Direktörü Yüksel Can ise takımının oyunundan memnun olduğunu söyledi. 
     Beşiktaş maçında genç futbolcularının çok önemli bir deneyim edindiğini belirten Can, ''Takımımın mücadelesi beni memnun etti. Bu maçın bize kazandırdığı çok şey var. Çok iyi bir tecrübe oldu'' dedi. 
     
     BEŞİKTAŞLI FUTBOLCULAR 

     Beşiktaşlı futbolculardan Çağdaş Atan, Göztepeli genç futbolcuların iyi mücadele ettiğini ve taraftarların sonuna dek takımlarını desteklediğini kaydetti. 
     Maçın tek golünü atan Veysel ise önemli olan turu atlamak olduğunu ve turu atladıkları için memnun olduklarını söyledi. 
     Ali Güneş ise rakip futbolcuların çok iyi bir mücadele örneği gösterdiğini belirterek, ''Ancak turu atlayan taraf olduğumuz için mutlu olduk'' dedi. 
     
     HAZIRLIK KAMPI ANTALYA'DA 

     Beşiktaş Kulübü Asbaşkanı ve Futbol Şubesi Sorumlusu Kıvanç Oktay da ikinci yarı için iyi bir hazırlık dönemi geçireceklerini söyledi. 
     7 Ocak'ta Antalya'ya kampa gideceklerini, daha sonra çalışmalarını İstanbul'da sürdüreceklerini belirten Oktay, bir soru üzerine kulüp başkanı Yıldırım Demirören'in ''danışman''lığına getirildiği bildirilen eski menajer Sinan Engin'in takımda bir görevi olmadığını, konuk olarak İzmir'e geldiğini ve maçı izlediğini bildirdi. Oktay, Sinan Engin'in yurtdışında futbolcu baktığını da dile getirdi. 
     Brezilyalı Menejer Levi Castro'nun, 3 Brezilyalı oyuncunun maç kasetlerini Göztepe maçından sonhra Beşiktaş Teknik Direktörü Vincente Del Bosque'ye verdiği öğrenildi. 
     
</TEXT>
</DOC>
