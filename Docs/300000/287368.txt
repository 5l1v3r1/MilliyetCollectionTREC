<DOC>
<DOCNO> 287368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun06.html </URL>
<DATE> 2004/11/09/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Felluce'de klinik bombalandı Çok sayıda ölü var 
</HEADLINE>
<TEXT>

     Irak'ta Amerikan ordusunun ''Hayalet Öfke'' adını verdiği operasyonda Felluce kentinde gece bir kliğini bombaladığı, çok sayıda ölü ve yaralı bulunduğu bildirildi. 
     Felluce sakinleri, yaralı direnişçilerin tedavi gördüğü tek katlı kliniğe ulaşmanın, şiddetli bombardıman nedeniyle mümkün olmadığını kaydetti. 
     Amerikan tanklarının ateşinde hastanenin telefonlarının kesildiği belirtildi. 
     Bu arada, Amerikan ordusundan, hastanenin bombalanmasıyla ilgili bilgi verilmedi. 
     ABD ve Iraklı güçler Felluce'nin, Fırat Irmağı boyunda yer alan ana hastanesini büyük saldırı başlamadan önce pazartesi gecesi ele geçirmişti. 
     Savaştan önce nüfusu 300 bin olan Felluce'nin ana hastanesinden Dr. Sami Cumali, yaralılara yardım için gittiği bir evden Reuters'a yaptığı açıklamada, ''Amerikan saldırısı altında kentte tıbbi araç gereçler süratle tükeniyor, sadece birkaç kliniği açık tutabiliyoruz'' dedi ve şunu ekledi 
     ''Felluce'de şu durumda çalışabilen tek cerrah yok. Elimizdeki tek ambulansımız Amerikan ateşinde isabet aldı ve bir hekim yaralandı. Evlerde çok sayıda yaralıya ulaşamıyoruz. 13 yaşında bir çocuk ellerimde öldü.'' Öte yandan, Arjantin'de bir internet sitesi, ''Hayalet Öfke operasyonunun hastaneleri de yıkan soykırım gibi bir fecaata dönüştüğünü'' bildirdi. 
     10 bin Amerikan ve 2 bin Irak askerinin katıldığı operasyonun devam ettiğini duyuran Amerikan CNN televizyonu ise askerlerin kentin iç kesimlerine ilerleyişinin sürdüğünü belirtti. 
     Amerikan tanklarının bubi tuzakları iliştirilmiş barikatlara 120 milimetrelik top mermisiyle ateş ettiğini ve bu nedenle şiddetli patlamalar meydana geldiğini kaydeden CNN, Amerikalı askeri yetkililerin, kentin kuzeyine giden yolu temizleyerek operasyonda ilk hedeflerine ulaştıklarını bildirdi. 
     Amerikan ordusundan yapılan açıklamada, bir direnişçi mevziine düzenlenen saldırıda 20-25 direnişçinin öldürüldüğü, bir çatışmada da 4 deniz piyadesinin yaralandığı belirtildi. 
     
</TEXT>
</DOC>
