<DOC>
<DOCNO> 284732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/guncel/gun01.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'İftar' dolandırıcıları 
</HEADLINE>
<TEXT>


Dolandırıcıların yeni yöntemi, dini duyguları istismar etmek. "Levent Camii'nde iftar vereceğiz" diyen bazı kişiler, vatandaşlardan para toplayıp kayıplara karıştı 

GÜLAY FIRAT İstanbul 

Levent Camii'nde dün iftar vereceklerini belirterek, vatandaşlardan para toplayan dolandırıcılar, ortadan kayboldu. Olay, vatandaşların iftar için camiye gelmeleri üzerine ortaya çıktı. 
Vatandaşlara isimleriyle hitap eden bazı kişiler, "Levent Camii'nde iftar vereceğiz. Gönlünüzden ne koparsa" diyerek para topladılar. Vatandaşlardan, 50 ile 200 milyon lira arasında para toplayan dolandırıcılar, daha sonra ortadan kayboldu. 
Olay, dolandırıldıklarından habersiz camiye gelen vatandaşların, imam Özbey İspirli'ye, "İftar yapıldı mı " diye sorması üzerine ortaya çıktı. 30 yıldır imamlık yaptığını belirten İspirli, şöyle konuştu 

'Kandırmışlar' 
"Vatandaşlar sorunca dolandırıcılıktan haberim oldu. Çok rahatsız edici bir durum. Biz iftar vermiyoruz ama adımızı kullanan kişi ya da kişiler, vatandaşı kandırıp para topluyormuş." 
İspirli, cuma namazı vaazında ve akşamları teravih namazı öncesi halkı, dolandırıcılara karşı uyardığını kaydetti. 

'Geçen yıl da oldu' 
İmam İspirli, 6 yıldır Levent Camii'nde görev yaptığını belirterek, "Geçen yıl da benzer bir olay yaşanmıştı. Onu da vatandaşların camiye gelip makbuz istemesi üzerine öğrenmiştik" diye konuştu. 


</TEXT>
</DOC>
