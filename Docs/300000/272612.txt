<DOC>
<DOCNO> 272612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sondun24.html </URL>
<DATE> 2004/09/17/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Bulgaristan, kadavra skandalıyla çalkalanıyor 
</HEADLINE>
<TEXT>

     Bulgaristan'da akıl hastanelerinde ölen akıl hastalarının cesetlerinin, ailelerinden izin alınmadan ve hiçbir evrak düzenlenmeden tıp fakültelerinde kadavra olarak kullanıldığı ortaya çıktı. 
     Helsinki Komitesi'nin Bulgaristan temsilciliği tarafından 3 yıldır sürdürülen bir araştırmayla ortaya çıkan skandal, akıl hastanelerinin bağlı olduğu Çalışma ve Sosyal Güvenlik Bakanlığı'nı güç duruma düşürdü. 
     Helsinki Komitesi Bulgaristan temsilciliğinin hazırladığı rapora göre, Çalışma ve Sosyal Güvenlik Bakanlığı'na bağlı akıl hastanelerinde vefat eden akıl hastalarının cesetleri ölüm belgesi düzenlendikten sonra belediye mezarlıklarında gömülmesi gerekirken , ailelerinden izin alınmadan ve hiçbir evrak düzenlenmeden tıp fakültelerine gönderiliyor. 
     Raporda, akıl hastalarının cesetlerinin tıp fakültelerinde kadavra olarak kullandığının tespit edildiği belirtildi. 
     Helsinki Komitesi'nin Bulgaristan temsilcisi Stanimir Petrov, uygulamanın yasalara aykırı olarak yapıldığını belirterek, Çalışma ve Sosyal Güvenlik Bakanlığı'nın suç işlediğini öne sürdü. 
     Petrov, akıl hastalarının cesetlerinin kadavra olarak kullanılmasının yanı sıra ülkedeki 52 akıl hastanesinde yapılan araştırmalarda, 4500 hastanın çok kötü koşullarda yaşadığının tespit edildiğini de bildirdi. 
     
</TEXT>
</DOC>
