<DOC>
<DOCNO> 285626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/spor/spo15.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Süper Fener 

FENERBAHÇE, Avrupa Ligi'ndeki ikinci maçında Ukrayna'nın BC Kiev takımını deplasmanda ezdi geçti, gruptaki ilk galibiyetini 96 - 65'lik skorla elde etti. Rakibi karşısında adeta şov yapan Sarı - Lacivertliler zorlanmadan sonuca giderken karşılaşmanın ilk yarısını da 46 - 38 önde bitirdi. Grup maçlarına Pepinster galibiyeti ile başlayan Beşiktaş ise deplasmanda Fransa'nın JDA Dijon takımına 88 - 76 yenildi. 

Ülkerspor sahnede 

BASKETBOLDAKİ güçlü temsilcimiz Ülkerspor, Avrupa Ligi 1. tur ilk maçında bugün deplasmanda Almanya'nın Skyliners takımıyla kozlarını paylaşacak. TSİ 20.40'ta başlayacak olan maçı Sky Türk naklen yayınlanacak. 

Saat değişikliği 

SÜPER Lig'de hafta sonunda yapılacak Çaykur Rizespor-Sakaryaspor maçının başlama saati değiştirildi. Futbol Federasyonu'ndan yapılan açıklamada, daha önce 7 Kasım Pazar günü saat 14.00 olarak bildirilen 12. hafta maçının başlama saatinin 18.30'a alındığı bildirildi. 

Atina'ya temsilci 

GÖRME engelli milli sporcu Necdet Turhan, 7 Kasım'da yapılacak Atina Maratonu'nda Türkiye'yi temsil edecek. Türkiye'nin ilk ve tek görmeyen dağcısı ve maratoncusu konumundaki Turhan'ın, Atina Maratonu'nda antrenörü ve koşu kılavuzu Cahit Taş ile birlikte koşacağı belirtildi. 

Oktay kadro dışı 

AKÇAABAT Sebatspor'un golcü ismi Oktay Derelioğlu kadro dışı bırakıldı. Teknik Direktör Sadi Tekelioğlu, "Hareketlerini, performansını beğenmediğim Oktay bizimle çalışmayacak. Herkes bu takım için ter dökmeli" diye konuştu. 

Aydın veda etti 

SAKARYASPOR Başkanlığı'ndan istifa ettiğini açıklayan Selahattin Aydın, dünkü antrenman öncesinde futbolcularla bir araya gelip vedalaştı. Teknik Direktör Şaban Yıldırım ise istifasının kabul edilmediğini açıkladı. 

Sağlam'dan mesaj 

SAMSUNSPOR Teknik Direktörü Ertuğrul Sağlam, kulüp içindeki maddi sorunların çözülmesi gerektiğini söyledi. Sağlam, "Futbolcu arkadaşlarımız 5 aydır para almadan ter döküyor. Bu sıkıntıyı atlatmamız şart" dedi. 

Cuper'den imza 

İSPANYA 1. Lig takımlarından Mallorca, Arjantinli teknik direktör Hector Cuper ile üç senelik sözleşme imzaladı. Yaklaşık 9 milyon Euro alacak olan başarılı çalıştırıcı, bir dönem Inter'de Emre ve Okan ile birlikte çalışmıştı. 

Boğa taktiği 

DÜNYA futbolunun Türkiye'deki temsilcisi GOAL dergisi kasım sayısında İspanya'da bütün takımların uyguladığı 4 - 2 - 3 - 1 taktiğini büyüteç altına aldı. GOAL kasım sayısında ayrıca Djibril Cisse, Mourinho ve Fernando Morientes ile röportajlar, Arsenal ve Fiorentina dosyaları, bilgisayar oyunları, Cisse ve Real Madrid posterleri yer alıyor. 


</TEXT>
</DOC>
