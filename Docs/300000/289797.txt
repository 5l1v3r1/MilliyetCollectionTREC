<DOC>
<DOCNO> 289797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun47.html </URL>
<DATE> 2004/11/18/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Fransa, Arafat'ın ölüm raporunu yakın akrabalarına verecek 
</HEADLINE>
<TEXT>

     Fransa, Paris'te ölen Filistin lideri Yaser Arafat'ın ölüm raporunu yakın akrabalarına vereceğini açıkladı. 
     Savunma Bakanlığı Sözcüsü Jean-Francois Bureau, Arafat'ın eşi Süha, kızı Zahva ve yeğeni Nasır El Kidve'nin, Fransa'nın özel yaşamın gizliliğiyle ilgili yasaları çerçevesinde raporu almalarına izin verileceğini söyledi. 
     Arafat'ın yakınlarının rapor için yazılı başvuruda bulunacaklarını belirten Bureau, ''Bu yazıyı almayı bekliyoruz ve yazıya olumlu yanıt vereceğiz. Koşullar yerine getirildiği sürece engel çıkmayacaktır'' dedi. 
     Fransa, özel yaşamın gizliliği ilkesine dayanarak Arafat'ın ölüm raporunu yayınlamayı reddetmişti. Bu durum, Arafat'ın zehirlendiği söylentilerinin daha da yayılmasına yol açmıştı. Süha Arafat, raporların ortaya dökülmesine karşı çıkmıştı. 
     Filistinli yetkililer de El Kidve'nin yarın Paris'e gideceğini söylediler. 
     Arafat'ın yeğeni El Kidve, Filistin'in BM temsilciliğini yapıyor. 
     
</TEXT>
</DOC>
