<DOC>
<DOCNO> 285045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun23.html </URL>
<DATE> 2004/11/01/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
Miloşeviç yeniden kendini savunabilecek 
</HEADLINE>
<TEXT>

     Lahey'deki uluslararası savaş suçları mahkemesi, Eski Yugoslavya Devlet Başkanı Slobodan Miloseviç'e kendi savunmasını yapma hakkını yeniden tanıdı. 
     5 hakimden oluşan heyet, sağlığı yerinde olduğu zaman Miloseviç'in kendi savunmasını yapmasını, sağlık sorunu ortaya çıkması halindeyse mahkemenin atadığı 2 avukatın hazır bulunmasını kararlaştırdı. 
     Miloseviç geçen ay, hakimlerin, sağlık sorunları yüzünden duruşmalara ara verilmesini önlemek için 2 İngiliz avukat atanması kararına karşı çıkmıştı. 
     Duruşmaların ilk 30 ayında Miloseviç kendi savunmasını yapmış, ancak hakimler kalp ve tansiyondan mustarip Miloseviç'i savunmaları için 2 avukat atamıştı. 
     Savunmanın onlarca tanığı da, mahkemece atanan avukatların görevlerinden alınmamaları ve Miloseviç'e kendi savunmasını yapma hakkı tanınmaması halinde tanıklık yapmayacaklarını bildirmişlerdi. 
     Miloseviç, Hırvatistan, Bosna ve Kosova'da soykırım, insanlığa karşı suç ve savaş suçu işlemekten yargılanıyor. 
     
</TEXT>
</DOC>
