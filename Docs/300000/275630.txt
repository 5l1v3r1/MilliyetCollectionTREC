<DOC>
<DOCNO> 275630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko46.html </URL>
<DATE> 2004/09/28/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Serdengeçti Her fırsatta "kutlama için erken" diyoruz, bugün de... 
</HEADLINE>
<TEXT>

     Merkez Bankası Başkanı Süreyya Serdengeçti, ''Her fırsatta Merkez Bankası, hepimizin hatırlayacağı gibi Kutlama yapmayalım, bunun için erkendir diyor. Şu an için dahi bu söylediğimiz geçerlidir'' dedi. 
     Serdengeçti, Türkiye Bankalar Birliği TBB ve Deutsche Bank tarafından düzenlenen, ''Düşük Enflasyon Ortamında Finans Sektörü ve Reel Sektör Brezilya Deneyimi'' konulu konferansta yaptığı konuşmada, Merkez Bankası'nın enflasyon hedeflemesiyle ilgili çalışmalarının epey geçmişe dayandığını belirtti. 
     Enflasyon hedeflemesinin, her zaman Merkez Bankası'nın gündeminde, raporlarında ya da duyurularında bir şekilde yer aldığını anlatan Serdengeçti, ''Merkez Bankası burada, kendine göre bir strateji izleyerek yer alıyor. Umuyorum ki bu konuda daha ileride hatta daha yakın gelecekte sizlere daha fazla şeyler söyleyebilirim'' diye konuştu. 
     Enflasyonla mücadelede son 3 yıldır uygulanan programla birlikte elde edilen kazanımların, düşen enflasyon ortamından ve kalıcı fiyat istikrarından söz etme fırsatı verdiğini ifade eden Serdengeçti, enflasyonla mücadele kapsamında 2001'den 2003 sonuna kadar, enflasyonda toplam 50 puanın üzerinde bir düşüş yaşandığını hatırlattı. 
     Serdengeçti, enflasyonda 2004 için tespit edilen yüzde 12 hedefine ulaşılması için, petrol fiyatlarına rağmen, bugün itibariyle ciddi bir sorun gözükmediğini ifade ederek, şöyle devam etti 
     ''Ancak enflasyonun düşürülmesinde alınan bu mesafeye rağmen henüz nihai hedefimize ulaşmış olmadığımız gerçeğinin altını çizmek istiyorum. Ülkemiz, dünyada halen çift haneli enflasyon rakamlarına sahip az sayıda ülkelerden biri. Bizim nihai hedefimiz fiyat istikrarını sağlamak ve sürdürmektir. Her fırsatta Merkez Bankası, hepimizin hatırlayacağı gibi Kutlama yapmayalım, bunun için erkendir diyor. Şu an için dahi bu söylediğimiz geçerlidir. Bu birincisi. İkincisi, Enflasyonda neredeyiz derseniz, en son verilere göre, dünyada 30 gelişmekte olan ülke içinde sondan 6. sıradayız. Daha gidecek yolumuz var. Dolayısıyla bu noktada fiyat istikrarının ne anlama geldiğini bir kez daha belirtmekte fayda görüyorum.'' 
     
     ''DÜŞEN ENFLASYON DÖNEMİ BİR GEÇİŞ DÖNEMİDİR'' 
     Serdengeçti, fiyat istikrarının, hem bugünkü enflasyon oranının düşük olması hem de tüm ekonomik birimlerin bu paralelde düşük enflasyon oranının gelecekte de süreceğini beklemeleri olarak ifade edildiğini söyledi. 
     Söz konusu düşük enflasyon oranının ise insanların, yatırım, tüketim ve tasarrufa yönelik kararlarında özel olarak dikkat almaya gerek duymadıkları ölçüde düşük bir enflasyon oranı olduğuna dikkat çeken Serdengeçti, şunları kaydetti 
     ''Enflasyonda geldiğimiz nokta nedir Ekonomi, artık kronik enflasyon ortamından çıkmaktadır. Ancak fiyat istikrarını da henüz sağlamadığımıza ve bugün ekonomimizin hala düşen enflasyon ortamında olduğuna özellikle dikkatinizi, bir kere daha çekmek istiyorum. Enflasyonla alınan mesafe çok önemli mesafedir. Ve kronik enflasyonist süreçten, düşük enflasyon sürecine geçilmesiyle birlikte gerek enflasyon, gerek ekonominin dinamikleri değişmektedir. Sadece ülkemizde değil, diğer benzer süreci yaşamış ülkelerde de düşen enflasyon döneminin, önceki kronik enflasyon ya da sonraki fiyat istikrarının sağlandığı ortamdan farklı olduğu açıkça görülmektedir. Düşen enflasyon dönemi, bir geçiş dönemidir.'' 
     
</TEXT>
</DOC>
