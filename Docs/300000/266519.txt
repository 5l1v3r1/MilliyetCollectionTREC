<DOC>
<DOCNO> 266519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun22.html </URL>
<DATE> 2004/08/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Rum Basını ABD Brüksel'i kuşatıyor 
</HEADLINE>
<TEXT>

     Rum basını, ABD'nin Kıbrıslı Türklere yönelik mali yardım tüzüğü görüşmelerinin başlamasından önce üst düzey bir diplomatını Brüksel'e göndererek, AB başkentini ''kuşatacağını'' yazdı. 
     Fileleftheros gazetesi, ABD Dışişleri Bakanlığı Müsteşar Yardımcısı Laura Kennedy'nin, AB'nin Kıbrıslı Türklere yönelik mali yardım tüzüğü görüşmelerinin başlaması arifesinde, önümüzdeki hafta Brüksel'e gideceğini bildirdi. 
     Haberi, ''Brüksel'de ABD Kuşatması, İşgal Bölgelerinin Güçlendirilmesi Konusunda Amerikan Baskıları'' başlığıyla manşetten veren gazete, Washington'daki diplomatik kaynakların, Laura Kennedy'nin gerek AB Komisyonu'ndan ve gerekse AB üyesi ülkelerden KKTC ile direkt ticaretin derhal başlaması ve KKTC'nin ekonomik açıdan güçlendirilmesi konusunda olumlu bir yanıt almaya çalışacağını söylediklerini yazdı. 
     Gazete, edindiği bilgilere dayanarak, Kennedy'nin halen BM'de gerek komisyon yetkilileriyle, gerek üye ülkelerin daimi temsilcileriyle bir dizi görüşme ayarladığını ileri sürerek, Amerikalıların bazı hukuki kurallar ve AB içinde uzun görüşmelerle Kıbrıslı Türklerin izolasyondan kurtarılması çabalarının duraklamaması gerektiği görüşünde olduklarını kaydetti. 
     Fileleftheros'a göre Kennedy, AB ülkelerinden Rum yönetiminin itiraz ve endişelerini görmezden gelmelerini isteyecek. 
     AB'nin KKTC ile direkt ticarete başlama kararı alması halinde bunu ABD'nin de yapacağını savunan gazete, Washington'un ayrıca KKTC'nin siyasi açıdan güçlendirilmesi yönünde adım atmak istediğini yazdı. 
     Fileleftheros, Kennedy'nin Brüksel temaslarına başlamasının ertesi günü olan 2 Eylül'de üye ülkelerin daimi temsilciler toplantısının yapılacağına dikkat çekerek, bu toplantıda 2006 yılına kadar KKTC'ye 259 milyon euroluk mali destek verilmesini öngören mali tüzük hakkında karar alınacağını belirtti. 
     Gazeteye göre, mali tüzükle ilgili kararın alınmasının ardından, KKTC ile direkt ticareti öngören tüzüğün görüşülmesine geçilecek. Bu görüşmelerin, AB dışişleri bakanları toplantısının yapılacağı 12-13 Eylül'e kadar tamamlanması bekleniyor. 
     Bu arada, Rum basını, Rum lider Tasos Papadopulos'un Olimpiyatlar için bulunduğu Atina'da ABD Dışişleri Bakanı Colin Powell ile görüşüp görüşmeyeceğinin hala kesinleşmediğini yazdı. 
     
</TEXT>
</DOC>
