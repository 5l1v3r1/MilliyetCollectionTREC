<DOC>
<DOCNO> 292291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun01.html </URL>
<DATE> 2004/11/26/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Gül, İtalya Senatosunda konuştu... 
</HEADLINE>
<TEXT>

     Roma'da gün boyunca yoğun temaslarda bulunan Dışişleri Bakanı ve Başbakan Yardımcısı Abdullah Gül, akşam saatlerinde İtalyan Senatosu'nda konferans verdi. 
     Gül, İtalyan Senatosu'na ait Giustiniani Sarayı'nın Zuccari Salonu'nda, aralarında senatörlerin ve milletvekillerinin de bulunduğu dinleyicilere hitaben yaptığı konuşmada, İtalya ile AB'ye tam üyelik yolundaki Türkiye arasındaki ilişkileri ele aldı. Gül, ''Tarih boyunca Avrupa'nın ayrılmaz bir parçası ve bölgede etkin bir aktör olan Türkiye, Avrupa idealine bağlı bir ülkedir'' dedi. 
     Bakan Gül, yaklaşık 120 kişiyle salonun tümüyle dolu olduğu bir ortamda, kalabalık gazeteci grubunun da izlediği konuşmasında, dinleyicilere seslenerek, ''AB üyeliğimizin, bölgesel ve uluslararası istikrara yapacağı katkının boyutlarını zihninizde iyi canlandırın'' diye konuştu. 
     Gül, konferans için gittiği sarayda İtalya Senato Başkanı Marcello Pera tarafından karşılandı. Konferans öncesindeki Gül ve Pera görüşmesinde, ekonomiden sorumlu Devlet Bakanı Ali Babacan da bulundu. Görüşme sonrasında, Gül ve Pera, Zuccari Salonu'na geçtiler. Gül, dinleyicilere Pera tarafından takdim edildi. 
     Konuşmasında sanat, edebiyat, siyaset ve sanayi alanında ikili ilişkilerin öteden beri güçlü bir şekilde mevcudiyetine değinen Gül, ''İtalya ve Türkiye, Akdenizli kimlikleriyle birbirini anlayabilen ve de dünyadaki gelişmelere karşı yaklaşımları barış ve istikrarın sağlanması ekseninde kesişen bir ülkedir'' dedi. 
     Gül, İtalya'ya AB sürecinde Türkiye'ye verdiği destekten dolayı teşekkür etmesinin ardından, Ankara'nın 40 yıldır bu süreçte büyük çaba gösterdiğini belirterek, ''Türkiye, artık bu yolun son dönemecine girmektedir'' dedi. 
     AB Komisyonu'nun 6 Ekim 2004'te yayınladığı raporu, ''Türkiye ile müzakerelerin başlatılması yönünde net bir yeşil ışık'' olarak niteleyen Gül, 17 Aralık'ta AB Devlet ve Hükümet Başkanları Zirvesi'nden Türkiye'nin beklentisini ise şu sözlerle dile getirdi 
     ''Zirveden, siyasi sağduyu, uzak görüşlülük ve ahde vefa ilkesi temelinde bir karar çıkacağını ümit ediyoruz. Müzakere sürecinde ülkemize uygulanacak usul ve esasların geçmiş uygulamalara kıyasla farklı unsurlar içermemesini ve aynı objektif kriterlerin esas alınmasını diliyoruz. Komisyonun müzakerelere başlama tavsiyesinin 2002 Kopenhag Zirvesi uyarınca gecikmeksizin hayata geçirilmesini bekliyoruz.'' Bakan Gül, ''Aralık ayında İtalya gibi dost AB ülkelerinin de desteğiyle, Türkiye'nin hakkının teslim edileceğine inanıyoruz'' dedi. 
     Gül, nüfusunun çoğunluğu Müslüman olan Türkiye'nin batılı ve demokratik değerleri de benimsediğinin altını çizerek, ''Medeniyetlerarası çatışmanın gerçek bir tehdit olarak karşımızda durduğu dönemde, bölgesel ve uluslararası istikrara bizim AB üyeliğimizin yapacağı katkının boyutunu zihninizde canlandırmanızı istiyorum'' diye konuştu. 
     Dışişleri Bakanı Gül, Türkiye'nin ekonomik ve beşeri potansiyelinin ''Avrupa için bir külfet değil, katma değer teşkil edeceğinin, akil ve uzak görüşlü Avrupalı devlet adamlarınca, iş adamlarınca ve aydınlarca da vurgulanmakta'' olduğuna dikkati çekti. 
     
     ''KENDİ ORDUSUYLA ÖVÜNMEK, HER ULUSUN HAKKIDIR'' 
     Abdullah Gül, konferanstan sonra, dinleyicilerden gelen soruları da yanıtladı. Gül, Türkiye'de ordunun siyasetteki rolü ve bu bağlamda AB kurumlarının tenkitlerine ilişkin bir soruya karşılık olarak şunları söyledi 
     ''Ben AB'nin bu konuda dile getirmiş olduğu görüşleri, sivil yönetimlerin güçlendirilmesi olarak algılıyorum. Ülkeyi seçilmiş insanların yönetmesinin, askerlerin de onlara tabi olmasının gerekliliğine işaret olarak yorumluyorum. Ama kendi ordusuyla övünmek, her ulusun hakkıdır. Güçlü bir orduya sahip olduğumuz için de gurur duyuyorum. Tabi ki geçmişte ara dönemler olmuştur. Ama bugün Türkiye'de AB standartlarında bir yönetim vardır. Askerin görevi yeniden tanımlanmıştır. Milli Güvenlik Konseyi'nde yapılan reform da bunun göstergelerinden biridir''. 
     Gül, bir başka soru üzerine, AB Anayasası'nda Hıristiyan kökenlere atıfta bulunulmamasının da yerinde bir karar olduğunu söyledi. 
     Bakan Gül, bu konuda Türkiye'nin yaklaşımının sorulmasına karşılık olarak şöyle konuştu 
     ''Türkiye laik bir ülke ve bizim anayasamızda dini bir atıf söz konusu değil. Din insanların kendi tercihidir. Din hürriyeti sonuna kadar sağlanmalıdır. Herhangi bir dine mensup olmayan insanlara da saygı duyulmalıdır. Dolayısıyla AB Anayasası'nda, herhangi bir din ismi anılmaksızın, kültürel ve dini mirasa atıfta bulunmakla iktifa edilmesi isabetli bir karar olmuştur.'' Abdullah Gül, Senato'daki konferansın ardından ise, Osmanlı dönemindeki İtalyan saray ressamlarından Fausto Zonaro'nun tablolarından oluşan bir serginin açılışını yaptı. Dolmabahçe Sarayı başta olmak üzere Türkiye'den getirilmiş tabloların da sanatseverlerin ziyaretine açıldığı, ''Osmanlı Sarayında bir İtalyan Ressam'' konulu resim sergisini açan Gül'ün yarın sabah yurda dönmesi bekleniyor. 
     
</TEXT>
</DOC>
