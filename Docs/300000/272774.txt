<DOC>
<DOCNO> 272774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonyas16.html </URL>
<DATE> 2004/09/17/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İşte geleceğin yakıtları .. 
</HEADLINE>
<TEXT>

     ABD, her ne kadar enerjide dışa bağımlı olsa da, Amerikalı bilim adamları ülkede yetiştirilecek ayçiçeklerini ve meyveleri geleceğin yakıtı olarak görüyor. 
     ABD'de yayınlanan Newsweek dergisinde yer alan habere göre, bilim adamları, tamamı ABD toprakları içinde bulunmasa bile Kuzey Yarıküre ürünü olan ayçiçeği, muz, altın ve hatta deniz planktonlarının çevre dostu enerji kaynağı olarak kullanılabileceğini belirtiyorlar. 
     ABD'de kısa süre önce alternatif enerji kaynakları konusunda araştırma yapan bilim adamları, ayçiçeği, muz ve altının yarının yakıtı olabileceğini açıkladılar. 
     Amerikalı bilim adamları, ayçiçek yağının yakıt hücresi ile çalışan otomobillerde kullanılabilecek hidrojen açığa çıkardığını belirterek, su ile karbonmonoksite tepki veren altının da bir çeşit ters çevirme yöntemiyle yine yakıt hücresi ile çalışan otomobillerde yakıt olarak kullanılabileceğini kaydettiler. 
     Bilim adamları, kızarmış muzların da metan gazı açığa çıkardığının tespit edildiğini ve bunun da etkin bir yakıt olarak kullanılabileceğini ifade ettiler. 
     Oregon Üniversitesi'nin araştırmacıları da denizlerdeki mikroskobik canlılar planktonların ayrıştırılarak, elektrik enerjisi elde edilebileceğini açıkladılar. 
     Henüz araştırma safhasında olan bu alternatif enerji kaynaklarının geliştirilmesi ve çeşitlendirilmesi için zamana gerek olduğunu belirten uzmanlar, petrol, kömür gibi fosil yakıtlar tükenmeden önce temiz ve çevre dostu enerji kaynaklarına yönelmenin önemine dikkat çekiyorlar. 
     
</TEXT>
</DOC>
