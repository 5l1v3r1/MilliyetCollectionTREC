<DOC>
<DOCNO> 284854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko12.html </URL>
<DATE> 2004/10/31/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Güler Dünya petrol fiyatlarındaki değişikliğe göre ayarlamalar yapacağız 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, dünya petrol fiyatlarındaki değişikliğe paralel olarak artı ve eksi ayarlamalar yapacaklarını belirterek, ''Bu ayarlamalarımızın sosyal yönünü göz önünde bulunduruyoruz. Örneğin tüpgaza zam yapmıyoruz'' dedi. 
     Güler, Konya Doğalgaz Dağıtım Projesi kapsamında ilk gaz verme törenine katılmak üzere geldiği Konya'da, bir gazetecinin, doğalgaza yüzde 5'lik zammın ne zaman yapılacağına ilişkin sorusu üzerine, enerji fiyatlarında kontrol edebildikleri ve edemedikleri parametrelerin olduğunu söyledi. 
     Su ve kömür gibi yerli kaynakları kontrol edebildiklerini belirten Güler ''Örneğin elektriğe iki yıldır zam yapmadığımız gibi, indirim yaptık. Ancak dışa bağımlı kaynakları kontrol edemiyoruz. Fiyatlar yükselince zam, düşünce indirim yapıyoruz'' diye konuştu. 
     Dünya piyasalarındaki petrol fiyatlarını, günü gününe takip ettiklerini vurgulayan Güler, şunları kaydetti 
     ''Kontrol edemediğimiz noktalarda zam olabilir. Dünya petrol fiyatlarındaki değişikliğe paralel artı ve eksi ayarlamalar yapacağız. Bu ayarlamaların sosyal yönünü göz önünde bulunduruyoruz. Örneğin tüpgaza zam yapmıyoruz. Son derece hassas davranıyoruz. Çünkü tüpgaz dar gelirliler başta olmak üzere, geniş halk kitlelerinin kullandığı bir enerjidir. Ayarlamalarda dışa bağımlıyız.'' Güler, dünyadaki siyasi istikrarsızlığın ve Çin etkisinin petrol fiyatlarında dengesizliğe yol açtığını, bu dengesizliğin kontrol dışı olduğunu sözlerine ekledi. 
     
</TEXT>
</DOC>
