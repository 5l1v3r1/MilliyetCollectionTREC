<DOC>
<DOCNO> 276162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun23.html </URL>
<DATE> 2004/09/30/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kilisedeki porno skandalı istifa getirdi 
</HEADLINE>
<TEXT>

     Avusturya'nın St.Pölten kentindeki katolik kilisesinin piskoposu Kurt Krenn, yönetimindeki rahip okulunda homoseksüel ilişkiler olduğu ortaya çıkınca istifa etmek zorunda kaldı. 
     Rahip okulu öğrencileriyle öğretmenler arasında homoseksüel ilişkileri gösteren fotoğrafların basında yer alması üzerine, Papa 2. Jean Paul'ün olaya müdahale ettiği ve Papa'nın talimatı üzerine piskopos Krenn'in istifa ettiği belirtildi. 
     İstifasını dün gece açıklayan piskopos Krenn, ''Papa'nın istifa etmesi için talimat vermediğini, ayrılması ricasında bulunduğu için istifa ettiğini'' söyledi. 
     Niederösterreich eyaletinin başkenti St.Pölten kenti piskoposluğuna atanacak kişinin Vatikan tarafından belirleneceğini haber veren Avusturya basını, rahip okulundaki skandalı Papa'nın emriyle araştırmakla görevlendirilen müfettiş Klaus Küng'ün St.Pölten piskoposloğuna atanacağını belirtiyor. 
     St.Pölten katolik kilisesine bağlı rahip okulundaki öğrencilerin öğretmenleriyle homoseksüel ilişkileri olduğu yolunda basında çıkan haberler üzerine, federal savcılık geçen yıl sonunda soruşturma başlatarak, öğrencilerin evlerindeki ve okuldaki bilgisayarlara el koymuştu. 
     Araştırmada, rahip okulundaki bilgisayarlarda, internetten indirilmiş çocuk pornografisi filmleri ile çok sayıda pornografik resimler saptanmıştı. Ayrıca basına, öğrenci ve öğretmenler arasında homoseksüel ilişkiler yaşandığı bildirilmiş ve fotoğraflar gönderilmişti. 
     Bu fotoğrafların Profil ve News adlı dergilerde yayımlanması, ülke genelinde büyük tartışmalara neden olmuş, polis ve savcılığın yanı sıra Vatikan özel bir müfettiş göndererek, olayı bizzat soruşturmaya başlamıştı. 
     Bu arada, St.Pölten kilisesindeki skandaldan sonra katolik kilisesi üyeliğinden ayrılanların sayısında daha önceki yıllara oranla yüzde 40'lık artış olduğu saptandı. 
     En üst düzeydeki yöneticisi olduğu kilisede yaşanan skandala seyirci kalan ve basında çıkan pornografik fotoğrafları da ''Noel kutlamalarında bazı öğrenciler aptalca çocukluklar yapmışlar'' diye değerlendiren piskopos Kurt Krenn, Papa'nın ''ricasıyla'' istifa etmek zorunda kaldı. 
     
</TEXT>
</DOC>
