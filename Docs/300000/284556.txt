<DOC>
<DOCNO> 284556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/spor/spo01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Konuştukça açıldı 
</HEADLINE>
<TEXT>


Beşiktaş Teknik Direktörü, Fenerbahçe'ye Şampiyonlar Ligi'ndeki maçlarına benzer bir 90 dakika yaşatacaklarını iddia etti. Del Bosque, "Seyirciden bir şey istemiyorum, çünkü bizim onlara bir şey verme zamanımız geldi" dedi 

SÜLEYMAN HATISARU 


'Tuzağa düşmeyeceğiz' 
BEŞİKTAŞ Teknik Direktörü Del Bosque, bugünkü Fenerbahçe maçıyla ilgili olarak düzenlediği basın toplantısında iddialı açıklamalar yaptı. İspanyol teknik adam, sahaya kazanmak için çıkacaklarını belirterek, "Bu tarz derbileri çok yaşadım. Tek isteğimiz galibiyet. Fenerbahçe'ye, Şampiyonlar Ligi'nde oynadığı gibi bir maç oynatacağız. Bize tuzak kuracaklarını biliyoruz. Ancak bunlara düşmeyeceğiz" diye konuştu. 

'Asla sır değiller' 
DEL Bosque, Fenerbahçe'nin çözülmesi çok zor bir sır olmadığını da belirtti. Tecrübeli teknik adam, "Rakibimiz ligde zaman zaman son dakikalarda şansıyla maç kazandı. Hatta son yarım saatlerde oyunu kendilerine çevirebilecek yapıları var. Özellikle duran toplarda çok tehlikeliler. Bu konuda gereken önlemleri alacağız. Sahada kazanmak için herşeyi yapan bir Beşiktaş olacak" yorumunu yaptı. 

Kadro değişmiyor 
SON iki haftada sergilenen futboldan memnun olduğunu belirten Del Bosque, Fenerbahçe'ye karşı kadroyu değiştirmeyi düşünmediğini de açıkladı. İspanyol teknik adam, "İşleyen bir çark varsa bunu değiştirmenin anlamı yok. Takımın iskeleti çıktı ve bunda ısrar edeceğiz. Soyunma odasında kalabalık ne kadar azalırsa, hayat da o kadar kolaylaşır. Hakemle ilgili konuşmayacağım. Beni takımım ilgilendiriyor" dedi. 

Demirören söz aldı 

BEŞİKTAŞ Başkanı Yıldırım Demirören, Fenerbahçe derbisi öncesinde dün gece Ümraniye Tesisleri'ni ziyaret ederek, teknik heyet ve futbolcularla bir araya geldi. Demirören'in, takımla toplantı yapıp, "Önce Diyarbakır ve ardından da Ankaragücü galibiyetleri bizi umutlandırdı. Fenerbahçe maçları her zaman zordur. Camiamız çok iyi konsantre olmanızı ve bu maçı kazanmanızı bekliyor. Yönetim olarak her zaman yanınızdayız" dediği öğrenildi. 

Forvet bilmecesi 

Bosque kararsız kaldı 
SİYAH - Beyazlı takımın İspanyol teknik direktörü Del Bosque, bugünkü Fenerbahçe maçı öncesinde forvette kimi oynatacağı konusunda kararsızlık yaşıyor. Tecrübeli çalıştırıcının, Carew'in partneri konusunda Sergen ile İbrahim Akın arasında tercih yapmakta zorlandığı öğrenildi. Bosque, son taktik antrenmanında iki yıldızı da test ederek, maç saatini bekleme kararı aldı. 

Hazırlıklar tamamlandı 
BEŞİKTAŞ, derbinin hazırlıklarını basına kapalı yaptığı antrenmanla tamamladı. Düz koşunun ardından çift kale maçla noktalanan antrenmanda son taktiklerin konuşulduğu öğrenildi. Bu arada Del Bosque'nin savunma oyuncularını uyararak, "Ceza sahasına yakın yerlerde faul yapmamaya özen gösterin. Hooijdonk'u da bir dakika yalnız bırakmayın" dediği öğrenildi. 

Kartal'da, Portillo sesleri 

Beşiktaş'ın, Fiorentina'da forma giyen İspanyol golcüyü transfer edebilmek için düğmeye bastığı iddia edildi 
Operasyon hazırlığı 
ENGİN VEREL 

BU sezon yabancı futbolcularından istediği verimi alamayan Beşiktaş'ta gelecek sezonun hazırlıkları ara transferde başlayacak. Siyah - Beyazlılar'ın, zirvedeki günlere geri dönebilmek için Ocak ayı içinde kadroda kan değişikliği yapmayı planladığı öğrenildi. Del Bosque'nin isteği üzerine Fiorentina'da forma giyen İspanyol yıldız Portillo'nun gündeme geldiği belirtildi. 

Kimler gidecek 
SİYAH - Beyazlı yöneticilerin, 22 yaşındaki genç yıldızın transferinin bitirilmesi durumunda başta Carew olmak üzere iki yabancıyla daha yollarını ayırması bekleniyor. Bu isimler için en güçlü adayların kaleci Cordoba ile Ronaldo olduğu iddia edildi. Teknik Direktör Del Bosque, yabancı oyuncularla ilgili yönetime detaylı bir rapor verecek. 

Beşiktaş'a yeni yuva 

BEŞİKTAŞ Basketbol Takımı'nın bu sezondan itibaren maçlarını oynayacağı Akatlar Spor ve Kültür Kompleksi bugün hizmete girecek. Tesislerin açılışı bugün saat 15.00'te İTÜ ile oynanacak olan maçtan önce TBMM Başkanı Bülent Arınç, Devlet Bakanı ve Başbakan Yardımcısı Mehmet Ali Şahin ile Beşiktaş Kulübü Başkanı Yıldırım Demirören tarafından yapılacak. Tesiste, altı tenis kortu, dört halı saha, kapalı otopark, kapalı yüzme havuzu, bowling salonu, alışveriş merkezi ve restoranlar bulunuyor. 

Beşiktaş günlüğü 

Özel prim var 
BEŞİKTAŞ Yönetimi, Fenerbahçe maçı öncesinde kesenin ağzını açtı. Siyah - Beyazlılar, hayata dönüş sınavı olarak gösterilen derbi maçı için özel prim belirledi. Yöneticilerin, 90 dakika sonunda üç puan kazanılması durumunda futbolculara 10'ar bin dolar Yaklaşık 15 milyar lira prim vereceği öğrenildi. 

Standard Liege dağıldı 1 - 4 
BEŞİKTAŞ'IN UEFA Kupası'ndaki rakiplerinden Standard Liege Belçika Ligi'nde Brugge'e sahasında 4 - 1 yenildi. Karşılaşmanın ilk yarısı 1 - 1 kapanırken konuk ekibin gollerini Balaban, Engelbert 2 ve Simons attı. Standard Liege'nin tek sayısı ise Tchite'den geldi. 

PAF'lar sahada 
BEŞİKTAŞ ile Fenerbahçe'nin PAF Ligi takımları da bugün saat 14.00'te Fulya Tesisleri'nde karşı karşıya gelecek. Gaziantepspor'un 22 puanla liderliğini sürdürdüğü ligde, 10 maç sonrası 17 puanlı Fenerbahçe 5, 15 puanlı Beşiktaş ise 7. sırada yer alıyor. Siyah - Beyazlılar, ev sahibi olmanın avantajını kullanıp, ezeli rakibinden üç puanı almanın planlarını yapıyor. 

Biletler bitti 
SİYAH - Beyazlı taraftarlar, Fenerbahçe derbisine büyük ilgi gösteriyor. Kritik 90 dakikanın biletlerinin stat gişeleri ve internet üzerinden kısa sürede satıldığı bildirildi. Bu arada emniyet güçlerinin Beşiktaş İnönü Stadı'nın çevresinde karaborsacılara karşı sıkı önlemler alacağı açıklandı. 


</TEXT>
</DOC>
