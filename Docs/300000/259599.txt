<DOC>
<DOCNO> 259599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur15.html </URL>
<DATE> 2004/07/31/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Belediye Başkanı'nın makam aracına haciz... 
</HEADLINE>
<TEXT>

     Mersin'in Mezitli Beldesi Belediye Başkanı Hakan Demirsoy'un makam aracının, belediyenin borçları nedeniyle haczedildiği bildirildi. 
     Mezitli Belediye Başkan Vekili Ahmet Aslan, yaptığı yazılı açıklamada, önceki Belediye Başkanı Nuri Hocaoğlu döneminden kalan 75 milyar lira borcun ödenmemesi nedeniyle alacaklı inşaat firması yetkililerinin, polis ve avukat gözetiminde belediye binasına gelerek, 35 milyar lira değer konulan makam aracına, 3. İcra Haciz Müdürlüğü'nce haciz uygulandığını ifade etti. 
     Başkan Demirsoy'un şehir dışında olduğunu belirten Aslan, ''29 Mart sabahı göreve geldiğimiz günden beri, önceki dönemden kalan yaklaşık 15 trilyon lira borcu ödemeye çalışıyoruz. Alacaklılar insafsızca davranıyor. Ama, bütün bu zor şartlara rağmen borçlarımızı ödeyerek hizmetlerimize devam edeceğimizden kimsenin kuşkusu olmasın'' dedi. 
     Aslan, daha önce de müteahhit alacakları nedeniyle 2 halk otobüsüne, bir kamyonetle bir otomobile haciz işlemi uygulandığını kaydetti. 
     
</TEXT>
</DOC>
