<DOC>
<DOCNO> 294471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonsiy05.html </URL>
<DATE> 2004/12/03/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Süper kaymakam 
</HEADLINE>
<TEXT>

     Mustafa SARIİPEK MUĞLA-DHA 

KÖYCEĞİZ Kaymakamı Mustafa Demir, yöre köylülerinin ulaşım çilesini pratik zekasıyla çözdü, müteahhitlerin yüz milyarlarca liraya yapacağı üç köprüyü, yüzde 90 ucuza maletti. 365 milyar liranın devletin kasasında kalmasını sağlayan Demir, köylüler tarafından kahraman' ilan edildi. 
     İki yıldır Köyceğiz'de görev yapan 47 yaşındaki Kaymakam Mustafa Demir, Yangı Köyü ile Yeşilköy'ü birbirine bağlayacak köprü projesinin 1972'den bu yana gündemde olduğunu, ancak hayata geçirilemediğini öğrendi. Harekete geçen Demir, ihale açtı, bayındırlık birim fiyatlarına göre 25 milyar lira keşif bedeli çıkarıldı. Parayı çok bulan Kaymakam Demir, yaptığı araştırmada köprüleri Karayolları ile Köy Hizmetleri Müdürlükleri'nin kullandığı Baks menfez'ler kullanarak kendisi yaptırmaya karar verdi. Kaymakam Demir, İzmir'de özel bir firmanın ürettiği menfezlerin tanesini 1 milyar 250 milyon liraya satın aldı. Kamu kurumlarının sağladığı işçi desteğiyle 4 menfez kullanılarak dere üzerine köprü birkaç gün içinde 5 milyar lira maliyetle tamamlandı. 
     Diğer köyler için de harekete geçen Kaymakam Demir, Otmanlar Köyü ile Karaçam arasında 83 milyar lira keşif bedeli çıkan köprüyü 8 milyar liraya yaptırdı. Kaymakam, Demir, Hamitköy, Zaferler, Sultaniye ve Ekincik köylerine giden yoldaki, Kargacık Çayı üzerinde 300 milyar lira keşif bedelli köprü için de start verdi. Menfezlerin siparişi verildi. Bir hafta içinde tamamlanacak bu köprünün de 30 milyar liraya malolacağı belirtildi. 408 milyar lira keşif bedeli çıkarılan üç köprü 43 milyar liraya yapılırken, devlet yaklaşık 365 milyar lira kara geçti. 
     Köylülerin Süper kaymakam' dediği Mustafa Demir, "Yangı ile Yeşilköy arasında bir dere var ama üzerinde köprü yok. Yeşilköylü çocuklar, Yangı'ya ya da Köyceğiz'e okullarına giderken dere içinden, elbiselerini çıkarıp geçiyormuş. Fazla yağmurlarda burada bir traktör bekleyip insanları karşıya geçiriyormuş. Bu durumu öğrendiğimde hemen köprü yapılması için çeşitli yerlerden fiyat teklifleri aldık. Keşif bedeli olarak buradaki köprü için 25 milyar çıkarıldı. Açıkçası bu para çok geldi. Hemen bir araştırma yaptım. Karayolları müdürlükleriyle konuştum. Oların kullandığı bir tanesi 60 ton çekebilen, çelik ve demir ağırlıklı, yüke dayanıklı beton ve kırma taştan yapılan menfezlerin işe yarayacağını gördüm. Bunların teknik ölçümleri zaten yapılmış. Güvenli oldukları biliniyor. Köy yolu olduğu için daha fazla yük kaldırabilen köprüye zaten ihtiyaç yoktu. Hemen sipariş verdim. İki gün içinde İzmir'den geldi bir gün içinde de menfezleri birbirine çelik vidalarla vidaladık. Çevresini ve arada kalan minik açıklıkları da çimentoladık ve köprüyü 4 tane menfezle 5 milyar liraya malettik. 20 milyar lira devletin kasasına kaldı. Diğer köprü ihtiyaçlarını da aynı şekilde giderdik'' diye konuştu. 
     Avrupa Birliği müzakere sürecinin başladığı dönemlerde ulaşım sorununun yaşanmasının açıklaması zor bir durum olduğunu belirten Kaymakam Demir, "Devletimizin artık bu tür sorunlarla uğraşmaması gerekir. Biz de belde olarak artık bu tür sorunları kısa sürede aşıp bölgemizde yaşayan insanlara, yerli yabancı turistlere yaşanabilir bir kent vaat etmek zorundayız. Bunun bilinci ile çalışıyoruz. İşin en güzel yanı bunun bilincine bizim köylülerimiz de vardı. Ve Döğüşbelen Köyü'nün Alacık mahallesindeki köylülerimiz aralarında 30 milyar lira toplamış. Ciddi oranda köylü katılımı ve desteği var. Ayrıca valimiz de Karınca çayı üzerine yapacağımız köprünün maliyetini karşılayacağını söyledi'' dedi. 
     Yangı Köyü'nde çiftçilik yapan 66 yaşındaki Ramazan Ali Gönül, 32 yıldır yol çilesi çektiklerini belirterek, "Çocuklarımız okula gidemiyordu. Şimdiye kadar buraya böyle hizmet gelmemişti. Soyunup çocuklarımızı sırtımızda taşıyorduk. Heryere başvurduk ama kimse birşey yapmamıştı. Kaymakam sorunumuzu çözdü'' dedi. 
     
</TEXT>
</DOC>
