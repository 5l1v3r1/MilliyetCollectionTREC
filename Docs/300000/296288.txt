<DOC>
<DOCNO> 296288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonspo11.html </URL>
<DATE> 2004/12/09/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kayserispor Beşiktaş maçı hazırlıklarını tamamladı... 
</HEADLINE>
<TEXT>

     Kayserispor, yarın sahasında yapacağı Beşiktaş maçı hazırlıklarını tamamladı. 
     Karpuzatan'daki kulüp tesislerinde yaklaşık 1.5 saat süren antrenmanda çift kale maç yapan futbolcuların oldukça hırslı olduğu gözlendi. 
     Maçta hakemlik yapan teknik direktör Hikmet Karaman, hatalarını gördüğü futbolcularını maçı durdurarak uyardı. 
     Antrenmana Kayserispor'un transfer etmek istediği Brezilya'nın Friburguense takımında oynayan Charles Souza da katıldı. 
     Hikmet Karaman, Beşiktaş'ın güçlü bir takım olduğunu, ancak saha ve seyirci avantajını da arkalarına alarak galip gelmek için oynayacaklarını söyledi. 
     Karaman, Charles Souza'nın bir süre antrenmanlara katılacağını belirterek, uyum sağlaması ve istedikleri performansı sergilemesi halinde transfer edebileceklerini kaydetti. 
     Kayserispor'da cezalı olan Ali Turan dışında eksik futbolcu bulunmuyor. 
     
</TEXT>
</DOC>
