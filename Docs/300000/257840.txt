<DOC>
<DOCNO> 257840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun15.html </URL>
<DATE> 2004/07/24/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Güçlü Türk - Yunan ilişkilerindeki gelişmeler memnuniyet verici... 
</HEADLINE>
<TEXT>

     Tarım ve Köyişleri Bakanı Sami Güçlü, Batı Trakya'da Dostluk Eşitlik ve Barış Partisi'nin DEB kurucusu Dr. Sadık Ahmet'in 9. ölüm yıldönümü nedeniyle düzenlenen anma törenine katılmak üzere Gümülcine'ye geldi. 
     İpsala gümrük kapısından bu sabah Yunanistan'a gelen Güçlü, çok sayıda Batı Trakyalı Türk ile Gümülcine Başkonsolosu Hüseyin Avni Botsalı tarafından karşılandı. 
     Bakan Güçlü, Gümülcine'de düzenlediği basın toplantısında, Türkiye ile Yunanistan arasındaki ilişkilerin olumlu yönde geliştiğini belirterek, iki ülke başbakanları arasındaki dostluğun bu sürece olumlu etki yaptığını söyledi ve şunları kaydetti 
     ''Türkiye ile Yunanistan arasında son zamanda sağlanan siyasi ilişkilerdeki gelişmeler sevindiricidir. Başbakan Recep Tayip Erdoğan ile Yunanistan Başbakanı Karamanlis'in dostlukları iki ülke arasındaki sorunların hızlı bir şekilde çözülmesine, dostluk ve kardeşlik ilişkilerinin artmasına vesile olacağını görüyor ve bundan mutluluk duyuyorum.'' Türkiye ile Yunanistan arasında diğer alanların yanı sıra tarım alanında geniş işbirliği olanakları bulunduğuna dikkat çeken Güçlü, iki ülke arasında bu konudaki temasların olumlu yönde sürdüğünü belirtti. 
     Güçlü, iki ülke arasında 2001 yılında imzalanan tarımla ilgili işbirliği protokolü çerçevesinde taraflar arasında oluşturulan çalışma gruplarının 9 Temmuz'da Ankara'da bir araya gelerek, birçok konuda görüş birliğine vardığını söyledi. 
     Bakan Güçlü, ''Biz genel olarak Türkiye ile Yunanistan arasında işadamlarının karşılıklı olarak seyahatlerini, işbirliğini, ortak yatırımlar yapmasını ve Yunan işadamlarının Türkiye'de faaliyet göstermelerini istiyor ve bu konuda davette bulunuyoruz. Bundan sonraki zaman diliminde ilişkilerimizin çok daha yapıcı ve kardeşçe geçmesini temenni ediyorum'' diye konuştu. 
     Sadık Ahmet'in Gümülcine'de Kahveci mezarlığındaki kabri başında düzenlenecek törene katılacak olan Güçlü, yarın sabah karayoluyla Türkiye'ye dönecek. 
     
</TEXT>
</DOC>
