<DOC>
<DOCNO> 295556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko43.html </URL>
<DATE> 2004/12/07/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
OPEC ülkeleri dolar cinsi yatırımlarını azaltıyor... 
</HEADLINE>
<TEXT>

     Petrol ihraç eden ülkeler örgütü OPEC'in dolar cinsi yatırımlarını hızla azalttığı bildirildi. 
     Financial Times gazetesinde yer alan habere göre, petrol zengini kartel üyelerinin merkez bankaları, doların değer kaybetmesinden zarar görmemek için rezervlerini hızla euro ve sterline çeviriyor. 
     Gazetenin 55 merkez bankasının üye olduğu Uluslararası Ödemeler Bankası Bank for International Settlements verilerine dayandırılan haberinde OPEC ülkelerinin 2001 yılında dövizler içinde yüzde 75 olan dolar cinsi mevduatlarının bu yıl yüzde 61.5'e gerilediği belirtildi. 
     Uluslararası Ödemeler Bankası'nın yayınladığı veriler, petrol fiyatlarının yükselişiyle gelirlerinin artmasına rağmen OPEC ülkelerinin dolar cinsi yatırımlarının son 3 yılda nominal olarak yüzde 4 gerilediğini ortaya koymuştu. 
     Ortadoğu ülkelerinin ağırlıkta olduğu OPEC üyelerinin merkez bankalarının dolardaki gerilemeden zarar görmemek için diğer önemli paralara geçiş yaptığını kaydedilen Financial Times'ın haberinde, bireysel yatırımcıların dolardan kaçış sebebinin ise daha çok ABD'deki varlıklarının terörle savaş gerekçesiyle dondurulması korkusu olduğu ifade edildi. 
     Financial Times'ın haberinde dolar yatırımlarından vazgeçen OPEC ülkelerinin dış ticaretlerinde de ABD'den uzaklaştığı belirtiliyor. Buna göre 2001-2003 yılları arasında Avrupa'dan yaptıkları ithalatı yüzde 29 artıran kartel üyeleri, aynı dönemde ABD'den yaptıkları ithalatı ise yüzde 14 düşürmeyi tercih etti. 
     11 Eylül saldırılarının ardından özellikle Arap yatırımcıların ABD'yi güvenli bulmadığı belirtilen haberde Suudi Arabistan, Birleşik Arap Emirlikleri, Kuveyt ve Katar gibi petrol zengini körfez ülkelerinin merkez bankaları rezervlerinin yaklaşık 65 milyar dolar olsa da bireysel yatırımcı varlıklarının yüksek olduğuna dikkat çekiliyor. 
     
     ÇİNLİLER DE DOLAR SATIYOR 
     Ekonomik başkent Şangay başta olmak üzere Çinliler'in de son aylarda dolar satışını hızlandırdığı belirtildi. 
     China Daily gazetesinin haberine göre doların daha da gerileyeceği beklentisi, satışların yoğunlaşmasında etkili oluyor. 
     Bank of China'nın sadece Şangay şubesinde bireysel yatırımcıların ağustos ayında sattıkları tutarın 180 milyon dolara ulaştığı belirtilen haberde, bu miktarın eylülde yüzde 17, ekimde ise yüzde 34 arttığı kaydedildi. 
     Dolar satışının Çin'in diğer şehirlerinde de yaygınlaştığı ve bankaların döviz işlemlerinin son aylarda hızla arttığı anlatılan haberde, Çin Sanayi ve Ticaret Bankası'nın kambiyo işlemlerinin ekim sonunda yüzde 30 artışla 75.92 milyar dolara ulaştığı bildiriliyor. 
     Gazeteye göre, Çin'in ABD Doları'na sabitlediği parası yuanın bir miktar daha değerlenmesine izin vereceğine yönelik söylentiler de dolar satışında etkili oluyor. 
     
</TEXT>
</DOC>
