<DOC>
<DOCNO> 269978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun10.html </URL>
<DATE> 2004/09/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Rusya'da son bilanço açıklandı 
</HEADLINE>
<TEXT>

     Kuzey Osetya yetkilileri, kanlı rehine eyleminde bilançonun son olarak 336 ölü olduğunu açıkladılar. 
     Tarihin en kanlı rehine eyleminde ölenlerin yarısı civarını çocuklar oluşturuyor. 
     Eylemci 31 terörist, ölü bilançosuna dahil edilmedi. 
     
     RUMSFELD SON ÖRNEK 
     ABD Dışişleri Bakanı Donald Rumsfeld, Rusya'nın Kuzey Osetya Özerk Cumhuriyeti'nde bir okulda girişilen kanlı eylemin, köktendincilerin küresel saldırılarının son örneği olduğunu söyledi. 
     Rumsfeld, Pentagon'da düzenlediği basın toplantısında, Beslan kentindeki bu eylemin köktendincilerle küresel savaş içinde yer aldığını belirterek, ''Uygar insanlar, Rus halkına sadece geçmiş olsun dileklerini ve dayanışma duygularını ifade edebilirler'' diye konuştu. 
     Amerikan Savunma Bakanı, bu eylem, 1983 yılında Lübnan'ın başkenti Beyrut'ta 241 Amerikan askerinin ölümüyle sonuçlanan intihar saldırısıyla başlayan köktendinci şiddetin son örneği olduğunu kaydetti. 
     
     CHENEY 
     ABD Başkan Yardımcısı Dick Cheney de Iowa eyaletinin Des Moines kentinde yaptığı konuşmada, Beslan kentindeki eyleme terörist El Kaide'nin karışıp karışmadığının henüz belli olmadığını söyledi. 
     Cheney, bu eylemin terörizmin sadece ABD'ye ait bir sorun olmadığını iyice ortaya çıkardığını belirterek, ''Teröristlerin sadece ABD'yi vuracağı ve bizi hedefleyecekleri gibi inanış bulunmasına karşın, 11 Eylül'den bu yana Madrid, Kazablanka, Mombassa, İstanbul, Riyad, Bali, Cakarta ve son olarak Beslan'daki saldırıya bakın, yüzlerce öğrenciyi katlettiler'' diye konuştu. 
     
     KRALİÇE'DEN YARDIM 
     Öte yandan, Beslan'daki trajedinin kurbanları için tüm dünyadan çeşitli yardımlar gelmeye devam ediyor. 
     İngiliz Kızılhaç örgütünden yapılan açıklamada, İngiltere Kraliçesi Elizabeth'in Kuzey Osetya'daki facianın kurbanlarına iletilmek üzere maddi yardımda bulunduğu bildirildi. 
     Miktarı belirtilmeyen yardımın, trajediden kurtulmayı başaranların tıbbi ve psikolojik gereksinimleri için kullanılacağı belirtildi. 
     
     PELÜŞ BEBEK 
     Avustralya Federal Polisi de, Beslan'daki eylemden kurtulan minik rehineleri biraz rahatlatmak için küçük polis kıyafeti giymiş pelüş koalalar göndereceğini açıkladı. 
     Federal Emniyet Müdürü Mick Keelty, ''Bu küçük sevimli ulaklar, Beslan'daki miniklere bizim ve ulusumuzun onları düşündüğümüzü gösterecek, onları biraz rahatlatacak'' dedi. 
     
</TEXT>
</DOC>
