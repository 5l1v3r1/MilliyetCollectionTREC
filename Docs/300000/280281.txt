<DOC>
<DOCNO> 280281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sondun06.html </URL>
<DATE> 2004/10/15/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Schwarzenegger, Bush'u da, Kerry'yi de beğenmemiş... 
</HEADLINE>
<TEXT>

     ABD siyasetinin sinema ve spor dünyasından transferi, California eyaletinin Cumhuriyetçi Valisi Arnold Schwarzenegger, Başkan George W. Bush ve rakibi Demokrat başkan adayı senatör John Kerry'nin özellikle üçüncü ve son tartışmalarındaki performanslarını beğenmediğini söyledi. 
     Schwarzenegger, yerel bir radyoya demecinde, ''İkisinin de performansından hayal kırıklığı duydum. İkisi de bazı soruları yanıtlamadı, bu da benim canımı sıkıyor'' dedi. 
     Dünyada özellikle ''Terminatör'' filmleriyle tanınan Schwarzenegger, ''Örneğin, İran'ın nükleer gücüyle ilgili bir soru var ve size bu konuda ne yapacağınız soruluyor. Siz ise başka şeylerden bahsedip soruyu yanıtlamıyorsunuz. Bu yanlış. Kerry bunu yaptı. Bush da bazı soruları yanıtlamaktan kaçındı'' diye konuştu. 
     Cumhuriyetçi Schwarzenegger'in, Kerry'nin yanında Cumhuriyetçi Bush'u da eleştirmekten kaçınmaması, siyasi çevrelerde ilgiyle karşılandı. 
     Kürtajdan yana olmak gibi bazı görüşleriyle Cumhuriyetçi Parti'nin temel politikalarına ters düşen Schwarzenegger, Cumhuriyetçiler'in Eylül başında New York'ta düzenlediği ulusal kongrelerinde Bush'u destekleyen ateşli konuşmasıyla ülke çapında büyük ilgi toplamıştı. 
     Ancak Schwarzenegger'in o zamandan bu yana Bush'a destek kampanyalarında pek yer almadığı görüldü. 
     Schwarzenegger'in California Valiliğini ezici bir seçim zaferiyle kazanmasının ardından bu eyaletin bazı milletvekilleri, eski dünya vücut güzelleştirme şampiyonu ve aktörün ileride ABD Başkanı seçilmesini engelleyen Amerikan Anayasası hükmünün değiştirilmesi için girişim başlatmıştı. 
     ABD Anayasası'na göre başkan seçilebilmek için ABD'de doğmak ve doğuştan Amerikan vatandaşı olmak gerekiyor. Avusturya kökenli Schwarzenegger ise sonradan ABD vatandaşlığına geçmişti. 
     
</TEXT>
</DOC>
