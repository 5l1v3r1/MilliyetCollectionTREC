<DOC>
<DOCNO> 256302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/soneko05.html </URL>
<DATE> 2004/07/18/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Hazine bu hafta iki bono ihalesi düzenliyor... 
</HEADLINE>
<TEXT>

     Hazine, bu hafta iki bono ihalesi düzenleyecek. 
     Hazine, 20 Temmuz Salı günü biri 91 gün vadeli Türk Lirası cinsinden iskontolu referans bono ihalesi ile 350 gün vadeli Türk Lirası cinsinden iskontolu Hazine bonosu ihalesi yerine getirecek. 
     İhraç tarihleri 21 Temmuz Çarşamba olarak belirlenen her iki ihalede satılacak kağıtların geri ödemesi 91 gün vadeli Türk Lirası cinsinden iskontolu referans bono için 20 Ekim 2004, 350 gün vadeli Türk Lirası cinsinden iskontolu Hazine Bonosu için 6 Temmuz 2005 olarak öngörüldü. 
     Rerefans bono ihalesinde net 1 katrilyon 970 trilyon lira tutarında ihraç yapılacak olup bu miktar Temmuz ayında piyasaya yapılacak ödemeler ve kamu kurumlarına yapılan ROT rekabetçi olmayan teklif satışlarının geri ödeme tutarları toplamının yüzde 15'ini oluşturuyor. 
     Bu ihalede ROT ve ihale sonrası teklif yoluyla satış yapılmayacak. 
     Hazine bu hafta, tamamı Türk Lirası cinsinden toplam 5 katrilyon 651 trilyon lira iç borç ödemesini yerine getirecek. 
     
</TEXT>
</DOC>
