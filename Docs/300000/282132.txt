<DOC>
<DOCNO> 282132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun39.html </URL>
<DATE> 2004/10/21/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Denktaş, hükümeti kurma görevini Eroğlu'na verdi 
</HEADLINE>
<TEXT>

     KKTC Cumhurbaşkanı Rauf Denktaş, hükümeti kurma görevini Ulusal Birlik Partisi UBP Genel Başkanı Derviş Eroğlu'na verdi. 
     Denktaş, Eroğlu'nu kabulünde yaptığı açıklamada, hükümetin dün istifa ettiğini belirterek, ''Anayasa'nın öngördüğü şekilde temas başlattığını ve hükümeti kurma görevini Eroğlu'na verdiğini'' söyledi. 
     Eroğlu'nun hükümeti kurması için 15 günlük süresi olduğuna dikkati çeken Denktaş, ''15 gün beklemek şart değil'' dedi. 
     CTP-DP hükümetinin yaşadığı sıkıntılara işaret eden Denktaş, artık başkanlık rejimine geçilmesi gerektiğini söyledi. Denktaş, başkanlık sisteminin diktatörlük olmadığını belirtti ve konunun uzmanlarla halk tarafından tartışılmasını istedi. 
     Kıbrıs sorununun çok ciddi bir safhadan geçtiğini kaydeden Denktaş, herkesin üzerine düşen bir görevi olduğunu söyledi. 
     UBP Genel Başkanı Eroğlu da, görevi kendisine verdiği için Denktaş'a teşekkür ederek, 15 günlük sürede mümkün olduğunca bir koalisyon hükümeti oluşturmaya çalışacağını bildirdi. 
     Bunun sadece kendilerine bağlı olmadığını kaydeden Eroğlu, iyi niyetle tüm siyasi partilerle temas içinde olacaklarını söyledi. 
     Cumhurbaşkanı Denktaş, bir gazetecinin, ''26'yı bulması halinde görevi Eroğlu'na vereceği'' sözünü hatırlatarak, bu yönde bir işaret alıp almadığı sorusunu yanıtlarken, 26'nın kritik bir sayı olduğunu belirtti ve ''Ümit ederim 30'la gelir'' dedi. 
     
</TEXT>
</DOC>
