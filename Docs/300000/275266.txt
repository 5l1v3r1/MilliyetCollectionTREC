<DOC>
<DOCNO> 275266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun34.html </URL>
<DATE> 2004/09/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hatemi'nin Türkiye ziyaretini ertelemesine İran hükümeti de üzüldü 
</HEADLINE>
<TEXT>

     İran hükümet sözcüsü Abdullah Ramazanzade, meclisin dün onayladığı yasa tasarısının hükümetin yaptığı anlaşmalara gölge düşürmesinin Cumhurbaşkanı Muhammed Hatemi'nin Türkiye ziyaretini ertelemesine sebep olduğunu söyledi. 
     Ramazanzade, bugün düzenlediği basın toplantısında, ''Meclisin onayladığı yasa tasarısı, hükümetin aldığı kararların Hatemi'nin Türkiye ziyaretinde son aşamaya varmasını önlediği için Bakanlar Kurulu bu ziyaretin daha sonra yapılmasına karar verdi'' dedi. 
     Ramazanzade şöyle konuştu ''Meclisin kararının, hükümetin yaptığı anlaşmaları ve Hatemi'nin Türkiye ziyareti sırasında imzalayacağı bu anlaşmalara gölge düşürmeyi amaçlaması, ayrıca İran-Türkiye Karma Ekonomik Konseyi KEK Başkanı ve Yol ve Ulaştırma Bakanı Ahmed Hürrem hakkında gensoru hazırlanması cumhurbaşkanın ciddi görüşme yapma olanaklarını ortadan kaldırmıştır.'' İran hükümetinin Türkiye ile ilişkileri sürdürmeyi temel ilke olarak gördüğünü ve bu hedefe uygun olarak iki Türk şirketiyle anlaşma yaptığını söyleyen Ramazanzade, ''Türkiye bizim için dost bir ülkedir. Genel siyasetimiz Türkiye ile ilişkilerimizi geliştirmek yönündedir. Ancak hükümet olarak bazı gelişmeleri de engelleyemiyoruz. İran hükümeti iki ülke arasındaki siyasi, ekonomik, kültürel ve güvenlik ilişkilerini geliştirmeyi amaçlıyor'' dedi. 
     Ramazanzade sözlerini şöyle sürdürdü 
     ''Ülkemizde mevcut fikir ayrılıkları zaman zaman dış siyasete yansıyabiliyor. Hükümet olarak iki Türk şirketiyle yaptığımız anlaşmaya gelince, bu anlaşmalarla ilgili bilgileri meclise sunduğumuzda milletvekillerinin anlaşmaları onaylayacağına inanıyoruz. Ancak meclisin aldığı kararın hükümet için sorun yaratabileceğini de inkar etmiyoruz.'' Bu iki anlaşma konusundaki şüphelerin, İran'ın ulusal çıkarlarına aykırı biçimde hareket edilmesine gerekçe oluşturmayacağını, meclisin aldığı kararın uluslararası alanda İran'a duyulan güveni sarsacağını kaydeden Ramazanzade, meclisin onayladığı yasa tasarısıyla ilgili olarak Anayasayı Koruyucular Konseyi'nin AKK alacağı kararı beklemek zorunda olduklarını belirtti. 
     Ramazanzade, ''Her gün yasaları değişen bir ülkede, ülke ekonomisinin kalkınması için gerekli yabancı sermayeyi çekemeyiz. Yasalar açısından istikrarsızlığın hüküm sürdüğü bir ortamda yerli ve yabancı sermayenin çekilmesi mümkün olmayacaktır'' diye konuştu. 
     İran meclisi, dün daha önce onayladığı yabancı şirketlerle ilgili yasa tasarısını, sadece Türk şirketi Tepe-Akfen-Ventures TAV ve Türkcell'in de hissesinin bulunduğu İrancell şirketini ilgilendirecek şekilde değiştirmişti. 
     Meclisin kabul ettiği yasa tasarısına göre, TAV ve İrancell ile ilgili anlaşmalar meclisin onayını aldıktan sonra uygulamaya konulabilecek. 
     İran'da meclis tarafından kabul edilen yasaların, yürürlüğe girmesi için, Anayasaya ve şeriata uygunluğunu denetleyen AKK tarafından da onaylanması gerekiyor. İran hükümeti başkent Tahran'daki Uluslararası İmam Humeyni Havaalanı'nın IKIA ikinci safhasının yapılması ve işletilmesi konusunda TAV şirketiyle ve GSM pazarında ikinci operatör olarak Türkcell'in de hissesinin bulunduğu İrancell şirketiyle anlaşmıştı. 
     Bu arada, Yol ve Ulaştırma Bakanı Hürrem hakkındaki gensoru önergesi 3 Ekim'de mecliste görüşülecek. 
     
</TEXT>
</DOC>
