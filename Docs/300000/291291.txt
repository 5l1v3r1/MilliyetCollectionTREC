<DOC>
<DOCNO> 291291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/guncel/gun04.html </URL>
<DATE> 2004/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide davasında namaz tartışması 
</HEADLINE>
<TEXT>


İSTANBUL Milliyet 

İstanbul'da 15 - 20 Kasım 2003 tarihlerinde yapılan El Kaide saldırılarıyla ilgili 69 kişinin yargılandığı davada, saldırıların planlayıcısı olduğunu söyleyen tutuklu sanık Harun İlhan'la mahkeme başkanı Zafer Başkurt arasında namaz tartışması yaşandı. Başkurt, namaz için izin isteyen İlhan'ın talebini kaza yapmasını söyleyerek geri çevirdi. 
İkindi namazını kılmak için izin isteyen İlhan'a, Başkurt, "Kaza yaparsın" yanıtını verdi. İlhan bunun üzerine öğle namazını da kılamadıklarını, bu nedenle ikindiyi kaza yapamayacağını, savunmasını daha sonra vereceğini belirtti. Başkurt, İlhan'ın talebini, "Savunmanı bir sonraki celse yaparsın" diyerek geri çevirdi. İlhan, ayrıca Irak'a giden kamyon şoförleriyle ilgili şu ifadeleri kullandı "Kim ki eşini dul, çocuklarını yetim bırakmak istemiyorsa, Irak'a gitmesin. İşgale taşeronluk yapmayı durdurun." 
İlhan, Felluce ve Bağdat'taki saldırıları sadece kınamakla yetinenlerden de hesap sorulacağını öne sürdü. 


</TEXT>
</DOC>
