<DOC>
<DOCNO> 266361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/sontur22.html </URL>
<DATE> 2004/08/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İnternetten banka hesaplarına giren 2 kişi yakalandı .. 
</HEADLINE>
<TEXT>

     Banka interaktif hesaplarına girerek, başkalarının hesaplarından para aktaran 2 kişi yakalandı. 
     Kaçakçılık ve Organize Suçlar Şube Müdürlüğü Mali Büro Amirliği ekipleri, Semra Eren adlı kişinin, aynı gün içerisinde bir şirketin 4 ayrı şubesinden kredi kartı ile büyük miktarda alışveriş yapmasından şüphelenerek, Eren'i takibe aldı. 
     Yapılan araştırma sonucu, Semra Eren isminin sahte olduğu belirlenerek bu hesabın Nesrin K. tarafından açıldığı anlaşıldı. 
     Nesrin K'nın gözaltına alınmasının ardından verdiği ifade doğrultusunda Yusuf S. adlı kişi yakalandı. 
     Yapılan sorgulama sonucu, muhasebecilik yaptığı belirlenen Yusuf S'nin, interaktif hesaplara girerek çok sayıda kişinin şifresini kırdığı ve bu hesaplarından Semra Eren hesabına para aktardığı belirlendi. 
     Banka hesaplarından şu ana kadar 80 milyar lira aktarıldığı, bu parayı Yusuf S. ile Nesrin K'nın paylaştığı anlaşıldı. 
     Emniyet'te sorgulaması tamamlanan Yusuf S. ve Nesrin K. ''nitelikli dolandırıcılık'' suçundan mahkemeye sevk edildi. 
     
</TEXT>
</DOC>
