<DOC>
<DOCNO> 293137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonspo22.html </URL>
<DATE> 2004/11/29/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Federasyon Başkanı, Emniyet Müdürleri ile biraraya geldi 
</HEADLINE>
<TEXT>

     Beşiktaş-Çaykur Rizespor maçında bir taraftarın öldürülmesi sonrası, statlardaki tribün terörünün önlenmesine yönelik çalışmalar kapsamında Futbol Federasyonu Başkanı Levent Bıçakçı, İstanbul ve Ankara emniyet yetkilileriyle bir araya geldi. 
     Futbol Federasyonu'nun Levent'te bulunan merkezinde başlayan toplantıya, Futbol Federasyonu Başkanı Levent Bıçakçı, başkanvekilleri Şekip Mosturoğlu ve Hasan Doğan'la birlikte, İstanbul Emniyet Müdürü Celalettin Cerrah, Ankara Emniyet Müdürü Ercüment Yılmaz, Ankara Emniyet Müdür Yardımcısı Ahmet Özban, Emniyet Genel Müdürlüğü Asayiş Dairesi Suç Önleme Hizmetleri Şube Müdürü Kenan Başaran ve Ankara Emniyet Müdürlüğü Asayiş Dairesi Başkan Yardımcısı Vasfi Kara katıldı. 
     Toplantıya girişte bir açıklama yapan İstanbul Emniyet Müdürü Celalettin Cerrah, statlarda yaşanan şiddet olaylarını önlemeye yönelik konuları masaya yatıracaklarını belirtti. 
     Taraftarların nasıl stada gelecekleri, nasıl maç seyredecekleri ve aldıkları biletlerin numaralı olup olmadığı gibi konuların önemli olduğunu anlatan Cerrah, ''Konumuz futbol terörü, taraftarlar arası kavga ve kulüp içi taraftar kavgaları. Meydana gelen bıçaklama olaylarının, kavgaların önlenmesi için Futbol Federasyonu ve Ankara emniyetinden yetkililerle bir toplantı yapacağız'' dedi. 
     Stada taraftar kapasitesinin çok üzerinde seyirci alındığını anlatan Cerrah, şunları söyledi 
     ''Bir çok kişi oturacak yer bulamayıp ayakta maç seyrediyor. Hali hazırda valimizin başkanlığnda bir koordinasyon birimimiz var ve gerekli kararlar alınıyor. Geçen hafta bu konuda her türlü açıklama yapıldı. Alınan kararlar da Fenerbahçe-Diyarbakırspor maçında uygulandı. Sorun yaşamadık. Aynı kurallar önümüzdeki Galatasaray-Fenerbahçe derbisinde de uygulanacak. O maçı da problemsiz sona erdireceğiz. Olay olmaması için İstanbul polisi olarak elimizden geleni yaparız. Bundan sonra hangi kulübün taraftarı olursa olsun elindeki biletin numaralı olup olmadığına baksın ve numarasızsa stada alınmayacağını bilsin. Bunu da polis sağlayacak ve bu terör ortadan kalkmış olacak.'' 
     
</TEXT>
</DOC>
