<DOC>
<DOCNO> 260235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko38.html </URL>
<DATE> 2004/08/03/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Babacan Enflasyon rakamları hedeflerimizle uyumlu 
</HEADLINE>
<TEXT>

     Devlet Bakanı Ali Babacan, ''Temmuz ayı enflasyon oranları yıl sonu hedefimizle uyumlu'' dedi. 
     Devlet Bakanı Ali Babacan, yaptığı yazılı açıklamada, Temmuz ayı enflasyon rakamlarına ilişkin değerlendirmede bulundu. 
     Temmuz ayında yıllık enflasyonun TÜFE'de yüzde 9.57, TEFE'de de yüzde 9.44 oranında gerçekleştiğini hatırlatan Babacan, aylık TEFE artışında bir kez daha eksi oran elde edildiğine dikkati çekti. 
     Bu oranların yıl sonu için belirledikleri yüzde 12 hedefiyle uyum arzettiğini belirten Babacan, mevsimsel şartlar ya da uluslararası gelişmeler nedeniyle yıllık enflasyon rakamlarında önümüzdeki aylarda zaman zaman artışlar olabilirse de, TÜFE'de yıllık yüzde 12 hedefine ulaşılmasının mümkün göründüğünü söyledi. Babacan şöyle dedi 
     ''Enflasyonla mücadelede elde ettiğimiz tarihi başarıyı asla yeterli görmüyoruz. Bu mücadele önümüzdeki yıllarda da kararlılıkla sürdürülecek ve enflasyonda Avrupa Birliği ülkeleri ile mukayese edilebilir oranlar mutlaka tutturulacaktır. 
     Hükümetimiz, her alanda olduğu gibi ekonomide de gerçekçi ve ulaşılabilir hedefler belirlemekte, büyük bir ihtiyatla belirlenen bu hedefler de mutlaka tutturulmaktadır. Hatta enflasyonda olduğu gibi çoğu zaman hedefler ve beklentiler aşılabilmektedir.'' 
     
     ENFLASYONDA ELDE EDİLEN TARİHİ ORANLAR 
     Enflasyonda elde ettikleri bu tarihi oranların, iddiaların aksine günlük yaşantıya bire bir yansıdığını da belirten Babacan, ''Geçmiş dönemlerde sıkça yaşadığımız istikrarsızlık, güvensizlik, sıkça artan fiyatlar, her gün değişik ürünlere yapılan zamlar, paranın ve ücretlerin sürekli değerini yitirmesi hatırlanacak olursa, bugün içinde bulunduğumuz ortam çok daha iyi anlaşılabilecektir'' dedi. 
     Babacan, enflasyonla mücadelede elde edilen başarının sonucu olarak paradan 6 sıfır atma çalışmalarının da planlandığı şekilde yürütüldüğünü belirterek, 1 Ocak 2005 tarihinde tedavüle girecek Yeni Türk lirası ile Türkiye'nin enflasyonla mücadelesinde önemli bir dönemecin daha geride bırakılacağını kaydetti. 
     
</TEXT>
</DOC>
