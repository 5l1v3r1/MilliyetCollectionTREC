<DOC>
<DOCNO> 253035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy07.html </URL>
<DATE> 2004/07/05/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
TCK değişiyor... Ayrımcılığın kapsamı Anayasa'daki hükme uyarlandı... 
</HEADLINE>
<TEXT>

     Türk Ceza Kanunu Tasarısı'nın TCK 5 maddesi daha kabul edildi. 
     Tasarının ''İş ve Çalışma Hürriyetinin İhlali'' başlıklı 119. maddesinde, ''cebir ve şiddet kullanarak'' ibaresine ''veya hukuka aykırı başka bir davranışla ihlal eden'' ibaresi eklenerek suça konu fiilin kapsamı genişletildi. 
     Eğitim ve öğretim ile kamu hizmetlerinden yararlanma hakkı, siyasi haklar, inanç, düşünce ve kanaat hürriyetinin kullanımının engellenmesi, konut dokunulmazlığı ile iş ve çalışma hürriyetinin ihlaline ilişkin suçların çeşitli vasıtalarla işlenmesini cezalandıran madde değişikliğe uğramadan kabul edildi. 
     Hukuka aykırı olarak bir kimsenin üstünü veya eşyasının arayan kamu görevlisine 1 yıldan 3 yıla kadar hapis öngören 121. madde, dilekçe hakkının kullanımmasının engellenmesini 6 aya kadar hapisle müeyyelendiren 122. madde de aynen benimsendi. 
     ''Ayırımcılık'' suçunu cezalandıran 123. maddenin girişi tamamen değiştirilerek yerine, Anayasa'nın 10. maddesinin birinci fıkrası monte edildi. 
     Maddenin, alt komisyondaki kabul edilen halinde, ''kişiler arasında köken, cinsiyet, cinsel yönelim, aile durumu, örf ve adet, siyasal düşünce, felsefi inanç, sendika, bir etnik gruba mensupluk, ırk, din, mezhep nedeni ile ayırım yaparak'' çeşitli fiillerde bulunmak suç sayılıyordu. Anayasa'nın 10. maddesinin birinci fıkrasının bu düzenlemenin yerine geçmesi üzerine, ''Dil, ırk, renk, cinsiyet, siyasi düşünce, din, mezhep ve benzeri sebeplerle ayırım yaparak'' kimi eylemlerde bulunmak 6 ay-1 yıl hapis veya adli para cezası ile cezalandırılacak. 
     CHP Niğde Milletvekili Orhan Eraslan, değişikliğe itiraz ederek, ''cinsiyet'' ile ''cinsel yönelim''in, ''köken'' ile ''etnisite''nin aynı olmadığını, kapsamın daraltılmaması gerektiğini söyledi. Adalet Bakanı Cemil Çiçek ise Anayasa'ya uygunluk açısından ayırımcılık fiilinin Anayasa'daki gibi düzenlenmesi gerektiğini savundu. Değişiklik AK Partililerin yanı sıra CHP'li bazı üyelerin de oylarıyla kabul edildi. 
     Adalet Komisyonu, tasarı üzerindeki görüşmelerini sürdürüyor. 
     
</TEXT>
</DOC>
