<DOC>
<DOCNO> 279732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko30.html </URL>
<DATE> 2004/10/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Metro Group CEO'su Körber Türkiye'de yeni mağazalar açacağız 
</HEADLINE>
<TEXT>

     Metro Group CEO'su Dr. Hans Joachim Körber, Türkiye'nin bugüne kadar gerçekleştirdiği reformlar ve katettiği mesafenin gıpta ile karşılandığını belirterek ''Almanya da dahil olmak üzere, Türkiye'nin attığı adımları bizler çok büyük bir kıvançla izliyoruz'' dedi. 
     4. Uluslararası İstanbul Perakende Konferansı'nda konuşan Körber, son dönemlerde ekonomik krizlere rağmen Türkiye'nin tekrar sıçrayışa geçtiğini, ayağa kalktığını söyledi. 
     Körber, ''Ekonomi sadece istikrara kavuşmakla kalmamış, enflasyon sadece radikal bir düşüşle inmemiş, bütçe disiplini sağlanmakla kalmamış, Türkiye çok ciddi bir istikrara kavuşmuştur'' diye konuştu. 
     Türkiye Cumhuriyeti'nin çok büyük bir başarıyla sadece 2 yılda Kopenhag kriterlerini yerine getirdiğini ifade eden Körber, ''Bugün Türkiye Cumhuriyeti son derece sağlıklı, refah dolu bir geleceğe adım atmaktadır. Türkiye'nin bugüne kadar gerçekleştirdiği reformlar ve katettiği mesafe gıpta ile karşılanmaktadır. Almanya da dahil olmak üzere bizler çok büyük bir kıvançla izliyoruz Türkiye'nin attığı adımları'' dedi. 
     Metro Group'un da Türkiye'de iktidarın AB programı çerçevesinde attığı adımları büyük bir kıvançla izlediğini dile getiren Körber, şunları kaydetti 
     ''Bu süreç içerisinde bizler de destek vermeye hazırız. Türkiye başarılı bir şekilde bu süreci devam ettirirse şüphesiz ki Türkiye Cumhuriyeti AB'nin tam üyeliğine hak kazanacaktır ve kazanmalıdır. Metro Group olarak da bizler büyük bir onurla Türkiye Cumhuriyeti'ne bu istikamette destek vereceğiz. Uluslararası bir perakende grubu olarak elimizden gelen tüm desteği bu konuda vermeye hazırız.'' 
     
     ''TÜRK MALLARI HAFTASI DÜZENLENECEK'' 
     Körber, Metro Group'un Türk halkı ve Türk ekonomisi ile 25 yılı aşkın süredir muazzam ilişkileri bulunduğunu belirterek, Metro'nun satın alma teşkilatının ana birimlerinden bir tanesinin Türkiye olduğunu kaydetti. 
     Körber, ''Doğrudan ve dolaylı olarak satın alınma 600 milyon euroyu aşkın bir düzeyde Türkiye'den yapılmaktadır. İstanbul'da bulunan satın alma büromuzdan tekstil, cam eşyası, porselen, seramik, kahverengi ve beyaz eşyanın dışında fıstık, zeytinyağı, konserve ürünler, taze meyve ve sebze mamullerini satmak ve ihraç etmekteyiz'' dedi. 
     Metro Group'un doğrudan Türkiye'den yılda 250 bin televizyon ithal ettiğine ve dünya çapında 18 ülkede bunları sattığına işaret eden Körber, artık Türkiye'ye ait mamullerin pazarlama çalışmalarına daha fazla ağırlık vereceklerini bildirdi. 
     Körber ''Önümüzdeki yıl ilk defa Almanya'daki mağazalarımızda Türk malları haftası düzenlenecek'' dedi. 
     Metro Group'un Türkiye'nin ikinci sırada bulunan en büyük çok uluslu perakendecisi olduğunu belirten Körber, 10 şehirde hizmet verdiklerini, 550 milyon euroyu aşkın yatırımları bulunduğunu ve 4 bin 500 kişiye istihdam sağladıklarını anlattı. 
     Körber ''Türkiye gelecekte çok daha cazip bir piyasa olacaktır. Bunun için Metro Group yatırımlarına faaliyetlerine bu ülkede devam ettirecek, ağırlık kazandıracaktır'' dedi. 
     
     YENİ YATIRIMLAR 
     Önümüzdeki yıl yeni mağazalar açacaklarını ve 300 milyon euro daha yatırım yapmaya hazır olduklarını ifade eden Körber, istihdamda da artış yaratılacağını bildirdi. 
     Türkiye'nin Metro Group açısından fevkalade önemli bir ülke olduğunu belirten Körber, uzun yıllardır tutarlı bir şekilde Türkiye'ye yatırım yaptıklarını kaydetti. 
     Metro Group'un dünyanın 3 perakende grubu haline geldiğine de işaret eden Körber, bu yıl sonuna kadar 2 ülkede daha mağaza açacaklarını söyledi. 
     Perakende sektörünün gelecekte çok daha profesyonelleşeceğini, kurumsallaşacağını ve çok daha uluslararası bir boyutta hizmet edeceğini ifade eden Körber, değişime açık olan firmaların gelecekte faaliyetlerini sürdürebileceklerini anlattı. 
     Rusya, Hindistan ve Çin'in geleceğin belli başlı pazarlarını teşkil ettiğini, 2013 yılına kadar gelişmekte olan bu ekonomilerin reel anlamda yılda yüzde 6-8 büyümesinin beklendiğine işaret eden Körber, şunları kaydetti 
     ''Türkiye'nin ortalama büyüme oranlarının da yüzde 5'i aşması öngörülmekte. 70 milyonluk nüfusu ve artan satın alma gücü ile Türkiye'nin fevkalade ekonomik potansiyeli bulunmaktadır. Türkiye'nin nüfusu da çok gençtir. Yabancı yatırımcılar için Metro Group gibi belli başlı yabancı yatırımcılar için Türkiye son derece mühim cazip bir pazardır.'' Avrupa genelinde gördükleri bir trendin, iskonto, indirim bazlı birtakım zincirlerin oluşmaya başlaması olduğuna işaret eden Körber, Türkiye'de de benzer durumun bulunduğunu kaydetti. 
     Körber, bunun değişen müşteri ihtiyaçlarının sonucu olduğunu, artık müşteri kararlarında fiyatın belirsizlik dünyasında çok daha önemli bir faktör haline geldiğini kaydetti. 
     
</TEXT>
</DOC>
