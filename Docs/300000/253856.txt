<DOC>
<DOCNO> 253856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonsiy08.html </URL>
<DATE> 2004/07/08/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Enerji Bakanı Güler "BOTAŞ'ın halka açılmasını arzu ediyoruz" 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, BOTAŞ'ın halka açılmasını arzu ettiklerini bildirdi. 
     Güler, elektrik piyasası, doğalgaz piyasası ve petrol piyasası kanunlarında değişiklik öngören tasarının Sanayi ve Ticaret Komisyonu'nda görüşülmesi sırasında yaptığı konuşmada, Hükümet olarak tamamen serbestlikten ve serbest piyasa ekonomisinden yana olduklarını söyledi. 
     Bakan Güler, BOTAŞ'ta kontrat devirleri ile ilgili tartışmaların devam ettiğini ifade ederek, ''Kontrat devrini serbest bırakmak istiyoruz. İthalatı da serbest bırakabiliriz. BOTAŞ'ı halka da açabiliriz. Herşeyin serbestlik içinde olmasını istiyoruz. BOTAŞ'ın halka açılması bizim ana düşüncelerimizden birisidir. BOTAŞ'ın halka açılmasını arzu ediyoruz. Bu karlı bir işse ki öyledir, bu seçenek dahil tüm seçeneklere hazırız'' dedi. 
     
</TEXT>
</DOC>
