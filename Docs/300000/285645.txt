<DOC>
<DOCNO> 285645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/yazar/gureli.html </URL>
<DATE> 2004/11/03/ </DATE>
<TIME>  </TIME>
<AUTHOR> Nail GÜRELİ  </AUTHOR>
<HEADLINE>
Gazeteciler tarih yazıyor 
</HEADLINE>
<TEXT>


Gazetecinin tarihe tanıklık ettiği yaygın bir söylemdir. Doğrudur, ama gazetecinin meşrebine göre bu tanıklığın şekli de değişir. 
Son dönemde bu işi ciddiyetle yapan gazetecilerin kitapları art arda yayımlanıyor. Bunların başında Altan Öymen'in "anılı kitap"larının ikincisi olan "Değişim Yılları" geliyor. Doğan Kitap, Ekim 2004 
Öymen, kendi "değişim"inin özgün fotoğraflarla destekli öyküsüyle birlikte, 1947-1951 yılları arasında Türkiye'deki değişimi, tatlı rahat söylemiyle aktarıyor. Siyasetten spora, ekonomiden krallar ve artistler sosyetesine, Rus otobüsünden Amerikan troleybüsüne kadar günlük yaşamın her kesitini belgeliyor Öymen. Hele Türkçe ezandan Arapça ezana dönüşün bir öyküsü var ki, ibret belgesi. 
Tarihe belge düşen bir başka kitap, soruşturmacı gazeteciliğin önde gelen isimlerinden Fikret Bila'nın "Hangi PKK" adlı yapıtı. Ümit Yayıncılık, Ekim 2004 
Bila, Türkiye'yi son 20 yılda, düşük yoğunluklu da olsa, savaş koşullarında tutan PKK Kongra - Gel'in nereden nasıl gelip nereye vardığını, bu süreçte yaşanan askeri ve siyasi tüm olayları belgeleriyle ve de bilinmeyen yönleriyle tarihe mal ediyor. 
Yine soruşturmacı gazeteciliğin genç ve başarılı isimlerinden Nedim Şener de son dönemin siyaset - ticaret ilişkisinin belgeselini sunuyor "Kod Adı Atilla" Güncel Yayıncılık, Ekim 2004 . 
Alaattin Çakıcı ekseninde geçen olayları, fonda mafya dünyasını seyreder gibi, ilgiyle ve hayretle okuyorsunuz. 
Son dönemi, bir başka boyutuyla ve eğlenceli - iğneli anlatımıyla Melih Aşık "Açık Pencere'den 2000'li Yıllar - 2" kitabıyla İthaki Yayınları, Ekim 2004 belgeliyor. 
Bu dört kitap, yakın tarihimizi el altında tutmak için, iyi bir kaynak oluşturuyor. 

Bir gazeteci 
Geçtiğimiz hafta "bizim kuşak"tan has bir gazeteci dostu yitirdik. Özer Oral, bu mesleğin yüz akı belge adamlarındandı. İş ve sendika dünyasından haberleriyle yazılarıyla toplumsal gazeteciliğin düzgün örneklerini verdi. 
Özer Oral'ın Babıali'den sonra "Medya"ya uzak kalışının nedenlerini efendiliği nedeniyle pek anlatmamıştır hep düşünmüşüzdür. Çünkü, düşünmeye değer. 

Bir şiir Dizelerimiz Kamil Aydemir'in "Yüreğimle Yüreğine Dokunsam" kitabından Kora Yayın, 2004 
"hasretin yüklü bulutum sensizliğin ayazında ağlarım evinin camlarına çarpan damlalarda ben varım acılarım susun rengi solmasın düşlerimdeki kaktüsün" 



</TEXT>
</DOC>
