<DOC>
<DOCNO> 275464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/guncel/gun06.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaymakamlıkta 'zam' depremi 
</HEADLINE>
<TEXT>


Kangal Kaymakamı, kendine 800 milyonluk zam yapınca, ortalık fena halde karıştı 

SİVAS DHA 

Kangal Kaymakamı Yılmaz Doruk, görev yaptığı yerde birinci dereceden kadrolu kaymakamların çalıştığını belirterek, maaşına 800 milyon lira zam yapılmasını sağladı. Beşinci derece memur olan Doruk'un maaşı, şubattan itibaren, 1 milyar 81 milyon liradan, 1 milyar 814 milyon 350 bin liraya yükseldi. Ağustos 2003'te Van'dan Kangal'a tayin olan Doruk, göreve 5. derece memur olduğu için 1 milyar 81 milyon 600 bin lira maaşla başladı. Ocak 2004'te Kangal'ın 1. derece kaymakamların görev yeri olduğunu iddia ederek, maaşının yeniden düzenlenmesi için Kaymakamlık Yazı İşleri Müdür Vekili Osman İmecik'e talimat veren Doruk'a, şubat ayından itibaren 800 milyon lira zam yapıldı. 

'İdari tasarruf' 
Maaşına zam yapıldığını doğrulayan Doruk, bunun idari bir tasarruf olduğunu belirtti. 
Kaymakamlık Yazı İşleri Müdür Vekili İmecik ise, 24 Eylül'de görevinden istifa etti. Talimatı aldığı ilk günden itibaren Doruk'tan yazılı emir vermesini istediğini belirten İmecik, "Korktuğum için talimatı yerine getirdim" diye konuştu. İmecik, Doruk'un yazılı emir vermek istemediğini de ifade ederek, maaş bordrosunda imzası olduğu ve sorumluluk almamak için istifa ettiğini söyledi. İlçe Özel İdare Müdürü Kemal Zafer de yapılan uygulamalardan rahatsız olduğunu dile getirerek, aynı gün emekliliğini istedi. İçişleri Bakanlığı yetkilileri, kaymakamların maaşlarının, devlet memurlarına paralel olarak belirlendiğini bildirdi. 


</TEXT>
</DOC>
