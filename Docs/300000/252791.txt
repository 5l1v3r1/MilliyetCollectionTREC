<DOC>
<DOCNO> 252791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/spor/spo03.html </URL>
<DATE> 2004/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazan kaynıyor 
</HEADLINE>
<TEXT>


Galatasaray camiasının yönetim kuruluna tepkisi en üst noktaya ulaştı. Ekim ayında olağanüstü kongre söylentileri giderek tırmanıyor, taraftarlar Özhan Canaydın'ı istifaya davet eden gazete ilanları hazırlıyor 


Galatasaray'da camianın yönetime isyanı giderek büyümeye başlarken, olayın boyutları Başkan Özhan Canaydın'ın önleyemeyeceği hale geldi. Sarı - Kırmızılı kulüpte son aylarda yaşananlar, camianın ilk kez sesini böylesine yükseltmesine neden olurken, ekim ayında olağanüstü kongre sesleri de giderek yükselmeye başladı. 
Canaydın ve yönetimi camiadaki çalkantıların farkında. Ama bu çalkantıların önüne kesmek için fazla bir şey yapma şansları yok. Çünkü bu tepkiler üçüncü yıla yaklaşan büyük bir birikimin patlaması. 

Ali Sami Yen kaosu 
Son olarak Ali Sami Yen Stadı olayında yaşananlar traji - komik bir hikayeyi andırıyor. Yönetim önce Mustafa Sarıgül ile birlikte Ali Sami Yen Stadı'nda yapılan şova katılıyor ancak Başkan Özhan Canaydın orada bulunmuyor. Daha sonra da bu şovun perde arkası ortaya çıkıyor. Yapılan açılış gösterisinde bulunan 2. Başkan Ergun Gürsoy'un, "Zorunlu olarak oraya gittim. Mecburdum" açıklamasının ardında aslında çok şey yatıyor. Galatasaray'ın içindeki profesyoneller, yönetimin Ali Sami Yen açıklamasına rağmen aslında Olimpiyat Stadı'nda oynayacakmış gibi hazırlık yapıyordu. Çünkü Ali Sami Yen'in revizyondan geçse bile her konuda yetersiz olduğunu çok iyi biliyorlardı. Nitekim kısa bir süre önce yönetim ağız değiştirmiş ve Mustafa Sarıgül'ün çalışmalarının yetersiz olduğunu belirtmişti. Sarıgül'ün resmi bir açıklama yapmamasına rağmen çevresindekilere "Ne yani onlara yeni stad mı yapacaktım. Bana hiç yardım etmediler" dediği iddia ediliyordu. 
Mustafa Sarıgül mü Galatasaray'ı kullandı, yoksa Galatasaray mı Ali Sami Yen'i isteyen taraftarları susturmak için böyle bir oyun sahneye koydu Bu hikayede son perde de Başkan Özhan Canaydın, Monaco'dan dönünce oynandı. Bütün yönetim Olimpiyat Stadı için hazırlık yaparken, yine taraftarın tepkisini düşünen Canaydın, tüm uyarılara rağmen Ali Sami Yen'de oynama kararında ısrar etti. Üstelik Mustafa Sarıgül ile de stat ilişkisinin kesilmesi karara bağlandı. Artık bütün parayı yönetim harcayacaktı. Ancak bu kararın da ne kadar süreceği belli değil. Üstelik Seyrantepe projesi öncesi Sarıgül'le de aralar bozuldu. 

Canaydın'a suçlama 
Bu ve bunun gibi tutarsız olaylar camiayı iyice ayağa kaldırdı. Galatasaray taraftarı kendi arasında para toplayarak medyaya dev ilanlar vermek için çalışmalara kalkıştı. İlanda Canaydın sert bir şekilde eleştirilirken, mesajda başkan istifaya davet ediliyordu. 
Bununla da kalmıyor. Ayrıca Galatasaray'da çok önemli ve etkili isimlerini bünyesinde toplayan "Her şey Galatasaray için platformu" tüm kongre üyelerine gönderilmek üzere yine zehir zemberek bir bildiri hazırlıyor. Bu bildiride belki Canaydın'ın görevi bırakması istenmiyor ama Galatasaray camiasındaki eleştiri dozunun en son sınırı kullanılıyor "Sayın Canaydın, Galatasaray camiasının etik değerlerine aykırı hareket ediyor." 
Galatasaray artık yeni bir başkan adayı arıyor. Başkan Canaydın bundan sonra Gallardo'yu, ya da Zinedin Zidane'yi bile alsa bu tepkiler bitecek gibi değil. Bu duruma gözlerini kapamak, ağabey taktiği ile sesleri kısmak, sadece Muz Cumhuriyetleri'nde görülen, çok sesliliğe uymayan engellemeler çıkarmak bu tepkiyi daha da büyütebilir. Eğer Canaydın yönetimi h l "Her şey yolunda. Bizi destekliyorlar. Bunlar bir kaç kişi. Bizi çekemeyenler" diye düşünüyorsa, birazcık sokağa çıkıp taraftarların arasına, Kuruçeşme Adası'ndaki Buzbar'a, cemiyete ya da diğer toplanma merkezlerine takılmaları yeter de artar bile. 

Yönetim çark etti 
GALATASARAY yönetimi, Başkan Özhan Canaydın'ın, Monaco dönüşü yaptığı toplantıda yeniden Ali Sami Yen'e dönme kararı verdi. Bir süre önce Şişli Belediye Başkanı Mustafa Sarıgül'ün çalışmalarını yetersiz bulan ve Olimpiyat Stadı'na yönelen Sarı - Kırmızılılar, bir kez daha çark etti. Çalışmalara hemen başlanacak, Sarıgül ise devreden çıkarılacak. Ali Sami Yen'in tüm masraflarını ise artık Galatasaray yönetimi üstlenecek. 

Bratu kızakta 

GALATASARAY yeni sezon hazırlıklarını çift idmanla sürdürürken takımdan gönderilmesi düşünülen Rumen oyuncu Bratu akşam çalışmasında büyük şaşkınlık yaşadı. Genç futbolcu herhangi bir sakatlığı olmamasına rağmen, teknik direktör Hagi'nin isteği üzerine takımdan ayrı düz koşu yaptı. Doktorların da Bratu'nun sakatlığının olmadığını açıklaması da kafaları karıştırdı. Breziyalı Conceiçao ilk kez 5'e 2 top kapma çalışmasında yer alırken, çift kale maçta oynamadı. 

Galatasaray Günlüğü 


İlk sınav bugün 
SARI - Kırmızılı takım, Hollanda kampındaki ilk hazırlık maçında bugün TSİ 17.00'de Vatanspor ile karşılaşacak. Alman Duisburg kentinin takımı olan Vatanspor, bu karşılaşma sonrası ismini Galatasaray Mülheim olarak değiştirecek. 

Arjantin seferi 
GALATASARAY, renklerine bağlamaya çalıştığı Arjantinli yıldız Gallardo'nun transferini yarın çözecek. Başkan Özhan Canaydın'ın iş ortağı Haim Fresco'nun, bugün Arjantin'e giderek, bu oyuncu ve menajeriyle son kez masaya oturacağı bildirildi. Bu arada Song için de Lens'in istediği 2.5 milyon euroluk bonservis bedeli aşağıya çekilmeye çalışılıyor. 

Kriz sürüyor 
KAMPIN bir haftalık bölümü geride kalmasına rağmen henüz Kingston ve Mondragon'un takıma katılmamış olması sıkıntı yaratıyor. Hafta sonunda kampta olacağını bildiren Mondragon'dan bir türlü haber alınamadı. Kingston'un pasaport sorunu ise çözülmeye çalışılıyor. 

İyi başladılar 
BALİÇ ortaya koyduğu performansla şimdiden göze girdi. İkinci Başkan Ergun Gürsoy, "Bu sene ondan çok umutluyum" dedi. Adanaspor'dan transfer edilen İbrahim de, savunmanın sağ kanadında oynadığı futbolla forma savaşında var olduğunu kanıtladı. 


</TEXT>
</DOC>
