<DOC>
<DOCNO> 269087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/dunya/axdun01.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush fark atıyor 
</HEADLINE>
<TEXT>


Cumhuriyetçi kurultayın ardından yapılan ilk anketler, ABD Başkanı George Bush'u, Demokrat rakibi John Kerry'nin 3 ila 11 puan önünde gösteriyor 

YASEMİN ÇONGAR Washington 


ABD başkanlık seçimlerine 60 gün var ve gerek Başkan George W. Bush gerekse Demokrat rakibi Senatör John Kerry, Cumhuriyetçi Parti kurultayının bitiminden itibaren, 2 Kasım'a dek aralıksız sürdürecekleri yoğun kampanya etkinliklerine başladılar. Aylardır çok çekişmeli devam eden yarışın bu son aşamasına, Başkan Bush kurultayda yaptığı oy sıçramasıyla giriyor. 
Bush, kurultay dönemini kapsayan 3 ayrı ankette de, Kerry'nin önünde görülüyor. Bu anketlerden 2'si, Bush'un avantajını yüzde 3 ve yüzde 5 puan ile istatistiksel hata payının içinde gösterirken, TIME dergisinin anketine göre, Bush, arayı açma yolunda. 
TIME anketi, Bush'u yüzde 52, Kerry'yi yüzde 41 ve 3. aday Ralph Nader'ı yüzde 1 destek oranında gösterdi. Bu oranlar, geçen hafta yüzde 48 oya sahip olduğu tahmin edilen Bush'un kurultay sırasında en az 4 puanlık bir sıçrama yaptığını ortaya koyuyor. 
Gözlemciler, Bush'un son haftalarda "ibreyi kendisinden yana çevirdiğinde" birleşirken, 2 aday arasındaki farkın, önümüzdeki haftalarda, TIME anketindeki kadar belirgin düzeyde seyretmesini beklemediklerini vurguluyorlar. 

İşsizlik ve sağlık 
Önceki gün açıklanan istihdam verilerine göre, ABD'de son bir ayda yaratılan iş sayısı 144 bin. Bu rakam, işsizlik oranının yükselmemesi için şart olan 150 bin düzeyinin altında, ancak korkulduğu kadar da düşük değil. 
Buna karşın, bu rakamla, Başkan Bush'un seçim günü itibariyle, toplam istihdam arzını küçültmüş bir başkan olacağının da kesinleşmesi, Kerry'nin eline siyasi malzeme verdi. 
Öte yandan, ABD'de yaşlıların hükümete ödediği sağlık sigortası primlerinin 2005'te yüzde 17.5 oranında artacağının resmen açıklanması da, Bush'un oy sıçramasına olumsuz etki edebilecek bir unsur sayılıyor. 


</TEXT>
</DOC>
