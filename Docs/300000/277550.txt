<DOC>
<DOCNO> 277550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur43.html </URL>
<DATE> 2004/10/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Marmara Üniversitesi, Aydın Doğan'a "Onursal Doktora" verecek 
</HEADLINE>
<TEXT>

     Marmara Üniversitesi Rektörü Prof. Dr. Tunç Erem, ''üniversitelerde kurumsal özerklik olmadığını'' ifade ederek, ''İdari ve mali özerkliğin olmadığı bir üniversitede yükseköğretim reformu olmayacağını ısrarla söylememize rağmen, bunu Milli Eğitim Bakanı'na anlatamadık'' dedi. 
     Marmara Üniversitesi'nde 2004-2005 eğitim ve öğretim yılının açılışı nedeniyle üniversitenin Sultanahmet'teki Rektörlük Binası Konferans Salonu'nda düzenlenen törende konuşan Rektör Prof. Dr. Erem, 21. yüzyılda küresel eğitime ve insan kaynaklarına büyük önem verilmesi gerektiğini vurguladı. 
     Prof. Dr. Erem, Türkiye'nin bugün dünyanın 22. büyük ekonomisine sahip olduğunu, ancak insan kaynaklarının gelişme endeksinde Sri Lanka ile birlikte 79. sırada yer aldığını kaydederek, yükseköğretimde kişi başına aktarılan payın Türkiye'de 1300 dolar, gelişmiş ülkelerde ise 6 bin dolar civarında olduğuna dikkat çekti. 
     ''Bu rakamın Türkiye'nin insan kaynaklarının gelişme endeksinde neden 79. sırada yer aldığını açıkça gösterdiğini'' ifade eden Prof. Dr. Erem, sözlerini şöyle sürdürdü 
     ''Artık çağ değişmiştir. Çağdaş demokrasi, kişilere ve kurumlara daha fazla ifade özgürlüğü vermiştir. Sorunları bizzat yaşayan biz üniversiteler, bugünlere çok büyük uğraş ve deneyimden geçerek geldik. Tüm olanaklarımızı, Atatürk Türkiyesinin laik, demokratik yükseköğretimi için seferber ettik. Ancak bir şeyin eksikliğini şiddetle hissediyoruz. Bu eksiklik, üniversitelerde mevcut olmayan kurumsal özerkliktir. İdari ve mali özerkliğin olmadığı bir üniversitede yükseköğretim reformu olmayacağını ısrarla söylememize rağmen, bunu Milli Eğitim Bakanı'na anlatamadık.'' Rektör Prof. Dr. Tunç Erem, laik eğitime sahip çıktıklarını da dile getirerek, ''Üniversitelere ve cumhuriyete sahip çıkmak, siyaset yapmak değildir. 'Benim manevi mirasım ilim ve akıldır' diyen Ulu Önder Atatürk'ün bize bırakmış olduğu mirasa her zaman sahip çıkacağız'' dedi. 
     
     İŞADAMI AYDIN DOĞAN'A ''ONURSAL DOKTORA'' VERİLECEK 
     Üniversitelerinin 21. yüzyıla hazır olduğunu da vurgulayan Prof. Dr. Erem, tarihi kökleri 121 yıl önceye dayanan Marmara Üniversitesi'nin 3 bine yakın akademik kadrosu, 1450 idari personeli ve 57 bin civarında da öğrencisi bulunduğunu bildirdi. 
     Prof. Dr. Tunç Erem, üniversitede 1959 yılında Öğrenci Konseyi Başkanlığı yapan, Doğan Holding Yönetim Kurulu Başkanı Aydın Doğan'a ''Onursal Doktora'' unvanı vereceklerini sözlerine ekledi. 
     Senem Ercan'ın piyanosu eşliğinde Cihat Aşkın'ın keman resitali verdiği açılış törenine, Cumhurbaşkanı Ahmet Necdet Sezer, eşi Semra Sezer, DSP Genel Başkanı Zeki Sezer, İstanbul Valisi Muammer Güler, 1. Ordu Komutanı Orgeneral Hurşit Tolon, İstanbul Büyükşehir Belediye Başkanı Kadir Topbaş, Donanma Komutanı Oramiral Yener Karahanoğlu, öğretim üyeleri ve diğer davetliler katıldı. 
     
</TEXT>
</DOC>
