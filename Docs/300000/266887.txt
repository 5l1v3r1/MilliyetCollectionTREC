<DOC>
<DOCNO> 266887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko42.html </URL>
<DATE> 2004/08/27/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
DTM Raporu Kamu borçlarının seviyesi hala yüksek 
</HEADLINE>
<TEXT>

     Dış Ticaret Müsteşarlığı DTM raporunda, ''bugüne kadar cari açığın bir şekilde finanse edilmiş olması, bundan sonra da finanse edileceğini garanti etmemektedir'' denildi. 
     DTM'nin Ağustos ayı Ekonomik Görünüm Raporu'nda, yüksek cari açığa rağmen sermaye girişlerinin sermesi sebebiyle, 2003 yılında açığın finansmanında bir sorun olmadığı ve dolayısıyla 2003 yılındaki cari açığın ekonomik istikrarsızlık yaratmadığı kaydedildi. 
     Ancak 2004 yılının, 2003 yılındaki birikimin üzerine başladığının gözönünde bulundurulması gerektiğine dikkat çekilen raporda, şöyle devam edildi 
     ''Geçmişteki cari açık zaten bir şekilde finanse edilmiş olduğundan, ekonomik istikrar için tehlike yaratmadığına dair zaman zaman öne sürülen görüşlere katılmak mümkün değildir. Cari açık, dış dünyaya borçlanarak veya rezervler azaltılarak finanse edilir. Bu da ülkenin borç yükünün artması, borç yükü arttıkca da ödenebilirliğine ilişkin beklentilerin zayıflaması anlamına gelmektedir. 
     Bugüne kadar cari açığın bir şekilde finanse edilmiş olması, bundan sonra da finanse edileceğini garanti etmemektedir. Cari açık, sermaye hesabı, rezerv değişimi eşittir sıfır denkliği her zaman sağlanacaktır.'' 
     
     DIŞ ALEMİN, CARİ AÇIĞA BAKIŞI 

     Ancak cari açık belli bir noktaya ulaştıktan, dış finansman belli bir miktara geldikten sonra, ülkenin borç ödeme kredibilitesinin sarsıldığı kaydedilen raporda, ''Dış alem, giderek bu açığı borç vererek finanse etmekte isteksizleşmekte, sermaye girişleri tersine dönmektedir. Bu da hızlı devalüasyon ve izleyen krizle birlikte önemli üretim düşüşlerini ve üretim düşüşüne bağlı olarak ithalatın kısılmasını, devalüasyona bağlı olarak ise ihracat artışını sağlayarak, cari açığı finanse edilebilir seviyeye getirmektedir'' denildi. 
     Raporda, bu durumda özellikle kamu borçlarının durumu ve çevrilebilirliğinin de, piyasalarda beklentileri etkileyen, dolayısıyla daha dikkatle izlenmesi gereken bir parametre olduğu kaydedildi. 
     ''Her ne kadar bütçe yılın ilk 7 ayında hedeflenenden daha iyi bir performans göstermişse de, kamu borçlarının seviyesi hala yüksektir'' denilen raporda, borcun çevrilebilirliğine ilişkin beklentilerin bozulması halinde ülkeden sermaye kaçışının yaşanabileceği ifade edildi. 
     Bu noktada cari açığın finansmanını sağlayan sermaye akımlarının niteliğinin de göz önünde bulundurulması gerektiği belirtilen raporda, şöyle devam edildi 
     ''Kaynağı belirsiz döviz girişine işaret eden net hata noksan kalemi 3,2 milyar dolar olmuş, bir başka deyişle cari açığın aşağı yukarı üçte birine yaklaşmıştır. 2003 yılında da net hata noksan kaleminin 5 milyar dolar civarında sermaye girişi gösterdiği göz önünde bulundurulmalıdır. Spekülatif amaçla giren bu sermaye, aynı şekilde kayıt dışı olarak hızla yurdu terk edebilir. Cari açığın en sağlıklı ve kalıcı finansman yolu olan doğrudan yabancı sermaye yatırımları ise yılın ilk 6 ayında geçen yılın aynı dönemine göre, yüzde 352,3 oranında artmış olmasına rağmen, yalnızca 995 milyon dolar tutarındadır ve cari açık için önemli bir finansman faktörü olnmaktan çok uzaktır.'' 

     
</TEXT>
</DOC>
