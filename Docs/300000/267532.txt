<DOC>
<DOCNO> 267532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sondun16.html </URL>
<DATE> 2004/08/30/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Kıbrıs'ta Kayıp Kişiler Komitesi 4 yıl sonra yeniden 
</HEADLINE>
<TEXT>

     Kıbrıs'ta kayıp kişileri ve akibetlerini belirlemek amacıyla kurulan Otonom Kayıp Şahıslar Komitesi, 4 yıl aradan sonra toplandı. 
     Bir Türk, bir Rum ve bir BM temcilcisinden oluşan komite, Lefkoşa'da Ledra Palace Otel'de bir araya geldi. Komitede Türk tarafını Rüstem Tatar, Rum tarafını İlia Yeoryiadis ve BM'yi Pier Couperan temsil ediyor. 
     Toplantının en önemli gündemini, DNA testlerinin yapılacağı kuruluşun hangisi olacağı oluşturuyor. Mezarların açılarak kayıpların akıbetlerinin belirlenmesi hedeflenen yeni süreçte DNA testlerinin nerede yapılacağı konusunda yaşanan sıkıntı, bu gündem maddesinin önemini artırıyor. 
     BM ve Rum yetkililer, tüm testlerin Güney Kıbrıs'taki Genetik Hastanesi'nde yapılmasını şart koşarken, Türk tarafı testlerin bu hastanede yapılması için hastanenin kuruluş amacına uygun olarak iki toplumlu ortak kullanıma açılmasını talep ediyor ve bu süreçte söz sahibi olmak istiyor. Türk tarafı, Güney Kıbrıs'taki hastanenin iki toplumun ortak kullanımına açılacak şekilde düzenlenmemesi halinde ise testlerin Türkiye'de yapılması üzerinde duruyor. 
     Bununla birlikte, Türk tarafı bunun bir önşart olmadığını ve testlerin nerede yapılacağı konusunda uzlaşma sağlanmaması halinde de komitenin ivedi olarak toplantıya çağrılması gerekliliğini yazılı ve sözlü olarak BM yetkililerine iletmişti. 
     
</TEXT>
</DOC>
