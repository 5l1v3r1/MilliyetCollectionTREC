<DOC>
<DOCNO> 274926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/ekonomi/eko01.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Nurol, Vodafone ile birlikte Telsim'e talip 
</HEADLINE>
<TEXT>


Telsim'in satışıyla ilgilenen Vodafone'nun, Nurol Holding ile ortaklığa gideceği öğrenildi. Satın alma teklifinin medya şirketlerini de kapsaması gündemde 

ŞÜKRÜ ANDAÇ 

Bu yılın şubat ayında Tasarruf Mevduatı Sigorta Fonu TMSF tarafından el konulmasının ardından, satış sürecine çıkarılması planlanan Telsim'le ilgili olası alıcılar yavaş yavaş şekillenmeye başlıyor. 
TMSF Başkanı Ahmet Ertürk'ün satış sürecinin bu yıl sonu veya 2005'in ilk aylarına sarkacağını açıkladığı Telsim'in en önemli taliplisi olarak 140 milyona yakın aboneye sahip İngiliz kökenli cep telefonu operatörü Vodafone'un adı duyulmaya başladı. 
Sektörde konuşulanlara göre Vodafone'un bu yatırım için Nurol Holding ile ortaklığa gideceği konuşuluyor. Geçtiğimiz yıllarda üçüncü GSM operatörlüğü ihalesine de katılan Nurol Holding'in uzun süreden bu yana GSM işine girmek için yatırım planladığı söyleniyor. Bu arada önceki hafta Nurol Holding tarafından yapılan toplantıda bu satınalma ve ortaklık konusunun konuşulduğu belirtiliyor. Toplantıda Vodafone ile ortaklığa gidilebileceği ancak el konulan medya şirketlerinin de satın alması şartının anlaşmaya konulacağı öğrenildi. 

İki dev bir arada 
Telsim'in taliplileri arasında adı geçen Vodafone tüm dünyada 140 milyona yakın aboneye hizmet veriyor. Şirketin İngiltere'nin yanı sıra, Avrupa ülkeleri ve ABD'de de yatırımları var. Şirketin borsa değeri ise 86 milyar paund civarında. Vodafone ile birlikte Telsim'in satışıyla ilgilenen Nurol Holding ise enerjiden inşaata, savunma sanayiinden gıdaya pek çok farklı sektörde onlarca şirketi bünyesinde bulunduruyor. 
Nurettin Çarmıklı'nın yönetim kurulu başkanlığını yürüttüğü Nurol Holding şirketlerinin 2003'te ulaştığı toplam ciro rakamı ise 824,7 trilyon lirayı buluyor. Şirket daha öncede Türkiye'de üçüncü GSM operatörlüğü ihalesine katılarak GSM alanındaki ilgisini duyurmuştu. 




</TEXT>
</DOC>
