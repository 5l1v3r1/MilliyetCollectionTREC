<DOC>
<DOCNO> 290301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/dunya/dun04.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cami ve hastaneye baskın 
</HEADLINE>
<TEXT>


DIŞ HABERLER SERVİSİ 


Irak Ulusal Muhafızları ile Amerikan askerleri, başkent Bağdat'ta bir camiye, Musul'da da bir hastaneye baskın düzenledi. Sünni Ebu Hanife Camisi'ndeki baskında 4 kişi öldü. 
Görgü tanıkları, kentin Azamiye semtindeki camiye cuma namazından sonra düzenlenen operasyonda 14 kişinin yaralandığını, 100'den fazla kişinin de tutuklandığını belirtti. Camide patlamalar duyduklarını belirten görgü tanıkları, imamın bürosundaki kitapların ve bilgisayarın yere atılmış ve eşyaların devrilmiş halde bulunduğunu söyledi. 
Öte yandan, Iraklı komandolar, kuzeydeki Musul kentinde direnişçiler tarafından kullanıldığından şüphelenilen bir hastaneye önceki gece yarısı baskın düzenledi. Direnişçilerin yaralılarını tedavi ettiği ihbarı üzerine El Zaherevi Hastanesi'nde 3 kişi gözaltına alındı. 


</TEXT>
</DOC>
