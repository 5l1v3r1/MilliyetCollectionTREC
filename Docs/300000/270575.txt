<DOC>
<DOCNO> 270575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/spor/axspo02.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de Servet şoku 
</HEADLINE>
<TEXT>


MR'ı çekilen genç stoperde menisküs yırtığı tespit edildi. Ameliyat olması gündeme gelen milli oyuncunun bir süre sahalardan uzak kalacağı belirtildi 

Yusuf Kobal 


Daum'u dinlemedi 
FENERBAHÇE'NİN genç stoperi Servet, teknik direktör Daum'u dinlemeyip, Türkiye - Gürcistan maçından sonra İstanbul'a dönmeyince kendini yaktı. Yunanistan maçından önce iyi olduğunu, forma giyebileceğini söyleyen, Daum ve Fenerbahçe'nin doktorlarının uyarılarına aldırmayan milli futbolcunun dün çekilen MR'ında menisküs yırtığı tespit edildi. Yunanistan maçında da kendini zorlayan Servet'in ameliyat olması gündeme geldi. 

Trabzon'da yok 
SERVET'İN takımının yarın Akçaabat Sebatspor ile oynayacağı lig maçında forma giyemeyeceği, Sparta Prag karşılaşmasında da büyük olasılıkla yer almayacağı açıklandı. Bu gelişmeler Teknik Direktör Daum'u da çileden çıkardı. Servet'i Gürcistan karşılaşmasından sonra tedavi olmak üzere İstanbul'a çağırmasına rağmen bunu kabul ettiremeyen, Ersun Yanal'a da iki kez çağrı yapmasına rağmen derdini anlatamayan Alman hoca genç futbolcuya sitem etti. 

Yıldırım Samandıra'da 
ChrIstoph Daum'un Sebat sınavında savunmada Deniz ya da Fatih Akyel'den birine görev vermeyi planladığı öğrenildi. Bu arada Başkan Aziz Yıldırım beraberinde Asbaşkanlar Ali Yıldırım ve İlhan Ekşioğlu ile birlikte dünkü antrenman öncesi Samandıra Tesisleri'ne geldi. Daum ile bir süre görüşen Yıldırım ve arkadaşları daha sonra idmanı izledi ve bir süre Hooijdonk ile sohbet etti. 

Rüştü'lü günler başladı 

İlk kez idmanda 
FENERBAHÇE'NiN, Barcelona'dan bir yıllığına kiraladığı eski kalecisi Rüştü, dün ilk kez Sarı - Lacivertli takımla birlikte antrenmana çıktı. Gürcistan maçı öncesinde imza atmasına karşın ayağının tozuyla Milli Takım kampına katılan tecrübeli eldivene takım arkadaşları büyük ilgi gösterdi. Rüştü, kaleci antrenörü İmmel yönetiminde Volkan ve Recep ile birlikte çalıştı. 

Yolculuk bugün 
SARI-Lacivertli takım, deplasmanda Akçaabat Sebatspor ile oynayacağı maç için bugün Trabzon'a uçacak. Saat 11.45'te özel uçakla gidecek olan Fenerbahçe, Maçka'ya gidip, kampa girecek. Teknik Direktör Daum'un son taktik idmanını da Maçka'da yapması bekleniyor. Bu arada Başkan Aziz Yıldırım, yarın yeni havuzun açılış törenine katılacağı için Trabzon kafilesinde yer almadı. 

Fabiano baba oldu 

FENERBAHÇE'NİN Brezilyalı futbolcusu Fabiano'nun dün bir kızı oldu. Sambacı'nın miniğe Fabiana ismini verdiği öğrenildi. Yıldız futbolcuyu başta Başkan Aziz Yıldırım olmak üzere tüm teknik heyet ve arkadaşları kutladı. 

Ortega'da işlem tamam 

TRANSFERİ yılan hikayesine dönen Ariel Ortega konusunda son adım dün atıldı. Fenerbahçe ile Arjantin'in Atletico Nevell's Old Boys Takımı'nın yıldız oyuncunun bonservisi konusunda anlaşmaya vardığı açıklandı. İki kulübün anlaşmasının ardından FIFA'nın Ortega'ya 10 günlük geçici lisans vereceği ifade edildi. 

Alex'in aklı 200'de kaldı 

BREZİLYALI yıldız Alex de Souza, kariyerinin 200. golünü bir türlü atamamanın sıkıntısını yaşıyor. Yıldız futbolcu, Akçaabat Sebatspor ile oynanacak olan kritik 90 dakikada fileleri havalandırıp, tarihe geçmenin hesaplarını yapıyor. İkinci dalya için geri sayımda olduğunu belirten Sambacı, "Fenerbahçe forması altında benim için unutulmayacak bir anı yaşamak istiyorum" dedi. 

Fenerbahçe su serpecek 

İsim hakkı verildi 
FUTBOL dışında birçok yatırım yaparak, bütçesine yeni ek gelirler sağlayan Fenerbahçe yönetimi, "Fenerbahçe suları" için isim hakkını verdi. Yakın bir zamanda gerçekleştirilecek olan projede hedefin günde 100 bin şişe su satmak olduğu açıklandı. Şişeleme sisteminin damacana ve pet olarak gerçekleştirileceği bildirildi. İsim hakkını alan firmanın bu proje için 750 bin dolarlık yatırım yaptığı öğrenildi. 

'Başkanıma borçluyum' 

FENERBAHÇE'NİN yeni transferlerinden Gürhan, en büyük hedefinin Daum'un gözüne girmek olduğunu söyledi. Genç oyuncu, "Transferimde Başkan Aziz Yıldırım'ın büyük payı var. Kendisi bu olayla bizzat ilgilendi. Beni rüyalarımın takımına getirdi. Başkanıma borçluyum" diye konuştu. Gürhan, genç yaşına rağmen Şampiyonlar Ligi'nde forma giymek istediğini belirterek, "Bir ilke imza atıp, takımın sahadaki en genç ismi olmak istiyorum. Formayı giyeceğim ilk gün sanırım kalbim heyecandan duracak" yorumunu yaptı. 


</TEXT>
</DOC>
