<DOC>
<DOCNO> 280753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo30.html </URL>
<DATE> 2005/03/15/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Fenerbahçe'de Anelka'nın doğum günü Brezilya usulü kutlandı... 
</HEADLINE>
<TEXT>

     Fenerbahçe'de Denizlispor ile yapılacak lig maçının hazırlıkları, bir günlük iznin ardından başladı. 
     Teknik Direktör Christoph Daum yönetiminde, Samandıra Tesisleri'nde gerçekleştirilen antrenmana kondisyon ve istasyon çalışmasıyla başlayan sarı-lacivertli futbolcular, daha sonra çift kale maç oynadı. 
     Sakatlıkları bulunan Servet, Nobre, Anelka ve Hollanda'dan bu akşam dönecek olan Van Hooijdonk antrenmana katılmadı. Anelka'nın sol ayağında krampon darbesine bağlı yara olduğu belirtilirken, İdari Menajer Volkan Ballı, Fransız futbolcunun Kayserispor maçında ayağına darbe aldığını, buna rağmen sonraki maçlarda görev yaptığını söyledi. 
     Ballı, Servet ve Nobre'nin tedavilerinin ise sürdüğünü kaydetti. 
     Bu arada, akşam Hollanda'dan dönecek olan Van Hooijdonk'un, Samandıra Tesisleri'nde tek başına antrenman yapacağı bildirildi. 
     Fenerbahçe, yarından itibaren basına kapalı yapacağı antrenmanlarla Denizlispor maçının hazırlıklarını sürdürecek. 
     
     ANELKA'YA DOĞUM GÜNÜ KUTLAMASI 
     Sarı-lacivertli futbolcular, Anelka'nın doğum gününü de gelenek haline getirdikleri Brezilya usulü ile kutladılar. 
     Antrenmana katılmayıp tesislerde tedavi olan Fransız oyuncuyu, çalışma sonrası sahaya çağıran takım arkadaşları, saha ortasında pasta kestirip mum üflettiler, ardından da Anelka'yı yumurta ve una bulayıp ilginç bir doğum günü kutlaması gerçekleştirdiler. 
     26 yaşına giren Anelka, arkadaşlarına gülerek yanıt verirken, bazı futbolcular bu şakanın ardından Fransız futbolcunun kafasını suyla yıkadı. 
     Öte yandan, bu sabah katılımın isteğe bağlı olduğu Samandıra Tesisleri'ndeki antrenmanda, 12 futbolcunun çalıştığı öğrenildi. 
     
</TEXT>
</DOC>
