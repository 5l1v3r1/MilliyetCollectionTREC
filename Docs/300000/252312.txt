<DOC>
<DOCNO> 252312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/ekonomi/eko06.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Borsada gerçek yatırımcıyla spekülatör arasında kaldık' 
</HEADLINE>
<TEXT>


Koç Holding Diğer Otomotiv Şirketleri Grubu Başkanı Gezdur, T.Traktör'ün halka arzından sonraki düşüşün spekülatörlerden kaynaklandığını söyledi 

ÜNSAL EREKE Ankara 

Koç Holding Diğer Otomotiv Şirketleri Grubu Başkanı ve Türk Traktör Yönetim Kurulu Üyesi Selçuk Gezdur, kısa süre önce halka arz edilen Türk Traktör hisselerinin fiyatındaki düşüşü spekülatörlere bağlarken, "Hakiki yatırımcı ile spekülatörler arasındaki dengenin, spekülatörlere daha dönük olduğu ortaya çıktı. Ben de hayal kırıklığına uğradım" dedi. 
T.Traktör'de halka arz sonrasında yaşanan gelişmelerle ilgili basın mensuplarının sorularını yanıtlayan Gezdur, fiyat istikrarını sağlama işlemleri adı altında yapılan işlemlerin yanlış anlaşıldığını ve sonunda hisse senedi fiyatlarında düşme yaşandığını kaydetti. 
Yatırım yapanların '8 bin liradan alırım, yukarı trende gittiyse 8 bin 300 - 8 bin 400 liradan satarım, yok aşağı gidiyorsa da en az zararla çıkarım' görüşünü taşıdıklarını söyleyen Gezdur, şunları söyledi 
"Halbuki bizim beklentimiz bu değildi. Hisseleri alanları da orta ve uzun vadeli yatırımcılar olarak düşündük ama gerçekleşen bu olmadı.'' Gezdur, Koç Grubu'ndan kendi sorumluluğu alanında herhangi bir şirketin bu yıl içinde halka arzının düşünülmediğini kaydetti. 

'Desteklemeyeceğiz' 
Hisse fiyatlarındaki düşüşü spekülasyona bağlayan Gezdur, halka arz fiyatının da pahalı olmadığını söyledi. Şirketin halka arz öncesi değerinin 300 milyon dolar üzerinde olmasına karşılık 250 milyon dolar değerinin esas alındığını kaydeden Gezdur, halka arzda 3.3 katı talep gelmesinin de 8 bin liralık fiyatın yüksek olmadığını gösterdiğini söyledi. 
Gezdur, "Alım yönünde bir müdahale düşünüyor musunuz " sorusunu da, "Bundan sonra hayır" yanıtını verdi. Koç Yatırım'ın destekleme alımına ilişkin sorulara da Gezdur, Koç Yatırım'ın kendisine tahsis edilen 8 trilyon liralık fonu kullandığını belirtirken, bunun 6 trilyon liralık kısmının ilk iki günde kullanıldığını açıkladı. 


</TEXT>
</DOC>
