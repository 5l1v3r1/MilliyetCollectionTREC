<DOC>
<DOCNO> 285348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun17.html </URL>
<DATE> 2004/11/02/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
El Cezire, Bin Ladin'in kasetinin tamamını yayınladı 
</HEADLINE>
<TEXT>

     Arapça yayın yapan El Cezire yayın kuruluşu, Usame Bin Ladin'in video kasetinin tamamını internet sitesinde yayınladı. 
     El Cezire tarafından Cuma gecesi bir bölümü yayınlanan görüntü kaydının tamamında Bin Ladin, örgütünün amacının Amerika'yı iflasa sürüklemek olduğunu söylüyor. 
     Görüntü kaydında Bin Ladin, ''İflasa sürükleme noktasına kadar Amerika'ya saldırılarımızı sürdüreceğiz. Allah'ın izniyle bunu başaracağız'' diye konuşuyor. 
     Mücahitlerin 1980'lerde Afganistan'da Sovyetler Birliği'ne aynı şeyi yaptıklarını söyleyen El Kaide lideri görüntülerde, ''Mücahitlerle birlikte 10 yıl, çökertene dek Rusya'ya saldırdık ve mağlubiyet içinde geri çekilmeye zorladık'' diyor. 
     Usame Bin Ladin, ''iflasa kadar saldırı planı'' çerçevesinde El Kaide'nin 11 Eylül saldırıları için 500 bin dolar harcadığı yolundaki İngiliz tahmini anımsatarak, sözlerini şöyle sürdürüyor 
     ''Allah'ın izniyle çok sayıda iş kaybıyla El Kaide'nin her bir doları bir milyon dolara karşılık gelecek. El Kaide'nin kazandığı gerçek, öte yandan Bush yönetimi de Halliburton gibi dev şirketlere verilen tartışmalı ihalelerle kazanımlar elde etti. Ancak asıl kaybeden Amerikan halkı ve ekonomisi.'' ''Başkan Bush'un Irak'ta siyah altının karanlığı yüzünden görüşünün bulandığını ve Amerika'da özel çıkarlara kamu çıkarlarından daha fazla öncelik verdiğini'' söyleyen Bin Ladin video kasetinde, ''Irak'ta savaş sürüyor, ölü sayısı artıyor, Amerikan ekonomisi kanıyor ve Bush geleceğini tehdit eden Irak bataklığına batmaya başlıyor'' şeklinde konuşuyor. 
     
</TEXT>
</DOC>
