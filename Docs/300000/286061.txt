<DOC>
<DOCNO> 286061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko30.html </URL>
<DATE> 2004/11/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erol Aksoy'un eşyaları satıldı... 
</HEADLINE>
<TEXT>

     Tasarruf Mevduatı Sigorta Fonu TMSF , Erol Aksoy'dan haczedilen ve Sabancı Holding Gıda ve Perakendecilik Grup Başkanı Haluk Dinçer'in aldığı Tahsin Bey Yalısı'ndaki 47 parça eşyanın 30'unu sattı. 
     TMSF'nin Esentepe'deki satış merkezinde aralarında televizyon, müzik seti, halı, kilim, bilgisayar ve koşu bandının da bulunduğu 47 parça eşya toplam 13 milyar 60 milyon lira muhammen bedelle satışa çıkarıldı. 
     34 kişinin katıldığı açık artırmada, 30 parça eşya toplam 14 milyar 25 milyon liraya alıcı buldu. 
     Açık artırmada muhammen değeri 3 milyar lira olan Panasonic plazma televizyon 4 milyar liraya, muhammen bedeli 500 milyon lira olan ortası deri çalışma masası 2 milyar liraya, muhammen değeri 450 milyon lira olan halı 850 milyon liraya satıldı. 
     Teminat yatırılmadan peşin parayla yapılan açık artırmada, alıcı bulmayan 17 parça eşya arasında bozuk çamaşır makinesi, video ve radyo kaset çalar gibi eşyalar bulunuyor. 
     
</TEXT>
</DOC>
