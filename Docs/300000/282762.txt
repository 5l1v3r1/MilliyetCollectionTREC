<DOC>
<DOCNO> 282762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo24.html </URL>
<DATE> 2004/10/23/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İstanbulspor Emeklerimizin karşılığını alamıyoruz... 
</HEADLINE>
<TEXT>

     İstanbulspor Teknik Direktörü Erol Tok, Malatyaspor'a 2-0 yenilmelerine rağmen sahada futbolcularının iyi oynadığını savunarak, ''Emeklerimizin karşılığını alamıyoruz'' dedi. 
     Futbolcularının saha içinde gösterdiği mücadeleden memnun olduğunu vurgulayan Tok, ''Emeklerimizin karşılığını alamıyoruz. Girdiğimiz çok sayıda pozisyon var. Ancak değerlendiremedik. Pozisyonları değerlendiremezseniz yenilgi kaçınılmaz oluyor'' diye konuştu. 
     Malatyaspor Teknik Direktörü Aykut Kocaman ise 2-0 galip geldikleri İstanbulspor karşısında geç gol bulmalarından dolayı sıkıntı yaşadıklarını söyledi. 
     Kocaman, maç sonrası yaptığı açıklamada, geçen hafta Samsunspor karşısında alınan yenilgiyi bir kaza olarak ifade ederek, aldıkları yenilginin etkilerinden sıyrılarak İstanbulspor karşısına çıktıklarını dile getirdi. 
     Aykut Kocaman, İstanbulspor maçının ilk 25-30 dakikasında gol bulmalarının kendileri için çok önemli olduğunu, ancak bunu başaramadıklarını kaydederek, şunları söyledi 
     ''Eğer erken gol bulsaydık rakibimizi daha çabuk açacaktık. Ama maç içindeki gelişmeler bizim planladığımız gibi olmadı ve İstanbulspor'un da geçen dakikalara göre direnci arttı. Bülent'in atılması sonrası saha içinde etkinliğimizi yitirdik. Ancak ihtiyacımız olan golü geç de olsa bulduk ve kazandık. Her maç zor geçiyor, bugün de öyle oldu. Önemli olan 3 puandı.'' 
     
</TEXT>
</DOC>
