<DOC>
<DOCNO> 261561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonsiy05.html </URL>
<DATE> 2004/08/08/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ağar İktidar, Türkiye'nin itibarını dış dünyada da zedelemiştir 
</HEADLINE>
<TEXT>

     DYP Genel Başkanı Mehmet Ağar, ''İktidar Türkiye'nin itibarını dış dünyada da zedelemiştir'' dedi. 
     Yozgat'ın Şefaatli İlçesi'nde düzenlenen Bağcılık ve Üzüm Festivali etkinliklerine katılmak üzere ilçeye gelen Ağar, vatandaşlarla sohbet etti. Ağar, ilçe meydanında yaptığı konuşmada, tarımı ve köylüyü yok sayan hiçbir iktidarın yoluna devam edemeyeceğini, aksi takdirde ilk seçimde sandıkta cevabın alınacağını kaydetti. 
     İktidarda bulunan hükümetin çiftçiyi, memuru, esnafı, emekliyi unuttuğunu iddia ederek, şunları söyledi 
     ''Seni iktidara taşıyan omuzları unutmamak gerekir. Bu hükümeti, işçi, işsiz, emekli, memur omuzu bu iktidara taşıdı. Ama iktidar kendisini taşıyan omuzları unuttu. Tarımda bir tane dahi iyileştirme yapmadı. Türkiye'nin hiçbir vilayetine bir çivi dahi çakmadı. Demir yolu gibi duble yol rezaleti de devam ediyor. Türkiye'de vatandaşlar arasında bizden , bizden değil diye bir ayrım yapmaya kimsenin hakkı yoktur. Yaptırmayız da... 
     Çuvalla başlayan Irak'taki gelişmeler bugün adam kaçırmayla devam etmektedir. Bu iktidar, Türkiye'nin itibarın dış dünyada da zedelemiştir. Sivil toplum örgütleri, odalar, iktidara yağ çekmektedir. Bir sivil toplum örgütü, IMF kararlarını övüyor. Tabandaki vatandaş, 'kararlar bizi öldürüyor' diye feryat ediyor.'' İktidara giden yolda kimseye boyun eğmeden yürüdüklerini söyleyen Ağar, ''Hacı emmiye ve de Mehmet dayıya hesap vereceğiz, başka hesap vereceğimiz bu dünyada kimse yok. Bu hükümete güvenip kimse yatırım yapmıyor. Yatırım olmadan ekonomi nasıl düzelir. Bir de çıkıp 'ekonomi iyiye gidiyor' diyorlar, insanların canını sıkıyorlar'' dedi. 
     İlçede bulunan sivil toplum örgütlerini ziyaret edip sorunlarını dinleyen Ağar, akşam başlayacak Bağcılık ve Üzüm Festivali etkinliklerine de katılacak. 
     
</TEXT>
</DOC>
