<DOC>
<DOCNO> 286572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/spor/spo03.html </URL>
<DATE> 2004/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Oruç tartışması 
</HEADLINE>
<TEXT>


Galatasaray İkinci Başkanı Ergun Gürsoy'un, "Futbolculara orucu yasakladım. Onlara farz değil" açıklamasına rağmen, Sabri'nin "Trabzon'da da tuttuk ama kazandık" demesi kafaları karıştırdı 


Diyarbakır'da polemik oldu 
GALATASARAYLI futbolcuların, Diyarbakırspor önünde beklenen performansı gösterememesi karşılaşmadan sonra oruç krizini gündeme getirdi. İkinci Başkan Ergun Gürsoy, futbolculara oruç tutmayı yasakladığını açıklayıp, "Onlara farz değil. Maçtan önce özellikle dikkat ettim. Hepsi benimle birlikte yemek yediler. Oruca saygım sonsuz. Ancak tutmalarına izin vermiyorum" ifadelerini kullandı. 

Maç sonrası şaşırtan yorumlar 
TEKNİK Direktör Hagi, Ergun Gürsoy'un bu açıklamasına rağmen bir gazetecinin sorusu üzerine, "Oruç bizim iç problemimiz. Bunu irdeleyeceğiz. Oyuncularımın eski güçlerinde olmadıkları ortada" diye konuştu. Genç futbolculardan Sabri de takım içinde oruç tutulduğunu ima eden bir açıklama yaptı. Sabri'nin, "Trabzon deplasmanında da oruçluyduk ama kazandık" ifadesi kafalarda soru işareti yarattı. 

Vali Ala'ya ziyaret 

GALATASARAYLI Yöneticiler, maçtan önce Diyarbakır Valisi Efkan Ala'yı makamında ziyaret etti. Asbaşkan ve Basın Sözcüsü Turgay Kıran, Ala'ya Diyarbakır'da çok sıcak karşılandıkları için teşekkür etti. Vali Efkan Ala ise Galatasaray'ın Avrupa'daki başarılı günlerine dönmesini beklediklerini dile getirdi. 

Diyarbakır'da hesap günü 

Bayram gibiydi 
SÜPER Lig'de inişli çıkışlı bir performans gösteren Diyarbakırspor, Galatasaray'ı galibiyetiyle yara sardı. Yeşil - Kırmızılılar, en son 1978 - 79 sezonunda yendiği Galatasaray'ı 2 - 0'lık skoral geçerken, 25 sezonluk hasretini bitirdi. Karşılaşmadan sonra Atatürk Stadı bayram yerine döndü. Teknik Direktör Ümit Kayıhan ve futbolcular sahada şeref turu attı. 

'Özür dilerim' 
ÜMİT Kayıhan, galibiyet kutlamalarının gereğinden fazla abartılmasının yanlış olduğunu söyledi. Tecrübeli çalıştırıcı, "Ortada 25 yıldır alınamayan bir galibiyet vardı. Bunun coşkusu nedeniyle biraz kontrolümüzü kaybettik. Kamuoyundan bu davranışlarım nedeniyle özür diliyorum. Bizim adımıza güzel bir geceydi. 3 puanı her şartta bize destek verenlere armağan ediyorum" dedi. 

NOTLAR 

'Rakip iyiydi' 
FUTBOL Şube Sorumlusu Fatih Gökşen, Diyarbakın önünde beklenen üretkenliği gösteremediklerini söyledi. Gökşen, "Rakibimiz oyunun genelinde bize oranla daha iyi oynadı. Kendilerini kutlarız" diye konuştu. 

Song inanamadı 
KAMERUNLU futbolcu, çok kötü bir maç çıkardıklarını söyledi. Song, "Bizim için çok kötü bir geceydi. Kimse beklemiyordu. Böyle oynadığımıza inanamıyorum. Rakibe futbolumuzu kabul ettiremedik" dedi. 

'Ders olacak' 
SARI - Kırmızılı takımın orta sahadaki yıldızlarından Saidou, Diyarbakır yenilgisinden birçok ders çıkaracaklarını söyledi. Saidou, "Beklemediğimiz bir mağlubiyet. Futbolda bunlar var. Telafi ederiz" yorumunu yaptı. 

Sürpriz değişim 
TEKNİK Direktör Hagi, orta sahada Conceiçao ile Saidou'yu keserek, ilk on birde Volkan'a forma şansı verdi. Hasan Şaş'ın yokluğunda Sabri'yi de sahaya süren Hagi, Saidou'yu ikinci yarıda görevlendirdi. 

Recep korkuttu 
DİYARBAKIRSPOR'UN başarılı isimlerinden Recep, maçın ilk yarısında ambulansla hastaneye götürüldü. İkili mücadele sırasında göğüsüne darbe alan yıldız oyuncunun, kaburgasında çatlak olduğu bildirildi. 

PAF'lar galip 
GALATASARAY PAF Takımı, Seyrantepe Spor Kompleksi'nde oynanan maçta Diyarbakırspor'u 4 - 1 yenmeyi başardı. Sarı - Kırmızılı takımı üç puana taşıyan golleri Uğur Erdoğan, Cafer Can, Arda ve Uğur Açar attı. 


</TEXT>
</DOC>
