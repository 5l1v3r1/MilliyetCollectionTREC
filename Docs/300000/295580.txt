<DOC>
<DOCNO> 295580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonsiy17.html </URL>
<DATE> 2004/12/07/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Baykal 17 aralık zirvesi'nde yok 
</HEADLINE>
<TEXT>

     Başbakan Recep Tayyip Erdoğan'la görüşen CHP Genel Başkanı Deniz Baykal, 17 Aralık zirvesine gitmeyeceğini belirtirken, "Önemli olan düşüncelerimizin oraya yansımasıdır. Sayın Başbakan da düşüncelerimizi orada yansıtacaktır" dedi. 
     Başbakan Erdoğan, Dışişleri Bakanı Abdullah Gül, AKP Grup Başkanvekili Salih Kapusuz ve AKP Genel Başkan Yardımcısı Şaban Dişli ile birlikte CHP Genel Başkanı Deniz Baykal'ı ziyaret etti. 1 Saat 15 dakika süren görüşmeye CHP'den Genel Sekreter Önder Sav, Grup Başkanvekili Ali Topuz ve İstanbul milletvekili Şükrü Elekdağ katıldı. 
     Görüşme sonrası Erdoğan ve Baykal ortak bir basın toplantısı düzenledi. Erdoğan, 17 Aralık öncesi Türkiye'nin oturmuş 3 ana ilkesi bulunduğunu belirterek şunları söyledi 
     "Birincisi müzakere süreci tam üyelikle noktalanacak, neticelenecek bir süreç olmalıdır. İkincisi başka bir karara imkan tanımayacak bir müzakere sürecinin başlamasıdır ve bunun kararının 17 Aralık'ta verilmesidir. Almanya Başbakanı Schroeder bunu çok güzel bir şekilde 'tam üyelikle sonuçlanacak bir müzakere süreci' diye ifade etmiştir. 
     Üçüncüsü de bizim siyasi hassasiyetlerimiz üzerinde bir spekülasyona gidilmemesi, takdir yetkilerimiz üzerinde spekülasyona gidilmemesidir." Erdoğan Türkiye'nin Kopenhag siyasi kriterlerinin hepsini yerine getirdiğini, Türkiye'ye söylenen bir iki eksikliğin de TBMM'de tamamlanmakta olduğunu belirterek, "Bu yüksek bir performanstır. Artık ödevini yerine getirmiş bir Türkiye karşısında onlar da sınavlarını yerine getirecektir" dedi. 
     Erdoğan zirveye yaklaşıldıkça 'müzakerelerin ucu açık olacak' şeklinde bazı işaretler geldiğinin hatırlatılması üzerine de, "Neticeyi konuşmamda söyledim. Nedir bu. Tam üyelik bu bizim için artık tartışılmaz bir konu. Bir parantez açmak, kapatmak suretiyle farklı yerlere çekmenin anlamı yok. Bize verilen sözler yerine getirilmediği takdirde Kopenhag siyasi kirterlerinin adını Ankara kriterleri olarak koyar yolumuza devam ederiz. 
     Muhataplarımız sözlerini tutmadığı takdirde biz daha önce biz yolumuza aynı şekilde devam ederiz" diye konuştu. 

     
</TEXT>
</DOC>
