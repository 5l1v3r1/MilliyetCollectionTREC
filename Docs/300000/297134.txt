<DOC>
<DOCNO> 297134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/spor/aspo.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ateş bacayı sardı 1-0 
</HEADLINE>
<TEXT>


Galatasaray ezeli rakibi önünde kusursuz bir futbol oynadı. İlk yarı sayısız pozisyona girdi, ancak Rüştü'yü geçemedi. Cim-Bom rüzgarı ikinci devrede de dinmedi, Necati Ateş'in golü derbinin sonucunu belirledi 

HALİL ÖZER 


Seyircinin merdivenleri kaplaması ile maçın başlaması gecikince Hasan Şaş burnundan soluyordu. O ve diğerleri bir an önce başlamasını istiyordu. Bu Galatasaray hırsının en güzel göstergesiydi. Daha birinci dakika dolmadan gelişen atakta ise Hasan Şaş net pozisyon yakaladı. Biraz dikkatli olsa daha o saniyelerde Galatasaray öne geçecekti. Ama farketmedi. İnanan, mücadele eden, tekmeye kafasını koyan, elini riske atan, gol uğruna beyin sarsıntısı tehlikesi geçiren Galatasaray maçı aldı gitti. 
Galatasaray hapı, Fenerbahçe için fazla büyük geldi. Yutamadı. hazmedemedi. Hiçbir şey yapamadılar. Net pozisyonları sadece bir tane. O da Alex ile. 
Olmak ya da olmamak maçında Galatasaray bir yenilginin nelere mal olacağının bilincindeydi. Rakibin tüm hatlarını tıkamıştı. Alex'e uygulanan gölge markaj bu oyuncuyu kaderine terketmişti. Tuncay kaybolup gitti. Nobre, Song ile Tomas arasında ezildi kaldı. Sadece Servet, Luciano, Rüştü mücadele etti. 
Galatasaray topu yerden oynadığı zaman çok net pozisyonlar yakaladı. Bel hizası yapılan ortalar Fenerbahçe'yi karıştırdı. 2. dakikada Hakan Şükür biraz dikkatli olsa golü atacaktı. Ama olmadı. Ayakları dolaştı. 
22. dakikada sahanın yıldızlarından Sabri sağdan ortaladı. Hakan önce topu durdurdu. Sonra sert vurdu. Rüştü son anda önledi. 
25. dakikada Hasan'ın derin ortasına Sabri yetişemedi. 
30. dakikada Ümit soldan ortaladı. Nobre'nin kafası auta gitti. 
33. dakikada Hakan Şükür, Necati'den aldığı topu şutladı. Ama yine Rüştü vardı kalede. İlk yarının son dakikalarında ise Necati, Hakan'ı yine gördü. Ama Hakan bu kez geç kaldı. 

Necati klası 
İkinci yarı beklentiler farklıydı. Fenerbahçe'nin daha atak oynayacağı, Galatasaray'ın ise yorulacağı düşünülüyordu. Ama çok asıldı Galatasaray. Her hattı ile iyi oynadı. Savunmanın hiç çıkmaması, Fenerbahçe forvetini sıkıntıya düşürdü. Mondragon belki de Türkiye'deki en rahat derbi maçını oynadı. 
Galatasaray'ın temposu biraz düşmesine rağmen yine de hırsını sahaya yansıttı. Ancak Hasan Şaş'ın yerine giren Ayhan'ın muhteşem oyunu artı bir kuvvet oldu. 
54. dakikada çok ilginç bir pozisyon geldi. Serkan. Fenerbahçe atağını başlatmak isterken düştü. Savunma uzun top gönderdi. Hakan ve Luciano birlikte çıktı. Top boşta kaldı. Necati topu aldı. Hızla ceza alanına girdi. Servet geç kaldı. Rüştü çalımı yedi. Necati boş kaleye vurdu. Ve golü attı. 
Ancak bu gol bile Fenerbahçe'yi ateşlemedi. Yorgun, argın, keyifsiz, isteksizlik gibi özelliklerle bu tip maçlar zaten kazanılmaz. 77. dakikada Ümit'in taç atışında Nobre aşırttı. Alex çaprazdan sert vurdu. Aut oldu. 
Bu son tehlikeli ataktı. Galatasaray korkunç mücadelesi ile idare etti. Fenerbahçe çırpındı durdu. Ama bu hali ile Song ve Tomas'ı geçmesi çok zordu. 
Hakkı olan maçı aldı. Haksız olan ise arkasına baka baka gitti. 

Maçın hakemi 
Kritik hatalar 

CEM Papila Fenerbahçe'nin yediği golden önceki pozisyonda Serkan'a yapılan bariz faulu vermedi. Aynı pozisyonun devamında Luciano'nun, Hakan Şükür'e yaptığı faulde avantaj kuralını mükemmel uyguladı. Ama Luciano'ya sarı kart göstermeyi unuttu. Luciano'ya gösterdiği kırmızı kart bu nedenle yanlıştı. Zira Luciano, sarı kartı almış olsa, ikinci sarıdan oyun dışına çıkması normal olurdu. Tuncay'ın formasından çeken Ayhan'ın bu hareketi de yüzde yüz penaltıydı. 

Rüştü Mondi gerginliği 

KARŞILAŞMA bitiminde Rüştü, Mondragon'u tebrik etmek için yanına gitti. Ancak Kolombiyalı kaleci milli kaleciye sırtını dönerek, Galatasaraylı seyirciler ile galibiyeti kutladı. Rüştü, hemen soluğu Hakan Şükür'ün yanında aldı ve "Yaptığı centilmenliğe aykırı. Onu uyarın" diyerek Mondragon'u şikayet etti. Hakan iki futbolcunun arasını yapmak için büyük uğraş verdi, ancak Mondragon, Rüştü'nün yanına gelmedi. 


</TEXT>
</DOC>
