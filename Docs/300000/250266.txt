<DOC>
<DOCNO> 250266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy18.html </URL>
<DATE> 2004/06/23/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
SHP Asgari ücret, IMF'nin buyrukları doğrultusunda düzenlenmiştir 
</HEADLINE>
<TEXT>

     Sosyaldemokrat Halk Partisi SHP Genel Sekreteri Cafer Yüksel, bugün açıklanan yeni asgari ücretin, ''ülkenin ekonomik ve sosyal koşulları göz önünde tutularak değil, IMF buyrukları doğrultusunda düzenlendiğini'' ifade etti. 
     Yüksel, yaptığı yazılı açıklamada, IMF'nin ülke gerçeklerine aykırı düzenlemelerde ısrar ettiğini belirterek, AK Parti hükümetinin ise ''bu ısmarlama politikaları yerine getirmekten öte bir duruş sergileyemediğini'' öne sürdü. 
     Asgari Ücret Tespit Komisyonu'nun belirlediği miktarın ''gülünç olmanın ötesinde küçültücü olduğunu'' bildiren Yüksel, hükümetin bu tavrıyla ülkenin içinde bulunduğu ekonomik ve sosyal sorunları daha da derinleştirdiğini savundu. 
     ''318 milyon lira asgari ücret, ülkenin ekonomik ve sosyal koşulları göz önünde tutularak değil, IMF'nin buyrukları doğrultusunda düzenlenmiştir'' diyen Yüksel, şunları kaydetti 
     ''Asgari ücret bugün açlık sınırının çok altındadır. Bu gerçek görülmeden 15 milyonluk bir artışı çalışanlara uygun görmek, bu hükümetin ülkemize ve çalışanlara karşı olan sorumluluğunun göstergesidir. AKP hükümeti, IMF'nin her kararını uygulamakla yükümlü bir merci değildir. AKP bunun farkına varmalıdır. Asgari ücret belirlenirken, insanımızın, çalışanlarımızın içinde bulunduğu koşullar dikkate alınmalıydı.'' 
     
</TEXT>
</DOC>
