<DOC>
<DOCNO> 292262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yasam/yas01.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cani grip alarmı 
</HEADLINE>
<TEXT>


Yeni bir grip salgınının 'kapıda' olduğunu açıklayan Dünya Sağlık Örgütü uyardı Bu salgın 7 milyon kişiyi öldürebilir 

DIŞ HABERLER SERVİSİ 

Dünya Sağlık Örgütü WHO , yeni bir küresel grip salgınının kapıda olduğunu ve böyle bir salgında 2 - 7 milyon kişinin hayatını kaybedeceğini bildirdi. 
"Küresel grip salgını tehlikesi her zamankinden daha yakın" diyen WHO uzmanı Klaus Stohr, "Hiç kimsenin kuşkusu olmasın, yeni bir salgın olacak" ifadesini kullandı. WHO'nun Tayland'da düzenlediği 'Küresel Grip Programı' adlı bilimsel toplantıda açıklamalar yapan Stohr, grip salgınlarının her 20 - 30 yılda tekrarlandığına dikkat çekti. Bu dönem içinde grip virüslerinin genetik yapılarını yeniden düzenleyerek ilaçlara karşı daha dirençli hale geldiklerini belirtti. Stohr, "Bu durumda eski salgınların yarattığı bağışıklık ve ilaçlar işe yaramıyor" diye konuştu. 

Herkesi vuracak 
Son grip salgınından bu yana 36 yılın geçtiğini belirten WHO uzmanı, "Ciddi bir tehditle yüz yüzeyiz. Bundan korunabileceğimizi düşündürecek hiçbir neden yok" dedi ve olası bir grip salgınından tüm ülkelerin etkileneceğini sözlerine ekledi. 


</TEXT>
</DOC>
