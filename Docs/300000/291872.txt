<DOC>
<DOCNO> 291872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/ekonomi/eko06.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom'a teklif tarihi 31 Mayıs 2005 
</HEADLINE>
<TEXT>


ANKARA Milliyet 

Türk Telekom'un yüzde 55'inin satışına ilişkin ihale süreci bugün yayımlanacak ilanlarla fiilen başlıyor. Son teklif verme süresi 31 Mayıs 2005 olarak belirlendi. 11 Ocak 2005'e kadar ön yeterlilik başvurusunda bulunulacak. 
Özelleştirme İdaresi ÖİB Başkanı Metin Kilci, düzenlediği basın toplantısında ihalenin kapalı teklif usulü ile yapılacağını, teknik ve mali yeterlilik konusunda 'vergi borcu bulunmamak' gibi şartların olmayacağını söyledi. 
Katılımcılar, 1 Şubat 2005'te bilgi odasına alınacak. Ön değerlendirmeden sonra Rekabet Kurulu onayı alınan teklifler, Bakanlar Kurulu'na sunularak ihaleye katılacaklar belirlenecek. Sembolik hisseyle veto yetkisi tanıyan altın hissenin kapsamı sınırlandırıldı. Kilci, Kablo TV'nin kurumdan ayrıştırılmasının ihale öncesi yapılacağını söyledi. 
ÖİB Başkanı Metin Kilci, "İhaleye Turkcell ve eğer satılırsa Telsim de girebilir mi " şeklindeki soruya, "Şartnameyi 50 bin dolara satıyoruz. Bu parayı ödemeden size bedava bilgi vermem" şeklinde espirili bir yanıt verdi. 
Yetkililerin verdiği bilgiye göre ihalede firmaların değil konsorsiyum ya da ortak girişim grubunun yeterliliğine bakılacak. Örneğin Turkcell yüzde 10 - 15 oranıyla bir konsorsiyuma katılarak talip olabilecek. 




</TEXT>
</DOC>
