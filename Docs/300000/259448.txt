<DOC>
<DOCNO> 259448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/ekonomi/eko05.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telekom fatura testi'nden zam çıktı 
</HEADLINE>
<TEXT>


TELKODER'in sitesindeki hesap modülüyle, fatura bilgilerini, Telekom'un yeni tarifeleriyle karşılaştıran 100 kişiden 98'i zamla karşılaştı 

EKONOMİ SERVİSİ 

Özel telekomünikasyon şirketlerinin Telekomünikasyon Kurulu TK üyeliği için adaylarını açıkladığı toplantıda konuşan Serbest Telekomünikasyon İşletmecileri Derneği TELKODER Yönetim Kurulu Başkanı Yusuf Ata Arıak, "Türk Telekom, tarifelerini açıklarken yüzde 80'e varan indirimlerin olduğunu söylemişti. Şimdi biz de 100 kişiden 98'inin faturasının büyüyeceğini söylüyoruz, topluma 'Kral Çıplak' diyoruz" şeklinde konuştu. TELKODER'in web sitesi www.telkoder.org'ta kime ne kadar indirim ya da zam yansıyacağını göstermek için tarife hesap modülü oluşturduklarını ve isteyen herkesin bu siteye girerek eski tarifelere göre gelen faturaların yeni tarifeye göre karşılıklarını bulabileceğini söyleyen Arıak, internet sayfasından 10 gün içinde hesap yapan kişi sayısının 65 bini bulduğunu kaydetti. 
Arıak, "Sadece dün 6 bin 500 kişi temmuz faturası rakamlarını girdi. Giren 100 kişiden 98'inin faturasının büyüdüğü görüldü. Topluma yüzde 80'e varan indirim denilmişti. Biz şimdi Kral Çıplak diyoruz" diye konuştu. 

'Bürokrat üye istemiyoruz' 
Toplantıda Telekomünikasyon Kurumu TK üyeliği için sektörü temsilen Rıdvan Uğurlu aday gösterildi. Firmaların kendileriyle ilgili kararlara doğrudan katılabilmesi ve söz hakkı olması gerektiğini belirten Arıak, ismin Ulaştırma Bakanlığı'na iletildiğini söyledi. 
Tüm İnternet Derneği TİD Başkanı İbrahim Sarıoğlu da konuşmasında, "Orada özel sektörün hiç sesi yok. TK üyesinin özel sektörün sesini duyuracak insan olmasını istiyoruz. Artık bir bürokratı daha Kurul'un içinde görmek istemiyoruz" dedi. 


</TEXT>
</DOC>
