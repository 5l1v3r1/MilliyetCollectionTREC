<DOC>
<DOCNO> 294788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo27.html </URL>
<DATE> 2004/12/04/ </DATE>
<TIME> 19.03 </TIME>
<AUTHOR>  </AUTHOR>
<HEADLINE>
Diyarbakırspor maçından sonra notlar... 
</HEADLINE>
<TEXT>

     Diyarbakırspor Teknik Direktörü Ümit Kayıhan, ''Diyarbakırspor'un başarılı olmasını istemeyenler var'' dedi. 
     Kayıhan, maç sonrası yaptığı açıklamada, Diyarbakırspor-Konyaspor maçının yorumunu yapmak istemediğini söyledi. 
     Diyarbakırspor'un 2 defa sahasının kapatıldığını ve bu nedenle 6 puan kaybettiklerini dile getiren Kayıhan, şunları söyledi. 
     ''Diyarbakır bütün Avrupa'nın gündeminde. Futbol olarak da Türkiye'nin gündemine oturmuş bir ilimiz. Diyarbakırspor'un iki defa sahası kapatıldı. Futbol Federasyonu'nun almış olduğu kararı saygıyla karşılıyorum. Eğer bir olay olmuşsa saha kapatılacaktır. Sahanın kapanmasına neden olanların Diyarbakırlı olduklarına inanmıyorum. Diyarbakırspor'un başarılı olmasını istemeyenler var. Bu insanların alın teri bu kadar ucuz değildir. Bu maçın yorumunu kamuoyuna bırakıyorum.'' Konyaspor Teknik Direktörü Saffet Susiç de Diyarbakırspor'un iki eksiği olmasına rağmen iyi mücadele ettiğini belirtti. 
     Konyaspor'un 3-1 galipken iyi bir futbol sergilediğini ifade eden Susiç, ''Bol gollü iyi bir maç oldu. Takım, hem bir futbolcusu fazla hem de 3-1 öndeyken kesinlikle 2 gol yemeye müsaade etmemeliydi. 3-1'den sonra kazandığımız pozisyonlardan birini değerlendirseydik, sonuç çok daha farklı olurdu. Bana göre hakem mükemmel bir maç yönetti. Kırmızı kartların mutlaka bir sebebi vardır'' dedi. 
     
</TEXT>
</DOC>
