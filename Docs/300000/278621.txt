<DOC>
<DOCNO> 278621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/spor/spo04.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'de kriz çıktı 
</HEADLINE>
<TEXT>


Trabzonspor'da taciz skandalı nedeniyle kadro dışı bırakılan İbrahim Ege, affedilmeyi beklerken, PAF takımla idmanlara çıkması istenince küplere bindi. Resti çeken İbrahim, Erzurum'a geri döndü 


Büyük şok yaşadı 
BORDO - Mavili kulüpte yeniden antrenmanlara çıkması gündeme gelen İbrahim Ege, yönetimden beklediği yanıtı alamayınca hayal kırıklığına uğradı. Genç oyuncu ve menajeri Trabzonspor futbol şube sorumluları Süleyman Atal ve Erda Aygün ile yemekte bir araya geldi. İki yönetici, "Affın gündeme geldi. Ancak bu yönde henüz bir karar alınmadı. Sen bu süre içinde PAF takımla idmanlara çık" dediler. 

Şahin İşi çıktı 
AFFEDİLMEYİ ve yeniden formasına kavuşmayı bekleyen İbrahim Ege, bu açıklama sonrası büyük şaşkınlık yaşadı. Rest çeken genç futbolcu, "Ben PAF takımla antrenmanlara çıkmam" diyerek, dün sabah apar topar Erzurum'a döndü. Basın Sözcüsü İbrahim Şahin, "PAF takımı ile antrenmana çıkması bekleniyordu. Sanıyorum yapması gereken bazı işler vardı. O yüzden Erzurum'a gitti" açıklamasını yaptı. 

Mısırlı Ayman dünden razı 

TEKNİK Direktör Ziya Doğan'ın ısrarla transfer etmek istediği Malatyasporlu Ayman "Benim için hiçbir sorun yok" dedi. Mısırlı futbolcu, "Şartlar uygun olursa, tabii ki giderim. Transferim iki kulübün anlaşmasına bağlı. Türkiye'de her takımda 11'de oynayacak yeteneğe sahibim. Trabzon'a gidersem, orada da başarılı olurum. Ancak Malatyaspor'da futbol oynamaktan da şikayetçi değilim. Çünkü burada güzel günlerim geçti" diye konuştu. 

Trabzon'da çifte sevinç 

MENİSKUS yırtığı nedeniyle takımdan ayrı kalan Hasan Üçüncü, düz koşulara başladı. Kendisini iyi hissettiğini kaydeden genç oyuncu, "Ankaraspor maçına kadar hiçbir şeyim kalmaz" dedi. Sakatlığı nedeniyle Athletic Bilbao ve Beşiktaş maçlarında forma giyemeyen Belçikalı D'Haene'nin de takımla birlikte antrenmanlara çıkması sevinç yarattı. Ankaraspor maçının hazırlıklarına milli takımlarda bulunan on futbolcu katılmıyor. 


</TEXT>
</DOC>
