<DOC>
<DOCNO> 290923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sontur18.html </URL>
<DATE> 2004/10/16/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
"Çamlıca Kardeşler" cinayetleri... Zanlıların soguları sürüyor... 
</HEADLINE>
<TEXT>

     İzmir'de ''Sinemacılar Kralı'' Yavuz Çamlıca ve kardeşi Bülent Çamlıca'nın öldürülmesi olayına karıştıkları iddiasıyla gözaltında tutulan 12 kişinin sorgulamaları sürüyor. 
     Alınan bilgiye göre, Kaçakçılık ve Organize Suçlar Şube Müdürlüğü ekipleri tarafından sorgulamaları süren Halit Esat Beşok, Ali Gönül, Turan Doğan, Erkan Altın, Gürcan Çatmataş, Şerif Astar, Cengiz Ceylaner, Ahmet Kuzu, Ercan Ayar, Çetin Kara ve Cengiz Kalındamar, Atatürk Eğitim ve Araştırma Hastanesi'nde doktor raporu alındıktan sonra yeniden emniyete getirildi. 
     Zanlılardan Kahraman Polat da Sivas'ta yakalanarak İzmir'e getirildi. 
     Polisin dün gözaltına aldığı emlakçı Selahattin A'nın, zanlılardan bazılarına Urla İlçesi'nde ev kiraladığı, ancak olayla ilgisinin bulunmadığının anlaşılması üzerine serbest bırakıldığı öğrenildi. 
     Bu arada, Antalya'daki eve yapılan baskında yakalanmamak için direnen Halit Esat Beşok'un polislerle boğuşmaya girdiği, bu sırada ''bel kayması'' meydana geldiği için yürümekte zorlandığı görüldü. 
     
     CİNAYET İTİRAFI 
     Gözaltındaki zanlılardan Halit Esat Beşok, Ali Gönül, Gürcan Çatmataş ve Cengiz Kalındamar, ifade vermedi. 
     Turan Doğan'ın ise 1 ay önce Karşıyaka Yalı Caddesi'nde Bülent Çamlıca ve şoförü emekli polis memuru Ramadan Dinarlı'yı, Ali Gönül ile çapraz ateşe tutarak öldürdüklerini itiraf ettiğini söylediği öğrenildi. 
     Doğan'ın, çapraz ateş sırasında kendisinin Dinarlı'ya, Ali Gönül'ün de Bülent Çamlıca'ya ateş ettiğini öne sürdüğü belirtildi. 
     Emniyet yetkilileri, kurulan özel ekiplerin, ''Beşok Çetesi''nden zarar gören çok sayıda kişiyle tek tek görüştüğünü, görüşmeler sonucunda elde edilen ''çok özel bilgilerle'' zanlıların yakalanmasının kolaylaştığını bildirdi. 
     Bu arada, Beşok Ailesi'nin talebi üzerine İzmir Barosu İnsan Hakları Komisyonu'ndan bazı avukatların, Kaçakçılık ve Organize Suçlar Şube Müdürlüğü'ne gelerek, Halit Esat Beşok ile görüştüğü öğrenildi. 
     ''Beşok Çetesi''ne yönelik operasyonların sürdüğü ve gözaltı sayısının artabileceği bildirildi. 
     
</TEXT>
</DOC>
