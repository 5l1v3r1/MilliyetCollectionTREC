<DOC>
<DOCNO> 278423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonspo01.html </URL>
<DATE> 2004/10/08/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Aziz Yıldırım'dan 2007 bombaları 
</HEADLINE>
<TEXT>

     100. yılında Avrupa Şampiyonluğunu hedefleyen Kanarya, dev adımlar atmaya hazırlanıyor. Yıldırım taraftarları mest edecek planlar peşinde 
     
     Başkan düğmeye bastı 
     Fenerbahçe Başkanı Aziz Yıldırım, Sarı - Lacivertli taraftarları mest edecek planlar peşinde... Göreve geldiği günden bu yana yaptığı atılımlarla alkışlanan Yıldırım, kulübün kuruluşunun 100. yılı olan 2007’de, Avrupa Şampiyonluğu’na oynayacak bir takım yaratmak için şimdiden kolları sıvadı. İki sezon sonrasının kadrosunu oluşturmak için kurmaylarını görevlendiren başkan, dünya yıldızı oyuncuların transfer olanaklarını inceletiyor. 
     
     Açık kapı bırakmıyor 
     Christoph Daum ile bu sezon başında bazı sorunlar yaşayan, buna karşılık yine de 2007 yılına kadar sözleşmesini uzatma önerisi yapan Başkan Aziz Yıldırım, her olasılığı gözönüne alarak listesine dünyaca ünlü teknik direktörleri dahil etmek için çalışma da başlattı. Daum’un ayrılmak istemesi halinde ondan daha kariyerli bir teknik adam ile anlaşmanın yollarını arayan Yıldırım, 2007’de hedeflenen başarı için hiç bir açık kapı bırakmamaya kararlı. 
     
     Gelirler patlayacak 
     Çekirdek kadroyu bozmadan takımı güçlendirmeyi düşünen Yıldırım, Brezilya ekolünden vazgeçmeyip, yıllardır bu ülkede yaptıkları transfer çalışmalarının ışığında takıma yeni Sambacılar kazandırmak için Dış İlişkiler Sorumlusu Hakan Bilal Kutlualp’i şimdiden görevlendirdi. 100. yılda 100 milyon dolarlık bir bütçe hesaplayan Kanarya, bunu sağlamak için sponsor ve gelir atağına geçecek. Ayrıca kombine ve yayın gelirlerinde de patlama hedefleniyor. 
     
</TEXT>
</DOC>
