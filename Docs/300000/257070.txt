<DOC>
<DOCNO> 257070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/soneko08.html </URL>
<DATE> 2004/07/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
İthalatı beş sektör körükledi 
</HEADLINE>
<TEXT>

     İç talep ve özel sektör yatırımlarındaki büyümeye bağlı olarak son dönemde hızla artan ithalatı, beş sektör körüklüyor. İthalatta, ilk beş ayda gözlenen 11.8 milyar dolarlık artışın yüzde 65'i kara taşıtları, kazan ve makina, elektrikli makina, mineral yakıt ve yağ ile demir- çelik sektörlerinden kaynaklandı. 
     ANKA'nın Devlet İstatistik Enstitüsü DİE verilerinden yaptığı belirlemeye göre, ithalattaki artışın önemli bir bölümünde beş sektör etkili oluyor. Türkiye'nin ocak-mayıs dönemindeki toplam ithalatı, 36 milyar 957.7 milyon dolar oldu. İthalatta, geçen yılın aynı dönemine göre yüzde 47.2 oranında 11 milyar 848 milyon dolarlık hızlı bir artış gözlendi. 
     İthalattaki artışın yüzde 65 oranındaki 7 milyar 581.3 milyon dolarlık bölümü beş sektörden kaynaklandı. Bu sektörleri kara taşıtları, kazan ve makina, elektrikli makina ve cihaz, mineral yakıt ve yağ ile demir-çelik sektörleri oluşturdu. 
     
     EN HIZLI ARTIŞ TAŞIT ARAÇLARINDA 
     İlk beş ayda en hızlı ithalat artışı taşıt araçlarında gözlendi. Kara taşıtları ve bunların aksam ve parçalarının ithalatı yüzde 194.8 büyüyerek 4 milyar 11 milyon dolara yükseldi. 
     Kazan ve makina ithalatı yüzde 51.2 artarak 5 milyar 198.5 milyon dolara, elektrikli makina ve cihaz ithalatı 
     yüzde 67.9 artarak 3 milyar 216.5 milyon dolara, demir ve çelik ithalatı yüzde 43.5 artarak 2 milyar 826.6 milyon dolara çıktı. Beş aylık dönemde mineral yakıt ve yağ ithalatı, yüzde 10.3 artarak 5 milyar 108.7 milyon dolar olarak gerçekleşti. Bunun 2 milyar 238 milyon dolarlık bölümünü oluşturan ham petrol ithalatındaki artış yüzde 15.6 oldu. 
     
     İHRACATI BEŞ SEKTÖR SÜRÜKLÜYOR 
     İhracatı da beş sektörün sürüklediği belirlendi. 
     Türkiye'nin ilk beş aydaki ihracatı, geçen yıla göre yüzde 29.3 oranında 5 milyar 235 milyon dolar artarak 23 milyar 
     123 milyon dolara çıktı. Artışın yüzde 66 oranındaki 
     bölümünde tekstil ve konfeksiyon, kara taşıtları, elektrikli makina, kazan ve makina ve demir-çelik sektörleri etkili oldu. İhracatta en büyük paya sahip olan tekstil ve konfeksiyon sektörünün toplam ihracatı, beş ayda yüzde 15.3 artarak 9 milyar 983.5 milyon dolara çıktı. Kara taşıtları ve bunların aksam ve parçalarının ihracatı yüzde .4'lük artışla 2 milyar 974.5 milyon dolara, elektrikli makina ve cihaz ihracatı yüzde 47.1'lik artışla 1 milyar 736.1 milyon dolara, kazan ve makina ihracatı yüzde 39.8'lik artışla 1 milyar 3.5 milyon dolara yükseldi. Beş aylık dönemde 1 milyar 859.6 milyon dolar olarak gerçekleşen demir-çelik ihracatındaki artış ise yüzde 36.8 düzeyinde oluştu. 
     
</TEXT>
</DOC>
