<DOC>
<DOCNO> 295751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/spor/spo01.html </URL>
<DATE> 2004/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'nin ceza çilesi 
</HEADLINE>
<TEXT>



Her maçta fire var 
BEŞİKTAŞ Teknik Direktörü Del Bosque'nin en büyük sıkıntılarından birisi kuşkusuz istikrarlı kadro oluşturamamasıydı. İspanyol çalıştırıcı, her maç öncesinde cezalı veya sakat futbolcular nedeniyle değişime gitmek zorunda kalırken, İstanbul maçında İbrahim'in kırmızı kart görmesi bardağı taşırdı. Del Bosque, sarı ve kırmızı kartlarla ilgili olarak toplantı yaptı. 

'Alışkanlık gibi oldu' 
VİCENTE Del Bosque'nin, kritik bir viraja girdiklerini belirtip, futbolcularından daha dikkatli olmalarını istediği öğrenildi. İspanyol çalıştırıcının, "Sizden geçmişten kalan alışkanlıklarınızı terk etmenizi istemiştim. Ancak ilerleme kaydedemedik. Her maç öncesi kim cezalı duruma düşecek diye düşünüyorum. Buna artık son verin" dediği iddia edildi. 

İbrahim Akın'a kulübe yolu 

BEŞİKTAŞ'IN genç yıldızı İbrahim Akın'ın, İstanbulspor maçındaki performansından sonra dinlendirileceği açıklandı. Teknik Direktör Del Bosque'nin, Kayserispor karşılaşmasında İbrahim'in yerine cezası biten Daniel Pancu'ya görev vermeyi planladığı öğrenildi. Bu arada Beşiktaş, Kayserispor maçının hazırlıklarını dün yaptığı tek antrenmanla sürdürdü. Siyah-Beyazlılar, Vicente Del Bosque yönetiminde taktiksel çift kale maç yaptı. 


</TEXT>
</DOC>
