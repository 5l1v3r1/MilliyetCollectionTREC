<DOC>
<DOCNO> 263381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sondun07.html </URL>
<DATE> 2004/08/14/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Michael Moore, Bush'un CIA adayını perişan etti... 
</HEADLINE>
<TEXT>

     Tartışmalı ''Fahrenheit 9 11'' filminin Oscar ödüllü yönetmeni Michael Moore, ABD'nin siyasi çevrelerinde yine çok ses getirecek yeni bir olaya imza attı. 
     Moore, ABD Başkanı George W. Bush'un geçtiğimiz günlerde Amerikan Merkezi Haberalma Teşkilatı CIA başkanlığına aday gösterdiği Cumhuriyetçi Kongre Üyesi Porter Goss'u kendi ifadeleriyle vurdu. 
     Büyük ilgi gören ''Fahrenheit 9 11''in çekimleri sırasında, 3 Mart'ta Porter Goss ile de bir söyleşi yapan Moore, söyleşi sırasında Goss'un, ''CIA'de bugün bir görev alamam. Niteliklerim yetmez'' dediğini açıkladı. 
     Salı günü CIA Başkanlığına aday gösterilen 65 yaşındaki Cumhuriyetçi Porter Goss'un bu ifadelerinin yer aldığı söyleşinin ilgili kısımlarını açıklayan Moore'un çektiği filmde Goss ayrıca ''Modern bir CIA personeli olarak çalışmak için niteliklerim eksik'' diyor. 
     Söyleşide Goss, kendisiyle igili olarak şu nitelemelerde bulunuyor 
     ''Dil yeteneklerim bulunmuyor. Biliyorsun, benim dil yeteneklerim romantizm ve benzeri konularda. Oysa bugün Arapça bilenleri arıyoruz. Benim kültürel bir geçmişim de bulunmuyor. Ben kesinlikle gerekli teknik yetenekle de sahip değilim. Çocuklarım her gün bana 'bilgisayarda her gün daha iyiye gidiyorsun' diyor. Bu işler için sahip olunmasına ihtiyaç duyulanlara ben sahip değilim.'' 1960'lı yıllarda Latin Amerika ve Avrupa'da CIA ajanı olarak çalışan Goss'un, konu hakkında henüz bir yorum yapmadığı bildirildi. 
     
</TEXT>
</DOC>
