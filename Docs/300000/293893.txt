<DOC>
<DOCNO> 293893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur14.html </URL>
<DATE> 2004/12/01/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Sanığa duruşmada bağırdı 'Bana anne derdin, oğlumu nasıl öldürttün' 
</HEADLINE>
<TEXT>

     
     Mümin ÇOTAK BURSA, DHA 
     

BURSA'da otomobiliyle işine giderken, ensesinden sıkılan iki kurşunla öldürülen Tekstilci Ali Arasan'ın tutuklu katil sanıkları 33 yaşındaki Hasan Serdar Varal ve 45 yaşındaki Halil İpoğlu ile azmettirici olduğu iddia edilen 42 yaşındaki Ömer Arif Varal'ın ağırlaştırılmış ömür boyu hapis hapis istemiyle yargılanmasına başlandı. 
     Arasan Tekstil'in sahiplerinden Ali Arasan geçen Eylül ayında, sabah kahvaltısı yapmak için gittiği annesinin evinden işine giderken, otomobilinde ensesine iki kurşun sıkılarak öldürüldü. Tekstilci Ali Arasan'ın cesedi, Mudanya-Bursa karayolundaki zeytinlikte bulundu. 
     Cinayeti araştıran jandarma, Arasan tekstilin kısa süre öncesine kadar defterlerini tutan Ömer Arif Vural ile gömlek ticareti yapan kardeşi Hasan Serdar Vural ve Halil İpoğlu'nu gözaltına aldı. Ömer Arif Vural azmettirmekten, kardeşi Hasan Serdar Vural ve Halil İpoğlu cinayet suçlarından tutuklandı. 
     Bursa 1'inci Ağır Ceza Mahkemesi'nde, Tasarlayarak adam öldürmek' ve Cinayete azmettirmek'' suçlarından Ağırlaştırılmış müebbet hapis cezası' istemiyle yargılanan sanıkların hazır bulunduğu duruşmada, tanık olarak dinlenen öldürülen Ali Arasan'ın annesi 70 yaşındaki Nezihe Arasan, Ömer Arif Varal'a dönüp, ''Yavrumun arkadaşıydın. Kahvaltı yapmak için bize gelirdin. Bana anne derdin. Oğlumu nasıl öldürttün bilemiyorum. İnanamayorum'' dedi. 
     
     AĞABEYİME KÜFÜR ETTİ 
     Sanıklardan Ömer Arif Varal, kendisine yöneltilen suçlamayı kabul etmezken, kardeşi Hasan Serdar Varal ise, arkadaşı olan tekstilci Ali Arasan'ı, yanında çalıştırdığı işcisi Halil İpoğlu'nun öldürdüğünü söyledi. Hasan Serdar Varal, ''Olay günü Mudanya'dan Bursa'ya gelecektik. Otomobilimiz arızalandı. Yolda araç beklerken Ali'yi gördük. Ben yanına, Halil ise arka koltuğa bindi. O gün çok sinirli olan Ali bana, Ağabeyin Ömer yavşak. Bunu biliyormusun' diyerek sataştı. Onun ağabeyim olduğunu hatırlatıp, benimle dikkatli konuşmasını istedim. Sinirlendi ve beni otomobilden indirdi. Şaşırmıştım. Araç giderken, sağa-sola yalpa yapmaya başladı. Sonra üç el kurşun sesi duydum. Halil, elini kana bulamıştı. Korkup kaçtık. Sonra gerçek ortaya çıktı'' dedi. 
     
     PATRONUMA VE BANA KÜFÜR EDİNCE ÖLDÜRDÜM 
     Diğer sanık Halil İpoğlu ise, kendisinin kiralık katil olmadığını belirtip, ''Patronumu araçtan indirdi. Yanlış yaptığını söyleyince bu kez bana hakaret edip küfürler yağdırdı. Tabancamı çıkartıp, biri omzuna, ikisi ensesine olmak üzere üç kurşun sıkıp onu öldürdüm'' diye kendini savundu. 
     Yargılama, öldürülen Ali Arasan'ın iş ortağı kardeşi 35 yaşındaki Adnan Arasan'ın dinlenmesiyle devam etti. Muhasebecileri olan Ömer Arif Varal'ın, hiçbir vergi borcunu ödemeyip, kurumlarını 150 milyar lira zarara uğrattığını söyleyen Adnan Arasan, ''Ömer ile aramızda samimi bir ilişki vardı. Kendisinin kurumumuzu 150 milyar zarara uğrattığını öğrenince ağabeyim çılgına döndü, işine son verdi. Olayın ortaya çıkmasından endişe eden Ömer, bu yüzden ağabeyimi öldürtmüş olabilir. Ondan ve katillerden şikayetçiyim'' dedi. 
     Duruşmada tanık olarak dinlenen katil zanlısı Halil İpoğlu'nun 19 yaşındaki kızı Özenç İpoğlu ise, ''Annemden boşanan babam ile kalıyordum. Olay gecesi babam bir torba yiyecek getirip, bana 30 milyon lira verdi. Başka bir şey bilmiyorum'' diye konuştu. 
     Mahkeme heyeti, tanıkların dinlenmesi, eksik evrakların tamamlanması için yargılamayı Aralık ayına ertelerken, sanıkların tutukluluk hallerinin devamına karar verdi. 
     
</TEXT>
</DOC>
