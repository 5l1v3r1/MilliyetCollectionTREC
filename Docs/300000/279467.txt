<DOC>
<DOCNO> 279467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo04.html </URL>
<DATE> 2004/10/12/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Fenerbahçe'de Alex sıkıntısı... 
</HEADLINE>
<TEXT>

     Fenerbahçe Teknik Direktörü Christoph Daum, şu günlerde büyük bir sıkıntı yaşıyor. Bu sıkıntının baş aktörü de Alex. Brezilya Milli Takımı’nın Dünya Kupası Eleme Grubu’ndaki maçları nedeniyle ülkesinde bulunan Sambacı’nın, 20 saatlik bir yolculuktan sonra ancak perşembe akşamı Türkiye’ye dönecek ve takımın cuma günü Antep’e gidecek olması yüzünden sıkıntıya giren Alman hoca, bu oyuncuyu Gaziantep’e karşı oynatıp oynatmama konusunda karar veremedi. 
     
     İkisi de çok önemli 

     Bir önceki sefer milli maçlar için gittiği ülkesinden dönüşte yorgunluktan bahseden Alex’in yine aynı sorunu yaşamasından endişe eden Daum, bu nedenle kendisini dinlendirip, Lyon karşısında sahaya sürmeyi planlıyor. Ancak Gaziantep sınavının da lig maratonunda önemli olması, tecrübeli teknik adamı düşündürüyor. Fenerbahçe Teknik Direktörü, milli maçlardan dönecek diğer oyuncularının durumuna göre, Brezilyalı yıldız konusunda karar verecek. 

     
</TEXT>
</DOC>
