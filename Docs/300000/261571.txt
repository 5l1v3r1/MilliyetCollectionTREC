<DOC>
<DOCNO> 261571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo08.html </URL>
<DATE> 2004/08/08/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Trabzonspor, Ukrayna'ya Kayseri moraliyle gidiyor... 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, Avrupa Şampiyonlar Ligi 3. ön eleme turunda yapacakları Dinamo Kiev maçında, eksikliklere karşın futbolcuların ellerinden geleni yaparak, ikinci maç için avantajlı bir skor elde edeceklerine inandığını söyledi. 
     İbrahim Şahin, Birinci Süper Futbol Ligi 2004-2005 sezonuna Kayserispor'u deplasmanda 3-0 yenerek başlamanın, hem kendilerini hem de camiayı mutlu ettiğini belirterek, ''Lige başlangıcı çok iyi yaptık. Eksikliklerimiz vardı. Buna rağmen iyi bir oyun sergileyerek, 3-0 galip gelmeyi başardık. Bu hem bizi hem de camiayı çok mutlu etti'' dedi. 
     Kayserispor maçının ardından salı günü yapılacak Dinamo Kiev maçına konsantre olduklarını ifade eden Şahin, ''Selim, Erdinç, Tolga ve Volkan'ın sakatlıkları sürüyor. Ukrayna'ya tam kadro gidemeyeceğiz. Eksikliklerimize rağmen futbolcularımızın ellerinden geleni yaparak, ikinci maç için avantajlı bir skor elde edeceğine inanıyorum. İkinci maç sonunda ise yıllardır özlemini çektiğimiz Avrupa Şampiyonlar Ligi'ne katılacağımızı umut ediyorum. İyi bir maç olacağını tahmin ediyorum'' diye konuştu. 
     
</TEXT>
</DOC>
