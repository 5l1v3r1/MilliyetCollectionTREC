<DOC>
<DOCNO> 295909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonsiy14.html </URL>
<DATE> 2004/12/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Ecevit "Avrupalı güçlerin peşinden koşmamıza gerek yok" 
</HEADLINE>
<TEXT>

     Eski Başbakan Bülent Ecevit, ''Avrupa Birliği'nin AB 17 Aralık'ta vereceği kararla ilgili olarak umutlu olmadığını'' belirterek, ''Hem bölgemizde, hem de dünyada çok büyük bir ülkeyiz. Onun için bazı Avrupalı güçlerin peşinden koşmamıza gerek yoktur'' dedi. 
     DSP İstanbul İl Başkanlığı'nı ziyaret etmek üzere eşi Rahşan Ecevit ile birlikte THY'ye ait uçakla Ankara'dan İstanbul'a gelen Bülent Ecevit, Atatürk Havalimanı'nda basın mensuplarının ''17 Aralık'ta yapılacak AB Zirvesi'' ile ilgili sorularını cevaplandırdı. 
     ''Türkiye'ye müzakere tarihi verilmesi konusunda umutlu olmadığını'' kaydeden Ecevit, şunları söyledi 
     ''Ben bu konuda umutlu değilim. Bizi bazı Avrupa ülkeleri oyalayacaklardı. Bu belliydi. Nitekim son günlerde bunun açık kanıtları ortaya çıktı. 
     Biz Türkiye olarak çok önemli bir ülkeyiz. Hem bölgemizde, hem de tüm dünyada çok büyük bir ülkeyiz. Onun için bazı Avrupalı güçlerin peşinden koşmamıza gerek yoktur. Biz onların peşinden koştukça, onlar daha çok şey isterler. Mesela biz Aralık 1999'da Finlandiya'da yapılan AB toplantısında istemediğimiz bazı maddeleri bildiriye koydukları için, 'toplantıya gelmiyoruz' dedik. Onun üzerine gece geç vakit özel uçakla gelip bizim isteklerimizi kabul ettiler. Çünkü peşlerinden koşmamıştık, onlar bizim peşimizden koşmuşlardı. Bugünkü hükümetin de bu yolu tercih edeceğini umarım.'' 
     
</TEXT>
</DOC>
