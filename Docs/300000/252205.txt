<DOC>
<DOCNO> 252205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonsiy17.html </URL>
<DATE> 2004/07/01/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Gül "AB ile müzakereler Mart'ta başlar" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, yıl sonundaki AB zirvesinde Türkiye'ye ilişkin kararın olumlu olması halinde müzakerelerin martta başlayacağını söyledi. 
     CNN-Türk'ün sorularını yanıtlayan Gül, Türkiye'de AB kriterlerini yerine getirme konusunda ''her şeyin yapıldığını'' belirterek, ''Gayet iyi, objektif ve dürüst bir İlerleme Raporu çıkacağına eminim'' dedi. 
     Gül, aralıkta zirveden olumlu karar çıkarsa müzakerelerin ne zaman başlayabileceğine ilişkin bir soruya, ''Martta başlar'' yanıtını verdi. 
     AB Komisyonu'nun başkanlığına Jose Manuel Durao Barroso'nun seçilmesinden memnuniyet duyduklarını da ifade eden Gül, kendisinin Türkiye'nin AB üyeliğine destek verdiğini ve ''Türk dostu' olduğunu kaydetti. 
     Gül, Komisyon başkanlığına Barroso'nun seçilmesine ilişkin mutabakata İstanbul'da varıldığını açıkladı. 
     
     KKTC 
     Dışişleri Bakanı Gül, KKTC'ye yönelik tecridin kaldırılması konusunda da ağustosa kadar bazı gelişmelerin olacağını tahmin ettiğini söyledi. 
     Bu konudaki olumlu gelişmelere değinen Gül, ABD'de KKTC'li temsilcilerin sayısının artmasını, bazı ülkelerin bakanlarının KKTC'ye gitmesini örnek verdi ve son olarak, İngiltere Dışişleri Bakanı Jack Straw'un KKTC Başkanı Mehmet Ali Talat ile yapacağı görüşmenin önemli olduğunu vurguladı. 
     Kıbrıs Türklerine ekonomik izolasyonun kaldırılması konusunda AB Komisyonu'nun bu ay içinde rapor açıklayacağına işaret eden Gül, bu konuya ilişkin olarak, ''Temmuzda bir şeyler olacağını tahmin ediyorum, ama ağustosta çok daha fazlasının olacağını tahmin ediyorum'' ifadesini kullandı. 
     
     HEYBELİADA RUHBAN OKULU 
     Gül, Heybeliada Ruhban Okulu konusunda Cumhurbaşkanı Ahmet Necdet Sezer'in, ABD Başkanı George Bush ile görüşmesinde, ''bunun bir din okulu olduğunu, Türkiye'de laik sistemin bulunduğunu anlattığı ve okulun açılmasından duyduğu kaygıları dile getirdiği'' yönündeki haberlerin doğru olmadığını da kaydetti. 
     Türkiye'deki gayrimüslimlerin kendi din adamlarını yetiştirmelerini çok normal gördüklerini, ülkenin geleneklerinde de her zaman bu konuda serbestliğin olduğunu ifade eden Gül, ancak okulun açılmasında bazı hukuki sıkıntıların bulunduğunu bildirdi. 
     Bununla ilgili YÖK, İstanbul Üniversitesi İlahiyat Fakültesi, Milli Eğitim Bakanlığı ve Dışişleri Bakanlığı'nda çalışmaların yapıldığını belirten Gül, bu konuda iyi niyetli olduklarını ve bir yol bulmaya çalıştıklarını vurguladı. 
     Gül, ''Bir yol bulunması için iyi niyetimiz var, ama biri bir şey söyledi diye hemen çözülecek bir konu değil... Türkiye günü gelecek bütün bu sıkıntıları aşacaktır'' ifadesini kullandı. 
     
     AİHM'NİN ''TÜRBAN'' KARARI 
     Dışişleri Bakanı Gül, AİHM'nin türban kararına ilişkin bir soru üzerine, bu konuda bir yorumda bulunmak istemediğini söyledi ve kızların başörtülü oldukları gerekçesiyle üniversiteye alınmamalarını ''bir yanlışlık'' olarak niteledi. 
     ''Böyle bir yanlış eninde sonunda düzeltilecek'' ifadesini kullanan Gül, ''Mahkeme kararıyla ilgili bir şey söylemek istemiyorum, ama Türkiye'yi yöneten partinin önde gelen bir üyesi olarak söylüyorum, Türkiye kendi dinamikleriyle bu 'ayıplardan' eninde sonunda kurtulacaktır'' diye konuştu. 
     
     SADDAM'A MEKTUP 
     Dışişleri Bakanı Abdullah Gül, Irak konusuna ilişkin olarak da Amerikan güçleri Irak'a hareket etmeden önce, Devlet Bakanı Kürşad Tüzmen ile kendisine mektup gönderdiklerini belirtti. 
     Tüzmen'in Saddam ile görüşen son yabancı olduğuna işaret eden Gül, mektubu Dışişleri Bakanlığı'nın yazdığını, kendisinin de üstünde ''epeyce'' oynadığını kaydetti. 
     Gül, mektupta Saddam'a, ''Yapacağın şeyleri bir an önce yap, büyük güçler hareket ettikten sonra dönmez. BM kararlarına bir hamlede uy, ne isteniyorsa bir anda yap'' mesajlarını verdiğini aktardı. 
     
</TEXT>
</DOC>
