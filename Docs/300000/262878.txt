<DOC>
<DOCNO> 262878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sontur22.html </URL>
<DATE> 2004/08/12/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Sosyete pazarı" esnafı örgütleniyor... 
</HEADLINE>
<TEXT>

     Ankara'daki ''sosyete pazarları''nda kiralık tezgahlarda satış yapan esnaf, dernek çatısı altında örgütlenmek üzere harekete geçti. 
     Çankaya Belediyesi'nin ''Halk Günü''ne Başkan Muzaffer Eryılmaz ile görüşmek için gelen ''Sosyete Pazarı'' esnafı, tezgah sahiplerinin yüksek kira bedelleri talep ettiklerini, bir tezgahın 8 günlük kira bedelinin 1 milyar 200 milyon lirayı bulduğunu ifade ettiler. 
     Eryılmaz'dan bu duruma çözüm üretmesini isteyen esnaf, pazar esnafının yer sahiplerinden çekindiği için kendilerine destek vermediğini söyledi. 
     Tezgah sahiplerinin ''insafsız'' davranışlarından bıktıklarını dile getiren esnaf temsilcileri, pazarların ya tamamen kapatılmasını ya da bir süre kapatılarak yeniden düzenlemesini istediler. 
     ''Sosyete pazarlarında samimi adam bulamıyoruz'' diyen Eryılmaz, sosyete pazarlarının bu şekilde devam edemeyeceğini, son çare olarak tamamen kapatılmasının gündeme gelebileceğini söyledi. 
     Tezgah sahiplerinin, ''tanınıyoruz, biliniyoruz'' düşüncesiyle, kendilerinin gelmediğini, adamlarını göndererek tezgah almaya çalıştıklarını anlatan Eryılmaz, şöyle devam etti 
     ''Sizden yardım istiyoruz. 'Kim ne yapıyor ' söyleyin diyoruz, hiçbirinizden ses çıkmıyor. Bu sefer o işin ticaretini yapanlar başkalarını yolluyorlar. Ben de bilmeden onlara yardımcı olmaya çalışıyorum. Korkmanın sonu yok. Biraraya gelin, örgütlenin, pazarları yönetmeye çalışan 8-10 kişiye karşı başka türlü başarılı olmanız mümkün değil. Hatta derneğin kurulmasına ben ön ayak olacağım. Yeter ki orada emeği ile geçinmeye çalışan insanlar ekmek parası kazansın. Sizler yardımcı olmadığınız sürece biz bu işi çözemeyiz.'' Esnaf temsilcileri, Eryılmaz'ın sözleri üzerine dernek kurmak için hemen harekete geçeceklerini belirterek, çalışmalarla ilgili belediyeyi sürekli bilgilendireceklerini kaydettiler. 
     
</TEXT>
</DOC>
