<DOC>
<DOCNO> 274490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun08.html </URL>
<DATE> 2004/09/24/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Kerry'nin eşinden iddia Bin Ladin ortaya çıkacak 
</HEADLINE>
<TEXT>

     ABD'de 2 Kasım başkanlık seçimi öncesinde Demokrat Parti başkan adayı John Kerry'nin lafını sakınmayan eşi Teresa Heinz Kerry, seçimden önce Bush yönetimi, terörist Usame Bin Ladin'i yakaladığını açıklarsa hiç şaşırmayacağını söyledi. 
     Heinz keççaplarının sahibi Teresa Heinz Kerry, Arizona'da seçim kampanyası için düzenlenen bir toplantıda, eşi için 1 milyon dolar bağış topladı. 
     Bayan Kerry bu toplantıda, kocasının rakibi Cumhuriyetçi Partili ABD Başkanı George Bush'u vergi kesintisi, Irak ve terörizmle savaş konularında topa tuttu. Sık sık ağzından çıkan enteresan sözleriyle basında gündeme gelen Teresa Kerry'nin en ilginç sözüyse ''Usame Bin Ladin gelecek ay birden bire ortaya çıkarsa hiç şaşırmayacağım'' oldu. 
     ABD başkanlık seçimleri 2 Kasım 2004 tarihinde yapılacak. Teresa Kerry, Irak'ta Saddam Hüseyin rejimi ABD için acil bir tehdit oluşturmadığı halde Bush yönetiminin Saddam'ın üzerine giderek Irak'ta terörizm için ''sıcak yatak'' yarattığını savundu. 
     Bush'un vergi kesintisi projesinin sadece zenginlerin işine yaradığını ve bunun kendisini utandırdığını söyleyen Teresa Kerry, zenginlerden daha fazla vergi alarak bu fonların eğitim ve sağlık için kullanılacağı bir sistemin oturtulması gerektiğini söyledi. 

     
</TEXT>
</DOC>
