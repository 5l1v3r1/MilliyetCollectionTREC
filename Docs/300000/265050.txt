<DOC>
<DOCNO> 265050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo14.html </URL>
<DATE> 2004/08/20/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Galatasaray'da Ümit Karan bugünkü idmana çıktı 
</HEADLINE>
<TEXT>

     Galatasaray, Çaykur Rizespor ile 22 Ağustos Pazar günü oynayacağı lig maçının hazırlıklarını sürdürdü. 
     Teknik Direktör Gheorghe Hagi yönetiminde gerçekleştirilen ve 1 saat 10 dakika süren antrenman basına kapalı yapıldı. 
     Hagi'nin, dünkü idmanı ciddiyetsizlik yaptığını öne sürerek bıraktırdığı Ümit Karan'ın da antrenmana katıldığı öğrenildi. 
     Sarı-kırmızılılarda, belinde ağrısı bulunan kaleci Aykut tedavi olup antrenmana çıkmazken, sakatlığı henüz tam olarak geçmeyen kaptan Bülent dahil olmak üzere tüm oyuncuların idmana katıldığı bildirildi. Aykut'un yarınki antrenmana katılabileceği açıklandı. 
     Galatasaray, yarın öğle saatlerinde Florya Metin Oktay Tesisleri'nde Çaykur Rizespor maçı için kampa girecek. 
     Öte yandan Hagi, haftalık olağan basın toplantısını yarın yapacak. 
     Tesislerde saat 12.30'da yapılacak basın toplantısında Rumen çalıştırıcının, takımın son durumu ve Çaykur Rizespor maçı hazırlıkları hakkında bilgi vereceği ifade edildi. 
     
</TEXT>
</DOC>
