<DOC>
<DOCNO> 284841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun35.html </URL>
<DATE> 2004/10/31/ </DATE>
<TIME> 19.02 </TIME>
<AUTHOR>  </AUTHOR>
<HEADLINE>
Irak Başbakanı, Fransa'yı "geçmişte yaşamakla" suçladı 
</HEADLINE>
<TEXT>

     Irak Başbakanı İyad Allavi, Fransa'yı ''geçmişte yaşamak'' ve Irak'ta ''rehin alınan 2 Fransız'' konusunda birtakım komplekslere sahip olmakla suçladı. 
     Allavi, düzenlediği basın toplantısında, ''Fransa, geçmişin kompleksiyle yaşıyor. Fransız rehinelerin kompleksiyle hareket ettiği Irak politikasını yeniden gözden geçirmeli'' dedi. 
     Fransa'nın sivil Iraklı temsilcilerle bir toplantı yapılması teklifi konusunda Allavi, ''bu toplantının, Fransızların Irak konusundaki komplekslerinden ve belki de baskıdan sıyrılması koşuluyla yapılabileceğini'' belirterek, ''toplantının yapılmasına ve katılımcılara tarafların karar vereceğini'' söyledi. 
     Allavi, ''Fransızlar, konu dışında kalmayı istiyor gibi davranıyor. Bugün, aşırı dincilerin tehditleri onları da etkiliyor. Bizimle beraber savaşmayanlar, yakında kendi ülkelerinde teröristlerle savaşacak'' dedi. 
     Fransız gazeteciler Christian Chesnot ve Georges Malbrunot, Irak'ın başkenti Bağdat'ın güneyinde 20 Ağustos'ta kaçırılmıştı. Irak İslam Ordusu adlı bir örgüt, Fransız gazetecileri kaçırdığını açıklamıştı. Chesnot ve Malbrunot, o tarihten bu yana rehin tutuluyor. 
     
</TEXT>
</DOC>
