<DOC>
<DOCNO> 252606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/spo04.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey para değil 
</HEADLINE>
<TEXT>


Trabzon Başkanı, "Teklif gelen futbolcuları satsaydık, kasamıza 50 milyon dolar bile koyabilirdik" dedi, büyük hedefleri tercih ettiklerini ifade etti 


'Alıcısı çok' 
TRABZONSPOR Başkanı Atay Aktuğ, parayı değil hedefi tercih ettiklerini söyledi. Gökdeniz, Fatih, Tolga ve Mehmet Yılmaz'a çeşitli tekliflerin geldiğini vurgulayan Aktuğ, "Büyük hedefler yerine bu oyuncuları satsaydık, şimdi kulübümüzün kasasında 50 milyon dolar bile koyabilirdik. Trabzonspor bırakın bu futbolcuları, Emre Aygün'ü satmak istese, hem de iyi paraya alıcısı çıkar" diye konuştu. 

'İskelet bozulmayacak' 
YENİ transferlere güvendiklerini ifade eden Aktuğ, iki futbolcu daha alacaklarını belirtti. Çok fazla transfer yapıp, iskeleti bozmanın anlamı olmadığını da ifade eden Trabzonspor Başkanı şöyle devam etti "Göreceksiniz bu sezon çok büyük transferler yapanlar hayal kırıklığı yaşayacak. Gençlere önem veriyoruz. Yaşı 30'a merdiven dayamış futbolculardan yararlanırsınız ama satamazsınız, zarar edersiniz." 

Musa Trabzon'da 

Trabzonspor, İstanbulsporlu Musa Büyük'ü renklerine bağladı. Üç yıllık anlaşma sağlanan genç futbolcunun bugün sağlık kontrolünden geçeceği ve sözleşme imzalandıktan sonra Almanya kampına katılacağı açıklandı. Yeni sezon hazırlıklarını sürdüren Bordo - Mavililerde Tolga sakatlandı. Yaklaşık bir saat süren idmanda düz koşudan sonra aşırı yüklenmeden tendon ağrısı ortaya çıkan Tolga çalışmayı yarıda bıraktı, ancak genç futbolcunun durumunun ciddi olmadığı belirtildi. 


</TEXT>
</DOC>
