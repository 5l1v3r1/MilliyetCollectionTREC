<DOC>
<DOCNO> 286945 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sonyas05.html </URL>
<DATE> 2004/11/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Yağışlı hava etkisini sürdürecek... 
</HEADLINE>
<TEXT>

     Yurdun güney ve batı kesimlerinde görülen yağışlar, bugün akşam saatlerinden itibaren şiddetini artırarak Güney Ege ve Akdeniz'de hafta ortasına kadar etkili olacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarıya'' göre, halen yurdun güney ve batı kesimlerinde görülen yağışlar, bugün akşam saatlerinden itibaren şiddetini artırarak, Güney Ege ve Akdeniz'de hafta ortasına kadar etkisini sürdürecek. 
     Bugün ve yarın Marmara'nın batısı, Güney ve Kıyı Ege, Akdeniz ile Güneydoğu Anadolu'nun batısında görülecek sağanak yağışlar 9 Kasım Salı ve 10 Kasım Çarşamba günleri Marmara, Ege, Akdeniz, İç Anadolu'nun güneyi ile Güneydoğu Anadolu'da devam edecek. 
     Lodos bugün akşam saatlerinden sonra batı bölgelerde kuvvetini artıracak, yarın ve Salı günü yağışla birlikte yurdun batı kesimlerinde kuvvetli ve kısa süreli fırtına şeklinde esecek. 
     Güney Ege ve Akdeniz'de görülecek etkili sağanak yağışların ve yurdun Batı kesimlerinde beklenen lodos fırtınasının oluşturacağı olumsuz şartlara karşı ilgililerin ve vatandaşların tedbirli olmaları gerektiği belirtildi. 

     
</TEXT>
</DOC>
