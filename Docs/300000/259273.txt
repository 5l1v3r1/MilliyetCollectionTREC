<DOC>
<DOCNO> 259273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko10.html </URL>
<DATE> 2004/07/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Teşvikli yatırımlarda yüzde 40 gerileme... 
</HEADLINE>
<TEXT>

     Makro ekonomik göstergelerde yaşanan iyileşmeyle yatırımcıların artık ileriyi daha net görebildiği yorumlarına karşın, temel sorun olan işsizliğe de çare olacak yatırım eğilimi geçen yıla göre geriledi. 
     Yılın ilk yarısında teşvik belgesine bağlanan yatırım sayısı geçen yılın oldukça gerisinde kaldı belgeler kapsamında yatırım tutarı yaklaşık yüzde 40, öngörülen istihdam da yüzde 27 düşüş gösterdi. 
     Hazine verilerine dayanılarak yapılan belirlemelere göre geçen yılın ocak-haziran döneminde 2 bin 235 olan teşvik belgesi alınan yatırım projesi sayısı, bu yıl aynı dönemde 2 bin 63'te kaldı. Teşvik belgeleri kapsamındaki yatırım tutarı yüzde 39 azalarak 18 katrilyon liradan 11 katrilyon 21 trilyon liraya, bu yatırımlarla öngörülen istihdam da 
     yüzde 26.7 azalarak 77 bin 746 kişiye geriledi. Diğer bir deyişle bu yıl ilk altı ayda, geçen yıla göre yaklaşık 28 bin kişilik daha az istihdam yaratacak 7 katrilyon liralık daha az yatırım için teşvik belgesi alındı. Geçen yıl ilk altı ayda teşvik belgesine bağlanan 2 bin 235 yatırımın toplam tutarı 18 katrilyon 44.8 trilyon, bu yatırımlarda öngörülen istihdam da 106 bin 33 kişi olarak gerçekleşmişti. Ancak, bu yılki gerilemede, geçen yılın baz etkisi de bulunuyor. Ekonomide kaydedilen görece iyileşmeyle belirsizlik algılamasının ortadan kalkması ve yatırımcıların ileriyi daha net görebilmeleri sonucunda geçen yılın ilk altı ayında yatırım eğiliminde belirgin bir canlanma yaşanmış, teşvik alınan yatırım tutarı rekor düzeye ulaşmıştı. Geçen yılki yüksek tutarlı kamu ulaştırma yatırımları da bu gelişmede etkili oldu. 
     
     SEKTÖRLERE GÖRE YATIRIM EĞİLİMİ 
     Ekonomide lokomotif olarak kabul edilen sektörlerden dokuma ve giyim, otomotiv ve ulaştırmaya yönelik yatırımlardaki hızlı düşüşler, toplam tutarın düşük çıkmasında etkili oldu. 
     Dokuma giyim yatırımları yüzde 42.5 azalarak 2 katrilyon 283 trilyona, otomotiv yatırımları yüzde 47 azalarak 986.5 trilyona, ulaştırma yatırımları yüzde 87 gerileyerek 861.6 trilyona geriledi. Geçen yılın aynı döneminde 3 katrilyon 966 trilyon liralık dokuma giyim, 1 katrilyon 855 trilyon liralık taşıt araçları ve 6 katrilyon 410 trilyonluk ulaştırma yatırımı için teşvik belgesi 
     alınmıştı. 
     Ana sektörler itibariyle bakıldığında ise bu yıl ilk çeyrekte yatırımların imalat sanayii toplamında yüzde 19.7 azalarak 6 katrilyon 818 trilyona, hizmetler sektöründe yüzde 65.4 düşüşle 3 katrilyon 119 trilyona gerilediği, madencilik yatırımlarının yüzde 54.3 artarak 377.3 trilyona, tarım yatırımlarının yüzde 26.5 artışla 222 trilyona yükseldiği belirlendi. Enerji yatırımları da ise yüzde 246'lık bir ırtaşla 484.9 trilyona ulaştı. 
     
     BÖLGESEL DAĞILIMI 
     Altı ayda teşviğe bağlanan yatırımların 4 katrilyon 361 trilyon liralık bölümü Marmara Bölgesi'nde gerçekleştirilecek. Yatırım tutarında bu bölgeyi 1 katrilyon 861 trilyonla İç Anadolu, 1 katrilyon 455.5 trilyonla 
     Akdeniz, 1 katrilyon 150 trilyonla Ege Bölgesi izledi. 
     Güneydoğu'da gerçekleştirilecek 878 trilyon, Karadeniz'de 806 trilyon, Doğu Anadolu'da 226 trilyon liralık yatırım 
     teşvik belgesine bağlandı. Çok bölgeli yatırımların tutarı da 283 trilyon liraya ulaştı. 
     
     YENİ YATIRIMLARIN PAYI 
     Anılan dönemde teşvik belgesine bağlanan yatırımların 46.8 oranındaki 5 katrilyon 168 trilyon liralık bölümünü 
     komple yeni yatırım projeleri oluşturdu. Tevsi yatırımları da 3 katrilyon 736 trilyon liraya ulaştı. Aynı dönemde 743 trilyonluk yenileme, 639 trilyonluk tamamlama, 331 trilyonluk modernizasyon yatırımı için teşvik belgesi alındı. Kalan bölümü ise finansal kiralama, entegrasyon, ürün çeşitlendirme, nakil, darboğaz giderme, kalite düzeltme yatırımları oluşturdu. 

ANKA 
     
</TEXT>
</DOC>
