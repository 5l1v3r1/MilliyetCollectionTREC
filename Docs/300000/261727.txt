<DOC>
<DOCNO> 261727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun21.html </URL>
<DATE> 2004/08/09/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Direnişçiler, bir Irak polisini rehin aldı 
</HEADLINE>
<TEXT>

     Iraklı radikal Şii lider Mukteda Sadr'a bağlı milislerin, Iraklı bir polis yetkilisini rehin aldıkları bildirildi. 
     Katar'dan yayın yapan El Cezire televizyonu, Sadr milislerinin, Bağdat'ın Rasafa mahallesi eski polis müdürü Raad Muhammed Hodr'u rehin aldıklarını ve tutuklu bulunan ''Mehdi Ordusu'' milislerinin serbest bırakılması karşılığında polis yetkilisini serbest bırakacaklarını açıkladıkları bir video bandı yayımladı. 
     Bu arada, Irak İçişleri Bakanlığı'ndan Sabah Kazım adlı bir sözcü, Sadr Kenti mahallesi karakolunda görevli bir polis yetkilisinin kaçırıldığını, ancak bu kişinin üst rütbeli olmadığını belirtirken, Sadr'ın bu mahalledeki sözcüsü Abdülhadi El Daraci, böyle bir kaçırma olayından haberi olmadığını söyledi. 
     
</TEXT>
</DOC>
