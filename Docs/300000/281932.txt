<DOC>
<DOCNO> 281932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur10.html </URL>
<DATE> 2004/10/20/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kaçak mermi ile ilgili yargılanan 28 sanık Düğünde ateş edecektik 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da mermi ve silah kaçakcılığı yaptıkları iddia edilen 12'si tutuklu toplam 28 sanığın yargılandığı duruşmada, sanıklar suçlamaları kabul etmedi. Çete reisi olduğu iddia edilen Cavit Teciroğlu, 37 bin mermiyi satmak için değil, düğünlerde atmak için Çekoslavakya'dan getirdiklerini iddia etti. 
     Samsun Emniyet Müdürlüğü Kaçakçılık ve Organize Suçlar Şubesi ekipleri, geçen yıl Temmuz ayında, yurt dışından TIR'lara gizlenmiş halde Türkiye'ye yabancı menşeli mermi getirildiği ihbarı üzerine harekete geçti. Cephane' adı verilen operasyonu düzenleyen Kaçakçılık ve Organize Suçlar Şube Müdürlüğü ekipleri, 37 bin 83 mermi, çeşitli çap ve markada 20 tabanca, 120 Kalaşnikof mermisi, 1 Kalaşnikof tüfek, 8 af tüfeği mermisi, 15 adet av tüfeği ile olayda kullanılan 5 TIR ve 5 otomobili ele geçirdi. Mermi ve silah kaçakcılığına adları karıştıkları öne sürülen 2'si kadın, toplam 28 kişiden 19'u sevk edildikleri nöbetçi mahkeme tarafından tutuklandı. Sanıklarla ilgili Ankara 2 No'lu DGM'de açılan davada, 19 sanıktan 7'si tahliye edildi. DGM'lerin kaldırılması üzerine, dava dosyası Samsun 2'inci Ağır Ceza Mahkemesi'ne gönderildi. 
     Samsun 2'inci Ağır ceza Mahkemesi'nde tutuklu olarak yargılanan Cavit Teciroğlu 60 , Burhan Teciroğlu 27 , Yusuf Teciroğlu 39 , Murat Öznet 23 , Nihat Türker 41 , Hakan Göngür 29 , Cavit Kiper 30 , Yaşar Yön 47 , Fazlı Cenikli 38 , İlyas Karal 49 , Abdullah Kiper 44 ve Veysel Danışmaz 43 hazır bulundu. DGM'de yaptıkları savunmalarını tekrar eden sanıklar tahliye talebinde bulunurken, organize suç örgütünün lideri olduğu iddia edilen Cavit Teciroğlu mermileri Çekoslavakya'dan aldığını belirterek, "Bu mermileri satmak için yurda getirmedik. Arkadaş, eş dost istediği zaman vermek ve düğünlerde havaya ateş etmek için getirdik. Buradaki hiç kimse iddia edildiği gibi mermi ve silah satmadı'' iddiasında bulundu. 
     Dava, sanıklar arasında geçtiği belirtilen telefon konuşmalarının bulunduğu ses kaselerinin incelenmesi için ertelenirken sanıkların tahliye talepleri kabul edilmedi. 
     
</TEXT>
</DOC>
