<DOC>
<DOCNO> 263428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/son/sonspo13.html </URL>
<DATE> 2004/08/14/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Beşiktaş Ankara'ya umutlu gitti... İşte yarınki muhtemel 11 
</HEADLINE>
<TEXT>

     Beşiktaş, Gençlerbirliği ile yarın yapacağı Birinci Süper Futbol Ligi maçı için Ankara'ya gitti. 
     BJK İnönü Stadı onarımda olduğu için bu sezonki 2. maçını da deplasmanda yapacak olan siyah-beyazlılar, ligdeki ilk galibiyetini Gençlerbirliği karşısında almayı hedefliyor. 
     Teknik direktör Vicente Del Bosque, sakatlığı nedeniyle yeni transfer Juanfran ve Cordoba, cezalı Tümer'in yanısıra Fatih, Berkant, Çağdaş ve Mustafa'yı kadroya almazken, geçen hafta Malatyaspor maçı kadrosuna almadığı Sergen ile yeni transfer Tayfun'u Ankara'ya götürdü. 
     Öte yandan siyah-beyazlılar, bu sabah basına kapalı olarak idman yaparak, maçın taktiğini denedi. 
     
     OKTAY ''ZOR BİR MAÇA GİDİYORUZ'' 
     Beşiktaş Kulübü Asbaşkanı ve Futbol Şubesi Sorumlusu Kıvanç Oktay, Atatürk Havalimanı'nda yaptığı açıklamada, Gençlerbirliği maçının zor geçeceğini belirterek, ''Zor bir maça daha gidiyoruz. İkinci maçımızda inşallah takımı daha iyi göreceğiz'' dedi. 
     Geçen haftadan farklı olarak bu maçta kadroda Tayfun'un bulunduğunu kaydeden Oktay, Juanfran'ın ise ayağındaki bir yara nedeniyle bu maçta oynayamayacağını söyledi. 
     Oktay, ''İnşallah iyi bir neticeyle geri döneriz. Bu maçlar bizim için çok önemli'' dedi. 
     
     MUHTEMEL 11 
     Siyah-beyazlıların Gençlerbirliği karşısına şu muhtemel 11 ile çıkması bekleniyor 
     Murat, Ali Güneş, Ronaldo, İbrahim Toraman, İbrahim Üzülmez, Okan Buruk, Tayfun, Pancu, İbrahim Akın, Ahmed Hassan Veysel , Carew. 
     Ankara 19 Mayıs Stadı'nda saat 19.00'da başlayacak ve hakem Bülent Demirlek'in yöneteceği karşılaşma, Digitürk Lig TV'den naklen yayınlanacak. 
     
</TEXT>
</DOC>
