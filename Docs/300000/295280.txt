<DOC>
<DOCNO> 295280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur08.html </URL>
<DATE> 2004/12/06/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Suriye, PKK'lıların cenazesini kabul etmedi 
</HEADLINE>
<TEXT>

     Irak'ın Musul kenti yakınlarında 29 Kasım'da kurşuna dizilerek öldürülen üst düzey 5 PKK'lıdan Suriyeli olan 4'nün cenazesi Şam yönetimi tarafından Suriye'ye sokulmadı. 
     Örgütten yapılan açıklamada, Suriye uyruklu teröristler "Şilan Kubani" kod adlı Meysa Baki, Zekeriya İbrahim, "Cemil" kod adlı Nebo Ali, "Civan" kod adlı Hacı Cumali ile "Muşlu Fuat" kod adlı Himmet Toprak'ın Kuzey Irak'tan Suriye'ye dönerken, bindikleri otomobilin durdurularak kurşuna dizildiği belirtildi. Açıklamada, saldırdan Suriye gizli haber alma örgütü ve "Hain" diye nitelendirilen Kürtler'in sorumlu olduğu öne sürüldü. Musul yakınlarındaki Mahmur Kampı'nda 5 terörist için yapılan törenin ardından, cenazeler ailelerine teslim edildi. Muş'un Malazgirt İlçesi Okçuhan Köyü nüfusuna kayıtlı Toprak'ın cenazesi, Türkiye'ye getirilerek köyünde toprağa verildi. Malazgirt'teki törene DEHAP İlçe Başkanı Takyettin Özkahramaner'in de bulunduğu 300 kişi katıldı. 4 Suriyeli örgüt yöneticisinin de ülkelerinde toprağa verilme girişimi ise Şam yönetiminin, "Bu cenazeler bu ülkeye giremez" yanıtıyla sonuçsuz kaldı. PKK'nın yayın organı Roj TV, Suriyeli teröristler Meysa Baki, Zekeriya İbrahim, Nebo Ali ile Hacı Cumali'nin Kandil Dağı'nda toprağa verildiğini duyurdu. 
     
</TEXT>
</DOC>
