<DOC>
<DOCNO> 270897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sondun02.html </URL>
<DATE> 2004/09/11/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
ABD, Arafat'ın sürülmesine karşı... 
</HEADLINE>
<TEXT>

     ABD Dışişleri Bakan Yardımcısı Richard Armitage, ABD'nin Filistin lideri Yaser Arafat'ın sürülmesine hala karşı olduğunu söyledi. 
     Armitage, Mısır televizyonuna verdiği demeçte, İsrail Dışişleri Bakanı Silvan Şalom'un, Arafat'ın bölgeden çıkarılmasının ''her zamankinden daha yakın'' olduğu yönündeki açıklamasını değerlendirdi. 
     Richard Armitage, Şalom'un açıklamasından haberi olmadığını ancak, ''Arafat'ın sürülmesinin iyi bir fikir olduğunu düşünmediklerini'' belirtti. Armitage, İsrail'in bu konuda ABD ile temasa geçmediğini de kaydetti. 
     ABD, daha önce de birçok kez Arafat'ın İsrail tarafından sürülmesine karşı olduğunu, bunun sadece Arafat'ın Arap dünyasında daha çok güçlenmesine ve Filistin-İsrail gerginliğinin artmasına neden olacağını bildirmişti. 
     75 yaşındaki Filistin lideri Arafat, 2 yıldan fazla bir süredir hareketleri kısıtlanmış bir durumda Batı Şeria'daki karargahında bulunuyor ve bölgenin dışına çıkamıyor. 
     
</TEXT>
</DOC>
