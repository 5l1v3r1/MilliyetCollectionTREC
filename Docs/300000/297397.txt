<DOC>
<DOCNO> 297397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/ekonomi/eko04.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Petkim, ikincil halka arza hazır 
</HEADLINE>
<TEXT>


THY'nin ikincil halka arzı, yoğun bir taleple gerçekleştirildi. Sırada Petkim var. Petkim'in ikincil halka arzı, 12 aylık bilançonun çıkmasının ardından yapılacak 

Finans atölyesi SONGÜL HATISARU 

Türk Hava Yolları'nda THY , Özelleştirme İdaresi Başkanlığı'nın ÖİB iskontolu fiyatlama ve promosyon çalışmasıyla başarılı bir halka arz gerçekleştirildi. Şimdi ise gözler yine halka arz yöntemiyle yüzde 20'si özelleştirme hazırlığında olan Petkim'de. Daha önce blok satış yöntemiyle görücüye çıkan Petkim'in satışı ihaleyi kazanan Uzan grubundaki gelişmelerden dolayı iptal edilmişti. Şirketi halka arza hazırlayan Finans Yatırım'ın Genel Müdürü Hüseyin Öztürk sorularımızı yanıtladı. 

Petkim'de halka arz için hangi tarihe hazırlanıyorsunuz 
Tarihe ÖİB karar verecek. Şirketin 12 aylık bilançosunun çıkmasının ardından halka arz ederiz diye düşünüyoruz. Bu da ilkbahar aylarının başında olacağını gösteriyor. Biz grup olarak halka arzla ilgili tüm altyapı çalışmalarımızı tamamladık. Finansal tabloların kesinleşmesinin ardından ÖİB'nin uygun göreceği tarihte halka arzı yapmak için hazırız. Petkim'in yüzde 20'lik bölümü halka arz edilecek. Kaba bir hesapla 200 milyon dolar civarında bir halka arz olacak. Halka arz için çok katılımlı bir konsorsiyum kuracağız. 

Bu halka arzda da iskonto ve promosyona dayalı uygulamalar olacak mı 
ÖİB yine çeşitli iskontolar uygulayacaktır diye düşünüyoruz. Bizim şirketi halka arza hazırlayan kurum olarak da önerimiz bu yönde. Bireysel yatırımcılara belli iskontolar olabilir. Petkim'in ürünlerini kullanıp üretim yapan çeşitli firmalara da özel indirimler sağlanabilir. Petkim'den mal alıp bunu katma değerli ürüne çeviren firmalara ve çalışanlarına da belli iskontolar yapılmasını istiyoruz. 

Yabancı yatırımcılara yönelik belli bir tahsisat olacak mı 
Henüz belirlenmiş bir oran yok. Ancak THY'de yapıldığı gibi bu halka arzda da önemli ölçüde yurtdışındaki yatırımcılara yöneleceğiz. Yurtdışında yerleşik Türk vatandaşlarına belli iskontolar düşünüyoruz. THY'deki bedava bileti uygulaması çok cazipti. THY'de, Petkim'de ÖİB'nin bünyesinde olan şirketler. Dolayısıyla yurtdışında yaşayan Türk vatandaşlarına bilet verilmesi uygulaması bu halka arzda da kullanılabilir. Bunu ÖİB'ye önermeyi düşünüyoruz. Ancak tabi ki bu kararı ÖİB verecek. 

THY'ye 5 katı talep geldi. Petkim halka arzına da bu oranda bir ilgi bekliyor musunuz 
THY, arkasından Petkim önemli halka arz örnekleri olacak. Bu her şeyden önce sermaye piyasaları için çok önemli bir gelişme. Çünkü 2001 krizinden sonra halka arzların sayısı önemli ölçüde azaldı. Nisan'dan bu yana yapılan özel sektör halka arzları ise yatırımcılara kazandırmadı. Ve çok büyük bir güvensizlik oluştu. Coca-Cola gibi bir marka bile halka arzını iptal etmek zorunda kaldı. THY ve Petkim sermaye piyasanın tekrar güvenilirlik kazanması anlamında da çok önemli olacak. THY'nin başarısı Petkim'e de yansıyacak. Petkim'in halka arzları destekleyecek önemli bir örnek olacağını düşünüyoruz. 


</TEXT>
</DOC>
