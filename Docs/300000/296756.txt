<DOC>
<DOCNO> 296756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/yasam/ayas.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İki kızın eceli oldu 
</HEADLINE>
<TEXT>


Kuşadası'nda İsmail Kılınç, sevgilisi olan üvey yeğeni ile arkadaşını erkeklerle gezerken görünce kıskançlık krizine girdi. Kılınç, iki genç kızı kafalarına ateş ederek öldürdü 

LATİF SANSÜR, TAYLAN YILDIRIM Aydın DHA 

Aydın'ın Kuşadası ilçesinde İsmail Kılınç 29 , başka erkeklerle gördüğü sevgilisi Mürşide Mürüvvet Özcan 17 ile arkadaşı Banu Dal'ı 19 öldürdü. Olay, 8 Aralık'ta meydana geldi. Minibüs şoförlüğü yapan Kılınç, üvey yeğeni Mürşide'yle bir süre önce ilişki yaşamaya başladı. Sevgilisi ve onun arkadaşı Banu Dal'ı erkeklerle gören Kılınç, genç kızları izlemeye başladı. Eve giden Özcan ve Dal'ı gezme bahanesiyle dışarı çıkaran Kılınç, otomobille Kuşadası dışına götürdü. İddiaya göre Kılınç ile genç kızlar arasında otomobilde tartışma çıktı. Kılınç, Kirazlı yolu üzerindeki taş ocakları bölgesinde yanında oturan sevgilisini ve arka koltukta oturan Dal'ı başlarına ve göğüslerine ateş ederek öldürdü. 
Dal'ın cesedini Kirazlı köyü yakınında çalılığın içine atan Kılınç, polisi şaşırtmak için sevgilisinin cesedini de yaklaşık 15 kilometre uzaklıktaki Ömer Tatil Köyü önündeki su kanalına bıraktı. Ailelerin ihbarı üzerine üzerine araştırma başlatan polis, genç kızların cesetlerini önceki gün buldu. 

Afyon'a kaçtı 
Özcan ve Dal'ın son olarak Kılınç'la görüldüğü bilgisine de ulaşan polis, ilçe giriş ve çıkışlarını tuttu. Kılınç'ın otomobilini İzmir'de bıraktıktan sonra memleketi Afyon'un Şuhut ilçesine kaçtığı tespit edildi. Polis, Kılınç'ı dün akrabasının evinde kıstırdı. Kaçamayacağını anlayan Kılınç, kendi yaşamına son verdi. 


</TEXT>
</DOC>
