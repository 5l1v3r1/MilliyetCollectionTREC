<DOC>
<DOCNO> 259475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/magazin/axmag02.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sanki Dün Gibi'de 90'lar dile geldi 
</HEADLINE>
<TEXT>


Türk pop müzik tarihine bir yolculuk olan konserler dizisinin ilk bölümünün konuğu Sezen'di 

DENİZ ALTUNTAŞ 

Most Production tarafından düzenlenen "Sanki Dün Gibi" konserlerinin ilki önceki gece Harbiye Açıkhava Tiyatrosu'nde yapıldı. Halit Kıvanç'ın sunduğu ilk gecede, Türk pop müziğinde 1990'lara damgasını vurmuş şarkılar seslendirildi. Solistliğini Özlem Tekin, Fatih Erkoç ve Levent Yüksel'in yaptığı konserin ilk bölümünde Aşkın Nur Yengi, 'Serserim Benim' şarkısını söyledi. İkinci bölümde de Sezen Aksu, 4 şarkı okudu ve "Kendime ne güzel bir hayat biriktirmişim. Şimdi anlıyorum" diyerek şarkılarını bitirdi. 

Kahkaha da vardı 
Sanatçılara Orhan Şallıel yönetimindeki senfoni orkestrası eşlik etti. 
Fatih Erkoç'un esprileriyle neşeli bir ortamda geçen konserde 'Ele Güne Karşı', 'Araba', 'Yaz Yaz Yaz', 'Her Gece', 'Med Cezir' gibi şarkılar seslendirildi. Tekin, Erkoç ve Yüksel, Hakan Peker'in 'Hey Corç Versene Borç' isimli şarkısını söylerken gülme krizine tutuldu. 


</TEXT>
</DOC>
