<DOC>
<DOCNO> 265815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sonyas07.html </URL>
<DATE> 2004/08/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İşte ilginç meslekler Yoğurucu, maçacı, tarak fırçacı... 
</HEADLINE>
<TEXT>

     Türkiye İş Kurumu İş-Kur tarafından hazırlanan Türk Meslekler Sözlüğü'nde, bilinenlerin yanı sıra daha önce duyulmamış veya az duyulmuş ilginç mesleklerin de tanımı yapılıyor. 
     Uluslararası ve ulusal normlara uygun hazırlanan ''Türk Meslekler Sözlüğü''nde, meslek sınıflandırma sistemi içinde yer alan unvanların, özetlenmiş meslek tanımlarını ve meslek kodları yer alıyor. 
     Milletlerarası Standart Meslek Sınıflandırma Rehberi esaslarına göre 10 ana grupta meslek ve meslek tanımından oluşan Türk Meslekler Sözlüğü'nde 2 bin 70 meslek kod ve tanımı yer alıyor. 
     İşgücü piyasası hakkında bilgi sahibi olmak isteyenlere, çalışma yaşamında yer alan meslekleri ve meslek tanımlarını tanıtan sözlük ayrıca, ''yoğurucu'', ''maçacı'', ''tarak fırçacı'', ''sperm işçisi'' nedir diye merak edenlere cevap veriyor. 
     ''Yangından mal kurtarma mütehassısı'', ''su verici'', ''kavurucu'', ''bükücü'' gibi ilginç meslek adlarının da tanımlandığı sözlük, mevcut mesleklerin kod ve unvan tanımlarında standardizasyon sağlamayı amaçlıyor. 
     İstihdam ve eğitim politikaları ve bu politikalara dayalı olarak hazırlanan plan ve programların sağlıklı ve günün koşullarına göre hazırlanmasına yardımcı olmayı hedefleyen Meslekler Sözlüğü, ayrıca, ''İşgücü piyasasına ve işsizlere ilişkin istatistiksel verilerin sağlam ve sağlıklı bir şekilde hazırlanmasına, iş analizleri çalışmalarının objektif olarak yapılmasına ve işsizlikle ilgili sorunlara doğru teşhis konulmasına'' olanak sağlıyor. 
     
     DUYULMAMIŞ MESLEKLERİN TANIMLARI 

     Sözlükte yer alan ilginç bazı meslek adları ve tanımları şöyle 
     -İmbikçi Ağaçların kesilip devrildiği yerlerde odun parçalarından, buhar distilasyonu vasıtasıyla ham terementin çıkaran bir nevi imbik kazanını çalıştıran kişi. 
     -Nehir Sürücüsü Tomrukları suya yuvarlayıp, nehirden aşağı yüzdürerek sevk mahalline ulaşmalarını sağlayan, uzak taşımacılık için tomrukları demetler haline getiren kişi. 
     -Yoğurucu Lastik imalinde kullanılan hammaddeleri yoğuran, karıştıran veya ısıtan bir makineyi çalıştıran kişi. 
     -Tarak Fırçacı Tarak makinesinin temizliğini yapan, temizlik sonrasında toplanan telef olmuş pamukların kullanımı için ilgili bölümlere sevk eden nitelikli kişi. 
     -Kırkıcı Kırkım zamanı koyunların yünlerini kırkım makinesiyle kırkan kişi. 
     -Yangından Mal Kurtarma Mütehassısı Yangınlar sırasında ve yangınlardan sonra eşyaları koruyan ve kurtaran kişi. 
     -Meydancı Şefi Konaklama vb. İşletmelerde genel alanların temizliği, düzeni ve bakımıyla ilgili işlerin ve sorumlu olduğu personelin kontrolünü yapma bilgi ve becerisine sahip nitelikli kişi. 
     -Maçacı Kendi başına ve belirli bir süre içerisinde, geleneksel yöntemlerle döküm yapılan işletmelerde maça kumu, maça iskeleti ile maça sandığı hazırlama ve maça yapma bilgi ve becerisine sahip kişi. 
     -Perdahçı Teleskop, tüfek, nişangah dürbünü, fotoğraf makinesi ve mikroskop gibi hassas optik aletler de kullanılacak mercek, prizma ve diğer optik elemanları pek hassas toleransına kadar makineyle perdahlayan kişi. 
     -Klişeci Üzerine fotoğraf kopya edilmiş metal plakaları asitle yıkayıp baskı klişesi haline getiren kişi. 
     -Hamurkar Hamurkar, un, su, tuz ve maya ile katkı maddelerini yoğurmak ve unlu mamullerin üretimi için gerekli hamuru hazırlamak ile ilgili işlemleri, kendi başına ve belirli bir süre içerisinde yapma bilgi ve becerisine sahip nitelikli kişi. 
     -Kültürcü süthane mandıra Tereyağı, krema, peynir ve diğer maddelerin imalinde kullanılacak ana kültürü yaparak bundan bakteri kültürü çıkaran kişi. 
     -Bükücü Ağaç parçaları elle veya makine ile buhara tutarak büken kişi. 
     -Sperm işçisi Verimli sığır ve at ırkı yetiştirmek için iyi bir cins boğa ve aygırlardan sperm almada ön hazırlıkları yaparak spermi alan kişi. 
     -Su Verici metal Sertleştirilmiş çelik eşyayı fırında tekrar ısıtmak ve soğutmak suretiyle metali daha sert, daha dayanıklı veya daha esnek bir hale getiren kişi. 
     -Kavurucu Dönen sıcak bir silindirde kakao tohumunu kavuran kişi. 
     -Beden İşçisi Bu grup, Taşıma, kaldırma, istifleme, kürekleme, kazma ve benzeri işleri kol gücü ile kazma, kürek, el arabası ve sokak süpürgesi gibi basit işçilik aletlerini gerekli yerlerde kullanarak çalışan kişi. 

     
</TEXT>
</DOC>
