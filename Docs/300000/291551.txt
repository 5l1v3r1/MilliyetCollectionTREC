<DOC>
<DOCNO> 291551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur46.html </URL>
<DATE> 2004/11/23/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Özkaya'nın Milliyet'e davası... İşte Milliyet'in cevap dilekçesi... 
</HEADLINE>
<TEXT>

     Yargıtay Başkanı Eraslan Özkaya'nın, organize suç örgütü lideri Alaattin Çakıcı'nın yurtdışına kaçış süreciyle ilgili olarak ''Çakıcı Diyalogları'' başlıklı haber yayınlayan Milliyet Gazetesi aleyhine açtığı 40 milyar liralık manevi tazminat davası başladı. 
     Ankara 10. Asliye Hukuk Mahkemesi'nde görülen davanın duruşmasına Özkaya'nın avukatı Fevzi Coşkun ve Milliyet Gazetesi'nin avukatı Şahin Mengü katıldı. 
     Mengü, davaya karşı görüşlerini içeren dilekçeyi mahkemeye sundu ve davanın reddine karar verilmesini istedi. 
     Özkaya'nın avukatı Coşkun ise haberlerde müvekkilinin kişilik haklarına ağır saldırıda bulunulduğu görüşünü yineledi ve mahkemeye delil sunacaklarını ifade etti. 
     Duruşma, taraf avukatlarına delillerini sunmaları için süre verilmesine, başka yerlerden belge ve bilgi gelecekse masraf yatırılması halinde istenmesine karar verilerek, ertelendi. 
     Milliyet Gazetesi'nin avukatı Mengü, cevap dilekçesinde, gazetenin Sorumlu Yazıişleri Müdürü Eren Güvener'in de davalı olarak gösterildiğini, ancak 5187 sayılı Basın Kanunu ile sorumlu yazıişleri müdürlerinin hukuki sorumluluğunun kaldırıldığına işaret ederek, davanın Güvener yönünden husumet yokluğu nedeniyle reddedilmesi gerektiğini ifade etti. 
     Cevap dilekçesinde, gazetenin 19 Ağustos 2004 tarihli sayısında yer alan haberlerin, Özkaya'yı ilgilendirip ilgilendirmediği irdelenmeden dava konusu yapıldığı anlatıldı. 
     
     ''HABER OLMADIĞI SÖYLENEMEZ'' 
     Özkaya ile MİT Dış Operasyonlar Dairesi Başkan Yardımcısı Kaşif Kozinoğlu, Özkaya ile yazlığının müteahhidi Hakkı Süha Şen ve Şen ile Çakıcı arasındaki diyaloglara yer verildiği anımsatılan dilekçede, şöyle devam edildi 
     ''Gerçekler çarpıtılarak, mahkemeler yanıltılarak, meslek taassubu ve dayanışması içinde karar verilecekse, Anayasa'nın ve yasaların bize verdiği hakkı sonuna kadar kullanarak, bu ve benzer davaları Avrupa İnsan Hakları Mahkemesi'ne AİHM kadar taşıyacağız. 
     Dünyanın hiçbir demokratik ülkesinde devletin gizli istihbarat örgütünün hangi düzeyde olursa olsun yargı organlarıyla ilişkisinin toplumu dalgalandıracak nitelikte haber olmadığı kimse tarafından söylenemez. Gizli istihbarat teşkilatları, yargı organlarıyla ilişkiye giremez. Yasalarda MİT'in sadece idareden bilgi isteyeceği belirtilmiştir. 
     Özkaya, yargının tarafsızlığını zedeleyen, dolaylı ya da dolaysız hukuk dışı teklifi, görüşmeyi reddetmemiş, gelen kişi hakkında suç duyurusunda bulunmamış, görüşmesini hata yaparak sürdürmüş, yargının yıpranmasına ve en sert eleştirilere muhatap olmuştur.'' 
     
</TEXT>
</DOC>
