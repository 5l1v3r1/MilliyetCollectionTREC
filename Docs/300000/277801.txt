<DOC>
<DOCNO> 277801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo16.html </URL>
<DATE> 2004/10/06/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Milli futbolcular Kazakistan'ı küçümsemiyor... 
</HEADLINE>
<TEXT>

     A Milli Futbol Takımı'nın aday kadrosunda yer alan Nihat Kahveci ve Emre Belözoğlu, 9 Ekim Cumartesi günü 18. Dünya Kupası eleme grubu maçında karşılaşacakları Kazakistan'ın küçümsenecek bir takım olmadığını söylediler. 
     Antrenman öncesinde basın mensuplarının sorularını yanıtlayan futbolculardan Nihat, rakiplerini çok fazla tanımadıklarını ifade ederek, ''Ancak maça kadar yeterli zamanımız var. Kasetlerini izliyoruz. Her takım gibi onlar da ciddi bir rakip. Konsantre olduğumuz zaman Kazakistan'ı yeneriz'' diye konuştu. 
     Çok enteresan bir grupta yer aldıklarını ifade eden Nihat, ''Grubumuzda her takım her takımdan puan alabiliyor. Biz ilk 2 maçta istediğimizi alamadık, 2 puan toplayabildik. Şimdi 2 maçta 6 puan hedefliyoruz. Bunu başardığımız zaman grupta iddialı konuma geleceğiz. Hedefimiz grup birinciliğidir'' ifadelerini kullandı. 
     Nihat, karşılaşmanın yapılacağı Fenerbahçe Şükrü Saracoğlu Stadı'nın Türkiye'nin iyi statlarından biri olduğunu belirterek, 9 Ekim Cumartesi günü orada iyi bir atmosfer olacağına inandığını kaydetti. 
     
     EMRE ''RAKİBİ KÜÇÜMSEMİYORUZ'' 
     Emre Belözoğlu ise milli takımın çok iyi bir ekip ve her takımı yenebilecek güçte olduğunu kaydetti. 
     Kampta iki gündür Kazakistan'ın maç kasetlerini izlediklerini belirten Emre, ''Rakibimiz ilk defa Avrupa Grubu'nda Dünya Şampiyonası elemelerinde yer alıyor. Kendilerini göstermek istiyorlar. Kesinlikle küçümsenecek bir rakip değil. Gürcistan maçında almamız gereken dersleri aldık. Bundan sonra her takımı kendi sahamızda yenmek istiyoruz'' diye konuştu. 
     Sakatlığının durumu konusunda da bilgi veren Emre, şu anda oynayıp oynamayacağı hakkında net bir açıklama yapılamayacağını belirterek, ''Doktorumuz Cengiz Dinç ile sürekli konuşuyoruz. İki maçta da oynayabilecekmiş gibi göründüğümü söyledi. Ama şimdiden net birşey söyleyemiyoruz. Belki ilk maçta riske edilmeyebilirim'' dedi. 
     
</TEXT>
</DOC>
