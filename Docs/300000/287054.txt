<DOC>
<DOCNO> 287054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun27.html </URL>
<DATE> 2004/11/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Gürcistan'dan Irak'a 300 asker, Hollanda Afganistan'dan çekiliyor 
</HEADLINE>
<TEXT>

     Gürcistan, Irak'taki koalisyon güçleri bünyesinde görev yapmak üzere bölgeye 300 asker gönderdi. 
     Gürcistan Savunma Bakanı Georgi Baramidze yaptığı açıklamada, bugün yola çıkan 300 kişilik askeri birliğin Kuveyt'te 15 günlük eğitimden sonra bölgeye geçeceğini kaydetti. 
     Baramidze, ABD ile ülkesi arasında yapılan anlaşma gereği Irak'taki asker sayısının 850 kadar artırılacağını belirterek, Gürcü askerlerin bölgedeki BM ofislerinin güvenliğinden sorumlu olacağını söyledi. 
     Georgi Baramidze, Irak'a gönderilen birlik içinde gönüllü askerlerin yer aldığını da kaydetti. 
     Irak'ta, Nisan ayından bu yana 159 Gürcü askeri görev yapıyor. 
     
     HOLLANDA, AFGANİSTAN'DAKİ ASKERİ GÜCÜNÜ ÇEKİYOR 
     Öte yandan, Hollanda, Afganistan'daki Uluslararası Güvenlik Destek Gücü ISAF bünyesinde görev yapan ve Kırgızistan'ın Manas hava üssünde konuşlandırılan savaş uçaklarını gelecek haftadan itibaren çekecek. 
     Savunma Bakanlığından verilen bilgiye göre, uçaklarla birlikte Afganistan'da görev yapan ve 40 kişiden oluşan piyade birliği de Hollanda'ya dönecek. 
     Hollanda'nın Manas hava üssünde 6 adet F-16 savaş uçağı ile bir adet KDC-10 tipi havada yakıt ikmali yapabilen tanker uçağı ve 170 kişilik askeri personeli bulunuyor. 
     Verilen bilgiye göre, Hollanda uçakları özellikle Afganistan'daki devlet başkanlığı seçimleri sırasında güvenliğin sağlanması amacıyla yoğun görev yaptı. Uçaklar, bugüne kadar 86 görev uçuşu yaptı ve yaklaşık 800 saat süreyle havada kaldı. Bu sürede önemli bir olay yaşanmadı, yalnızca geçen hafta bir F-16 uçağının görev dönüşü inişe geçtiği sırada pistten çıkarak, burnu yere çakılması şeklinde bir kaza yaşandı. 
     
</TEXT>
</DOC>
