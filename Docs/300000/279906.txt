<DOC>
<DOCNO> 279906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/guncel/gun01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Öncel'i de 'fatura'yla kurtarmış 
</HEADLINE>
<TEXT>


Eski MHP Şanlıurfa İl Başkanı Feridun Öncel'in, yaralamayla ilgili davadan Peker'in bir otelden aldığı sahte faturayla kurtulduğu öne sürüldü... 

ERDAL KILINÇ İstanbul 

Kandıra F Tipi Cezaevi'ne gönderilen Sedat Peker'in, yaralama olayına karışan eski MHP Şanlıurfa İl Başkanı, Öncel aşiretinin ileri gelenlerinden ve Başkent İktisatcılar Eğitim, Yardımlaşma ve Dayanışma Derneği Başkanı Feridun Öncel'i sahte belgelerle kurtardığı iddia edildi. Peker'in çok samimi olduğu Öncel'e "başkanım" diye hitap ettiği belirlendi. 
İddiaya göre, Urfa Akçakale'de 2 Mayıs 2004'te, aralarındaki anlaşmazlık bulunan akrabası Halil İbrahim ve Namık Kemal Öncel'i silahla yaralayan Öncel, Peker'i arayarak yardım istedi. 
Peker, Öncel'den silahını ve cep telefonunu gizlemesini isteyerek durumu düzelteceğini iletti. Alanya'da 5 yıldızlı otel işleten Hüseyin Zamanoğlu'nu arayan Peker, Öncel'in olay tarihinde otelde kaldığını gösteren bir fatura hazırlamasını istedi. 
Peker, Zamanoğlu'yla yaptığı telefon görüşmesinde, "Feridun başkanı sizin otele yollamıştım, o sırada Urfa'da çatışma çıkmış. Otel yetkililerine söyleyin, bir belge hazırlasınlar. Bu belge mahkemeye sunulacak" dedi. Bu sırada Peker ve adamları da Öncel'le telefonla görüşerek tavsiyelerde bulundu. 
Antalya Emniyet Müdürlüğü'nden otelin kayıtlarını isteyen mahkemeye, Öncel'in Grand Zaman Oteli'ne 28 Nisan 2004'te giriş yaparak 508 no'lu odada kaldığını, 4 Mayıs 2004'te de çıkış yaptığını, Öncel İnşaat Sanayi Ticaret Ltd. adına fatura kesildiğini gösteren kayıtlar gönderildi. Mahkemeye sunulan belgenin ardından Öncel davadan kurtuldu. Öncel, önceki gün gözaltına alınırken, sahte belge hazırlayan Zamanoğlu'nun arandığı bildirildi. 

Çatlı'nın arkadaşı 
Öncel'in adı Abdullah Çatlı ile de gündeme gelmişti. Öncel, partililerin karşı çıkmasına rağmen, Şanlıurfa MHP İl Başkanı olmuştu. 

'Kişiliği bozuk' raporu almış 

TOLGA ŞARDAN Ankara 
Gökhan Özen'in şarkısına klip çekilen, Sedat Peker'in Şile ve Beykoz'daki villalarının imarsız ve ruhsatsız olduğu ortaya çıktı. Peker'in askerliğe elverişli olmadığına ilişkin resmi rapor da incelemeye alındı. 1970 doğumlu Peker'in askerlik dönemi geldiğinde askeri hastaneden 'anti-sosyal kişilik bozukluğu' raporu aldığı anlaşıldı. Peker'in aldığı raporun sahte olması halinde askerlik yapması gündeme gelecek. Araştırmalarda, Peker'in İstanbul'da birçok polise altın tespih ve Rolex marka kol saatleri hediye ettiği de belirlendi. 


</TEXT>
</DOC>
