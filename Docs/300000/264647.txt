<DOC>
<DOCNO> 264647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/yazar/sazak.html </URL>
<DATE> 2004/08/19/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Afet yönetimi 
</HEADLINE>
<TEXT>


Alibeyköy'de yaşanan sel felaketi, 'afet yönetimi' konusunda İstanbul'un olası deprem bir yana, kentin sadece 'Avrupa yakası'nı etkileyen yağış sonrası durumuna ilişkin ciddi kuşku ve kaygılar uyandırdı. 
Evet, İstanbul Büyükşehir Belediyesi önceden Meteoroloji'nin hava tahmin raporlarını değerlendirerek, halkı 'son 10 yılın en yoğun yağışları' konusunda uyardı. Afet Koordinasyon Merkezi AKOM Kadir Topbaş'ın başkanlığında aralıksız çalıştı ancak İstanbul'un makus talihi değişmedi. Alibeyköy Deresi başta olmak üzere, su havzalarında kurulu gecekondu semtlerini sel aldı ve yüzlerce insan yaşam savaşı verdi. 
Türkiye, on yıldır olimpiyatlara ev sahipliği yapmanın peşinde, 2004 oyunlarının Atina'da başladığı şu günlerde İstanbul'dan insan manzaraları utanç verici. 
Yoksulluk, çaresizlik ve çözümsüzlük. 
İstanbul sel baskınlarına hazır diye umulurken, Alibeyköy'de azgın dalgalar ve göletler içinde kurtarılmayı bekleyen insanlara ne itfaiye araçları yetişebildi ne de botlar. Allah'tan halkımızın kamyon lastiğiyle yüzme derslerinden edindiği 'şamyel kültürü' var da, can kaybı yaşanmadı. 
Alibeyköy dışında Eyüp, Bağcılar, Esenler bölgesi de selden etkilendi. 
Peki İstanbul bu hale nasıl geldi 
Yetkililer, sorunun yanıtını veriyor Çarpık yapılaşma Yıllarca bu kaçak ve çarpık yapılaşmaya göz yumanlar, su havzalarını imara açanlar, ormanlık arazilerdeki işgali teşvik ederek, gecekonduları oy deposu haline getirenler de, günümüzde 'çarpık yapılaşma'dan şikayet eden yetkililer değil mi 
İstanbul, 1994 yerel seçimlerinden bu yana Refah ve AKP'nin kalesi. Tayyip Erdoğan bir 'başarı model'i olarak İstanbul Belediye Başkanlığı'ndan Başbakanlığa tırmandı. 28 Mart seçimlerinde Tayyip Bey'in kefaletiyle Kadir Topbaş başkanlığa seçildi. 
Topbaş, Alibeyköy felaketinden sonra 'Eğer İstanbul'daki dere yataklarını genişletemezsek, bu sorunlar sürekli yaşanır. Bu yerleri, kimse kusura bakmasın, istimlak edeceğiz' diyor. 
Başbakan Erdoğan da selden önce 'Kaçak yapıları acımadan yıkın' talimatını vermişti. 
Hükümet ve belediyeler, 'Deprem yıkmadan biz yıkalım' noktasına geldiler. Seçim dönemlerinde hemen her partinin oy deposu gecekonduları 'hizmet götürme' iddiasıyla sömürmelerinin ardından artık 'istimlak ve yıkım' kaçınılmaz oldu. 
Kadir Topbaş, yakınıyor 
'Vatandaşlara, sel gelecek evlerinizi boşaltın çağrısı yaptık ama dinletemedik'. 
Doğru, belediye uyardı, AKOM'dan 'şeffaf' bilgilendirme yaptı. Ancak bir 'deprem simülasyonu' olabilecek önlemlerde yetersiz kaldı. İnsanlar perişan oldu. İstanbul imajı yine aşındı. Sel nihayet bir mahalleyi önüne kattı, yarın deprem olsa yüzlerce mahalle yıkılacak. İstanbul bu haliyle depreme hazır mı 
Ne gezer 



</TEXT>
</DOC>
