<DOC>
<DOCNO> 298727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonsiy01.html </URL>
<DATE> 2004/12/18/ </DATE>
<TIME> 02.20 </TIME>
<AUTHOR>  </AUTHOR>
<HEADLINE>
Gül Bugünkü Türkiye ile yarınki Türkiye birbirinden çok farklı olacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Bugünkü Türkiye ile yarınki Türkiye birbirinden çok farklı olacaktır. Siyaseten farklı olacaktır, ekonomik olarak farklı olacaktır'' dedi. 
     Gül, Atatürk Havalimanı Devlet Konukevi'nde Başbakan Recep Tayyip Erdoğan ile birlikte kendilerini karşılayan partililere hitap etmek üzere kurulan kürsüye geldi. 
     Başbakan Erdoğan'ın konuşma önceliğini verdiği Gül, sözlerine, ''Bugün ne kadar sevinsek, ne kadar gururlansak azdır'' diye başladı. 
     Çok önemli bir dönemi hep birlikte yaşadıklarını belirten Gül, bu gururun, hükümetlerine ve partilerine nasip olduğunu vurguladı. 
     Gül, şunları söyledi 
     ''Şunu bilin ki, aslında bütün dünya şunu biliyor ki, bugünkü Türkiye ile yarınki Türkiye birbirinden çok farklı olacaktır. Siyaseten farklı olacaktır, ekonomik olarak farklı olacaktır. Her bakımdan farklı olacaktır. Bu tarihi olayı gerçekleştirmek partimize, hükümetimize nasip olduğu için ne kadar övünsek azdır. Eminim ki Türk halkı bunu takdir edecektir. Bütün emeği geçenleri de muhakkak ki sinesine basacaktır. Milletimiz için hayırlı uğurlu olmasını diliyorum.'' 
     
</TEXT>
</DOC>
