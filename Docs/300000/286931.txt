<DOC>
<DOCNO> 286931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur15.html </URL>
<DATE> 2004/11/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Ucuz atlatıldı... Dere yatağındaki okulun bahçe duvarı yıkıldı... 
</HEADLINE>
<TEXT>

     Şanlıurfa'da dünden bu yana zaman zaman etkili olan yağışlar nedeniyle, dere yatağındaki bir okulun bahçe duvarı yıkıldı. 
     İstanbul Menkul Kıymetler Borsası İlköğretim Okulu Okul Aile Birliği Başkanı Tosun Bayram, yaptığı açıklamada, geçen yıl eğitim ve öğretime başlanan okulun, arka bölümünden Devteşli Deresi'nin geçtiğini söyledi. 
     Okulun bulunduğu mahallede altyapı olanaklarının yetersiz olduğunu ve bu nedenle kış aylarında öğrencilerin, okula gidip gelmekte zorlandıklarını ifade eden Bayram, şunları söyledi 
     ''Okulumuz, bölgenin en büyük ve modern yapılarından biri. Yaklaşık bin öğrenci burada eğitim ve öğretime devam ediyor. Ancak kış aylarında zor günler yaşıyoruz. Okulumuz dere yatağında bulunuyor, daha ilk yağmurda bahçe duvarının bir bölümü yıkıldı. Çocuklarımızı, bu şekilde okula nasıl göndereceğiz, bilemiyorum. Yetkililerden yardım bekliyoruz.'' Şanlıurfa Milli Eğitim Müdürü Mehmet Küçük ise bir bölümü yıkılan bahçe duvarını en kısa sürede yeniden yaptıracaklarını belirtti. 
     Mehmet Küçük, şöyle konuştu 
     ''Duvar, aşırı yağış sonucu yıkılmış. Olay esnasında okulda kimsenin bulunmaması büyük bir şans. Yarından itibaren duvarın yeniden inşaası için çalışmalara başlayacağız.'' 
     
</TEXT>
</DOC>
