<DOC>
<DOCNO> 252549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas13.html </URL>
<DATE> 2004/07/02/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
"İyi kalpli kötü adam" son yolculuğuna uğurlandı... 
</HEADLINE>
<TEXT>

     Türk Sineması'nın unutulmaz karakter oyuncularından, ''iyi kalpli kötü adam'' gazeteci Hüseyin Baradan, için İzmir'de cenaze töreni düzenlendi. 
     Hüseyin Baradan için ilk tören, üyesi olduğu İzmir Gazeteciler Cemiyeti İGC önünde düzenlendi. 
     Vali Göksu, törende yaptığı konuşmada Hüseyin Baradan'ın mütevazı kişiliği ile özverili bir sanatçı olduğunu ifade ederek, İzmir Valiliği olarak Baradan'ın anısını yaşatmak için mutlaka bir esere ismini vereceklerini bildirdi. 
     İzmir Gazeteciler Cemiyeti Başkanı Erol Akıncılar da Baradan'ın sinemada 369 filmde rol aldığını ve milyonların gönlünde, oynadığı karakter rolleriyle taht kurduğunu belirterek, ''O foto muhabirliğinin, sinema oyunculuğunun dışında da bir mesleğin erbabıydı. O bir gönül adamıydı'' dedi. 
     İGC'deki töreninin ardından Hüseyin Baradan'ın cenazesi, Alsancak Hocazade Camii'ne getirildi. 
     Buradaki törene Vali Yusuf Ziya Göksu, Büyükşehir Belediye Başkanı Aziz Kocaoğlu, film yapımcısı Türker İnanoğlu, sanatçı Erkin Koray, bazı belediye başkanları ve vatandaşlar katıldı. 
     Törende eski Devlet Bakanı Işılay Saygın, sanatçı Ümran Baradan da hazır bulundu. Baradan'ın oğlu Levent, gelini Pelin ve torunları Bige ve Efe, sürekli gözyaşı döktükleri görüldü. 
     Baradan'ın cenazesi, defnedilmek üzere Bornova Mezarlığı'na götürüldü. 
     Türker İnanoğlu, gazetecilere, Baradan ile 44 yıllık bir dostluğu bulunduğunu kaydederek, ''Türk Sineması'nda bir efsane takım vardı. Hüseyin Baradan, onun son yıldızıydı'' dedi. 
     Erkin Koray ise ''Türkiye için büyük kayıp'' diye konuştu. 
     
</TEXT>
</DOC>
