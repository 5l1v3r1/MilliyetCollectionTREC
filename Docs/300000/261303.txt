<DOC>
<DOCNO> 261303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/spor/bbas.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
En ağır konuk 
</HEADLINE>
<TEXT>



Turnenin son durağı 
TÜRKİYE basketbol tarihinde ilk kez NBA yıldızlarına ev sahipliği yapacak. Atina'daki Yaz Olimpiyatları hazırlıkları çerçevesinde Avrupa turnesinin son durağı olan İstanbul'a bugün gelecek olan Birleşik Amerika Milli Basketbol Takımı, Ay - Yıldızlı ekibimizle yarın ve salı günü iki özel maç yapacak. ABD Milli Takımı, THY'nin özel uçağı ile bu sabah Belgrad'dan yola çıkacak ve TSİ 13.00'te İstanbul'da olacak. 

Sıkı korunacak 
İSTANBUL'DA kalacağı dört gün süreyle Çırağan Oteli'nde konaklayacak ve kadrosunda Allen Iverson, Tim Duncan, LeBron James, Carmelo Anthony, Stephan Marbury gibi yıldızları barındıran Dream Team, olası saldırıya karşı geniş güvenlik önlemleri altında korunacak. Ziyaret boyunca özel aşçısının hazırlayacağı yemekleri yiyecek ABD, bugün 14.30'da Çırağan Oteli'nde basın toplantısı düzenleyecek. 

DİKKAT 
Abdi İpekçi Salonu otoparkına sadece güvenlik, görevliler, basın mensupları ve protokole dahil özel giriş kartına sahip kişilerin araçları alınacak. Diğer araçlar Kazlıçeşme Otopark alanına yönlendirilecek. 
Salonun tüm çevresi bariyerler ile çevrilerek ikinci bir emniyet hattı oluşturuldu. Bileti olmayanlara geçiş izni verilmeyecek. 
Cam, metal, plastik ya da diğer tipte şişeler, tehlikeli nesneler, video kameralar ve yiyecek salona sokulmayacak. 
Maç biletlerinin müsabakaların sonuna kadar muhafaza edilmesi gerekecek. Zira girişte biletler optik olarak iptal edilecek, salon dışına çıkılamayacak. 
Biletinde yazan yerde oturmayanlar, maçları ayakta izlemek isteyenler, reklam ve pazarlama amaçlı aktivitelerde bulunanlar salon dışına çıkarılacak. 

Hidayet'e nazar değdi 

Burnu alçıda 
HİDAYET Türkoğlu, Basketbol Milli Takımı'nın dün akşam yaptığı antrenmanda burnuna aldığı darbe sonrası International Hospital'a kaldırıldı. Bir pozisyonda Valentin ile çarpışan yıldız oyuncunun burnunda kırık olmadığı, ancak meydana gelen zedelenme nedeniyle pazar gününe kadar alçı uygulanacağı açıklandı. Hido'nun, ABD karşısında forma giyip giyemeyeceği maç saatinde belli olacak. 

Serkan-Kerem tamam 
A MİLLİ Basketbol Takımı'nın hastalık ve sakatlıkla boğuşan iki önemli ismi Serkan Erdoğan ve Kerem Tunçeri'nin dün iki antrenmana da katılması teknik kadroyu memnun etti. Ortakulak iltihabı geçiren Serkan ile sol ayağındaki sakatlığı geçen Kerem'in, ABD maçlarında oynayabilmesi için çaba harcanıyor. Sakatlığı devam eden Mustafa Abi'nin ise Almanya kampına yetişeceği açıklandı. 


</TEXT>
</DOC>
