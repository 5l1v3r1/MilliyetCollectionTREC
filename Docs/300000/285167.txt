<DOC>
<DOCNO> 285167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo36.html </URL>
<DATE> 2004/11/01/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Sağlam Gaziantepspor'u seviyorsan devam et dediler, ben de kabul ettim 
</HEADLINE>
<TEXT>

     Gaziantepspor Teknik Direktörü Nurullah Sağlam, Gaziantepspor'u sevdiği için istifa kararından vazgeçerek, yönetimin dön teklifini kabul ettiğini söyledi. 
     Sağlam, düzenlediği basın toplantısında, Çaykur Rizespor yenilgisi sonrasında istifa kararı aldığını hatırlatarak, ''Başarısız sonuçlar alıyorduk, bunun bir sorumlusu olmalıydı ve ben de kendimi sorumlu hissedip, Gaziantepspor'u çok sevdiğim için istifa kararı aldım. Ancak, futbolcular ve yönetim bana sahip çıkarak kalmamı istedi. Bu kez de Gaziantepspor'u çok sevdiğim için yeniden görevi kabul ettim'' dedi. 
     Gaziantepspor'un son 5 haftadan beri başarısız sonuçlar aldığını ifade eden Sağlam, ''Kalecimiz Hasegiç'in yanı sıra forvet oyuncularımızın uzun süreli sakatlıklarına bir de şanssızlık eklenince istediğimiz sonuçları alamadık. Son olarak, kendi sahamızda Çaykur Rizespor maçında da iyi mücadele etmemize karşın sahadan yenik ayrıldık. Artık, kötü gidişe dur demek ve yeniden yükselişe geçmek zorundayız.'' 
     
</TEXT>
</DOC>
