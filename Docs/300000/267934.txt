<DOC>
<DOCNO> 267934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sontur28.html </URL>
<DATE> 2004/08/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Binalar araç lastikleri ile güçlenecek 
</HEADLINE>
<TEXT>

     Ortadoğu Teknik Üniversitesi ODTÜ İnşaat Mühendisliği Bölümü Yapı Mekaniği Anabilim Dalı'nca yürütülen proje kapsamında, Antakya'da bir yığma yapının kullanılmış ve işe yaramayan araba lastikleri kullanılarak depreme karşı güçlendirileceği bildirildi. 
     ODTÜ İnşaat Mühendisliği Bölümü Yapı Mekaniği Anabilim Dalı Başkanlığı'ndan yapılan açıklamaya göre, Türkiye'de ve dünyada, deprem mühendisliği ile ilgili araştırmaların betonarme binaların üzerine yoğunlaştığı belirtildi. Yığma yapılarla ilgili de deprem güçlendirme çalışmalarının yapıldığı, ancak bu çalışmanın hem masraflı hem de beton karılması, demir bağlanması ve kalıp gibi üstün kabiliyet gerektiren işleri içerdiği belirtildi. 
     Projede, kullanılmış atık lastikler içinde bulunan çelik hasır malzemelerin deprem güçlendirme malzemesi olarak kullanılmasının amaçlandığı ifade edilerek, şöyle denildi 
     ''Proje, kullanılmış atık lastikler içinde bulunan çelik hasır malzemenin deprem güçlendirme malzemesi olarak kullanılmasını amaçlamaktadır. Lastikler ulaştırma masrafları hariç bedavadır. Lastiklerin inşaat sektöründe kullanılması daha önceleri Kanada'da Prof. Dr. Murat Saatçioğlu tarafından köprü ayaklarında denenmiş ve başarıyla uygulanmıştır. 
     Projenin laboratuvar çalışmalarında, tuğla duvarların zayıf yönünde 10 kata varan güç artırımı elde edilmiştir. Ev üzerinde yapılan eğilme tablası deneylerinde yapı güçlendirilmeden 18 derece eğimde yıkılırken, araba lastikleriyle güçlendirilmiş bina 34 dereceye kadar dayanmış ve yıkılmadan ayakta kalmıştır.'' Açıklamada, üniversite olarak bu yılın Şubat ayından bu yana yürütülen proje kapsamında 1-10 Eylül tarihleri arasında Hatay'da pilot bölge uygulamasının yapılacağı ifade edildi. 
     Çalışmanın, ''Dünya Bankası ödüllü projede deneysel aşamalar sonucunda ulaşılan tekniklerin bir yığma yapıda uygulanmasını öngören bir teknik alan çalışması'' olduğu belirtilen açıklama, şöyle denildi 
     ''Yrd. Doç. Dr. Ahmet Türer ve 7 kişilik proje ekibi tarafından bir yığma yapı depreme karşı güçlendirilecektir. Kullanılmış ve artık işe yaramayan araba lastikleri kullanılarak yapılacak olan bu ekonomik güçlendirme işlemi, özellikle yığma yapılarda yaşayan düşük gelirli vatandaşlarımızın haberdar olması ve kendi evlerine uygulayabilmeleri açısından çok önemlidir.'' 
     
</TEXT>
</DOC>
