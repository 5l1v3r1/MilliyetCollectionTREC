<DOC>
<DOCNO> 287157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo01.html </URL>
<DATE> 2004/11/08/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Pancu korkusu .. 
</HEADLINE>
<TEXT>

     Ernani'nin faulü sonrasında oyuna devam edemeyen Rumen yıldız Pancu'nun, sağ ayak bileğinde yırtık şüphesi var. 
     
     Maziyi aratıyor... 
     Geçtiğimiz sezonlarda Kartal’ın jokeri olan ve oynadığı futbolla gönüllerde taht kuran Daniel Pancu, bu yıl büyük hayal kırıklığı yarattı. Malatya’da 90, Gençlerbirliği maçında 17, Sakarya’da 8, Galatasaray derbisinde 40 dakika forma giyebilen Rumen yıldız, dün gece Del Bosque tarafından ilk onbirde sahaya sürüldü. Kasığındaki ağrılar nedeniyle haftalardır yeşil sahalardan uzak kalan Pancu’nun başı, Konya’da da beladan kurtulmadı. 
     
     Sonkaya da yolcu 
     Ernani’nin yaptığı faul sonrasında yere yığılan Pancu, yanına gelen Carew’e devam edemeyeceğini söyledi. Sağ ayak bileğindeki bağlarda yırtık olduğundan şüphe duyulan golcü oyuncunun durumu bugün İstanbul’da çekilecek MR sonrasında netlik kazanacak. Bu arada fıtık şüphesi nedeniyle Bilbao maçının kadrosundan çıkartılan Fatih, Konya’da formasını geri aldı. Sonkaya bu hafta içinde İsviçre’ye giderek kontrolden geçecek. 
     
</TEXT>
</DOC>
