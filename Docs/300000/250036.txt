<DOC>
<DOCNO> 250036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur18.html </URL>
<DATE> 2004/06/22/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Prof. Üstün Korugan vefat etti... 
</HEADLINE>
<TEXT>

     İstanbul Üniversitesi İÜ Cerrahpaşa Tıp Fakültesi Endokrinoloji Metabolizma Diyabet Bilim Dalı Öğretim Üyesi Prof. Dr. Üstün Korugan 64 , vefat etti. 
     AA muhabirinin aldığı bilgiye göre, Prof. Dr. Korugan, saat 01.00 sıralarında ani kalp rahatsızlığı sonucu hayatını kaybetti. 
     Prof. Dr. Korugan'ın cenazesi, 24 Haziran Perşembe günü saat 10.00'da Cerrahpaşa Tıp Fakültesi Oditoryumu'nda düzenlenecek tören ve Teşvikiye Camii'nde öğleyin kılınacak namazdan sonra Edirnekapı Mezarlığı'nda defnedilecek. 
     Ağrı'da 1940 yılında dünyaya gelen Üstün Korugan, İstanbul ve Çanakkale'de sürdürdüğü ilköğretim ve lise eğitiminin ardından girdiği İstanbul Üniversitesi İstanbul Tıp Fakültesi'nden 1967'de mezun oldu. Daha sonra aynı üniversitede çalışmaya başlayan Korugan, 1982'de profesör oldu. 
     1977-1983 yılları arasında İstanbul Tabip Odası Başkanlığı, Türk Tabipleri Birliği Yüksek Onur Kurulu Üyeliği yapan Prof. Dr. Korugan, 1983'te 1402 sayılı yasayla üniversiteden uzaklaştırıldı, 1990'da ise Danıştay kararıyla görevine geri döndü. 
     Fransızca ve İngilizce bilen, 150'den fazla Türkçe ve yabancı dilde bilimsel yayın ile 8 kitapta yazdığı bölümler bulunan Prof. Dr. Üstün Korugan, evli ve 1 çocuk babasıydı. 
     
</TEXT>
</DOC>
