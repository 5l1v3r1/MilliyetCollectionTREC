<DOC>
<DOCNO> 257318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sondun36.html </URL>
<DATE> 2004/07/22/ </DATE>
<TIME> 22.08 </TIME>
<AUTHOR>  </AUTHOR>
<HEADLINE>
ABD'de 11 Eylül Komisyonu raporu... 
</HEADLINE>
<TEXT>

     ABD'de, 11 Eylül terörist saldırılarını soruşturan özel Senato komisyonunun bugün yayımladığı değerlendirme raporunda, İslam dünyasında ABD'ye karşı kızgınlık duyulduğu ve aralarında NATO üyesi Türkiye'nin de yer aldığı Müslüman ülkelerde insanların üçte ikisinin ABD'nin saldırısına uğramaktan kaygı duyduğu belirtildi. 
     ABD'nin Müslümanlara yönelik mesajlarının hedefine ulaşmadığını anlatan raporda, ''ABD, İslam dünyasına derin şekilde angaje olmuş durumda ve bu daha uzun seneler devam edecek. Ancak ABD'nin böyle angaje olmasına karşı kızgınlık duyuluyor. 2002'deki bir ankette, bizden en fazla yardımı alan ülke olan Mısır'da, ABD hakkında olumlu düşünenlerin oranı yüzde 15 çıktı. Bu rakam, Suudi Arabistan'da yüzde 12. Endonezya'dan bir NATO üyesi olan Türkiye'ye kadar geniş bir bölgeyi kapsayan geçen yılki bir ankette de, insanların üçte ikisi, ABD'nin kendilerine saldırmasından çeşitli derecelerde endişe duyuyor'' denildi. 
     11 Eylül'ün hemen ardından Müslüman ülkelerde yapılan anketlerde ABD'ye büyük destek verildiğini, Usame bin Ladin'i ise pek sevenin olmadığını hatırlatan raporda, aradan gecen zamanda ABD açısından durumun tersine döndüğüne dikkat çekildi. ''Eskiden Ortadoğu ülkelerine mahsus görülen ABD hakkındaki negatif görüşler, dünyanın bütün bölgelerindeki Müslüman ülkelere yayıldı'' ifadesi kullanıldı. 
     Raporda, bu duruma ulaşılmasında El Cezire gibi kuruluşların ve yerel medyanın ABD'yi Müslüman karşıtı olarak gösteren yaklaşımlarının da etkisi bulunduğu anlatıldı. 
     Özel Senato komisyonu raporunda, ABD'nin Müslüman dünyasıyla ilişkilerinin gelişmesi için, mesajını açık şekilde vermesi gerektiği belirtildi. Raporda, ''Dünyaya ahlaki liderlik göstermemiz, insanlara insanca davranmamız, yasaların üstünlüğüne uymamız, komşularımıza cömertçe ve saf katle davranmamız gerekiyor'' denildi. 
     
     DERİN KURUMSAL BAŞARISIZLIKLAR 
     11 Eylül ile sonuçlanan süreçte El Kaide teröristlerinin neler yaptığının ayrıntılarıyla anlatıldığı komisyon raporunda, 11 Eylül'ün önlenememesinde ABD'nin ''derin kurumsal başarısızlıklarının'' etkisi olduğuna işaret edildi. 
     İstihbarı ve operasyonel açıdan kaçırılan birçok fırsat olduğuna dikkat çekilen raporda terörist Usame bin Ladin'in yakalanamaması veya öldürülememesi bunlar arasında sayıldı. 
     Raporda, ABD'nin hava savunma sistemlerinin de 11 Eylül gibi bir duruma karşı son derece hazırlıksız olduğunun ortaya çıktığı belirtildi. 
     
</TEXT>
</DOC>
