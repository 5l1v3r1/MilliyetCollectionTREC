<DOC>
<DOCNO> 287143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonsiy13.html </URL>
<DATE> 2004/11/08/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
CHP'den kira stopajını mal sahibi ödesin teklifi 
</HEADLINE>
<TEXT>

     CHP Ankara Milletvekili Muzaffer Kurtulmuşoğlu, iş yeri kirası üzerinden yapılan kira stopajının kiracılar yerine mal sahiplerince yıllık olarak ödenmesi için yasa teklifi verdi. Kurtulmuşoğlu, stopajın mal sahipleri yerine kiracılarca ödemesinin kayıt dışılığı körüklediğine işaret etti. 
     CHP milletvekili Kurtulmuşoğlu, kiracı konumundaki işletmeleri yüzde 22'lik stopaj yükünden kurtarmak amacıyla hazırladığı yasa teklifini TBMM Başkanlığı'na sundu. 
     Teklifinin gerekçesinde, 1 milyar liraya kiralanan bir işyerinin stopaj bedelinin 282 milyon lira olduğunu, böylece kiracıya maliyetin 1 milyar 282 milyona çıktığını örnek veren Kurtulmuşoğlu, mülk sahibinin bu konuda hiçbir sorumluluğu bulunmamasını eleştirdi. Kurtulmuşoğlu, "Dolayısıyla iş yeri açan bir esnaf daha başında sıkıntıya girmektedir. Bu sıkıntının sonunda bu vergiyi ödememek için bazı iş yeri sahipleri mülk sahibiyle anlaşarak, kira bedelini düşük göstermektedir. Bu da kayıt dışılık yaratmaktadır" dedi. 
     Kurtulmuşoğlu, Gelir Vergisi Yasası'nın 94 5. Bendinin kaldırılmasını isterken, "İşyerlerinden elde edilen gayrimenkul sermaye iradının konutlarda olduğu gibi mülk sahiplerince beyan edilmesini" önerdi. 
     
</TEXT>
</DOC>
