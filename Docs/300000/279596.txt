<DOC>
<DOCNO> 279596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/guncel/gun04.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sözde halife' Kaplan Türkiye'ye iade edildi 
</HEADLINE>
<TEXT>


İadesi, 'idam veya işkence edilecek' denilerek engellenen Metin Kaplan, Almanya'dan sınırdışı edilerek Türkiye'ye getirildi 

MEHMET AKTAN Berlin SİNAN TOROS, ŞAKİR AYDIN İstanbul 

Almanya'dan sınır dışı edilen, bu ülkede yasaklanan İslami Cemiyet ve Cemaatleri Birliği'nin İCCB yöneticisi, "sözde halife" Metin Kaplan, Türk güvenlik timi nezaretinde özel uçakla Türkiye'ye getirildi. 
Türkiye'ye iadesi, Alman mahkemelerinin "İdam edilecek veya işkence edilecek" gerekçeleriyle engellenen Kaplan için Mayıs 2004'te iade kararı verildi. Ancak Kaplan'ın iadesi, avukatının Eyalet Yüksek İdari Mahkemesi'ne yürütmeyi durdurma başvurusu üzerine gerçekleşmedi. Kaplan'ın, ikamet izni birer ayla sınırlandı ve şahsen başvuru üzerine uzatıldı. 
Köln İdari Mahkemesi, Köln yabancılar dairesinin girişimi üzerine dün, "Halen Eyalet Yüksek İdari Mahkemesi'nde bakılmakta olan iadeyi durdurmayla ilgili temyiz davasının, Kaplan'ın Almanya'da kalmasını gerektirmediği" sonucuna vardı. 
Karar üzerine, Köln'de bir internet Kafede tutuklanan Kaplan, Düsseldorf Havalimanı'ndan özel uçakla Türkiye'ye gönderildi. 

Havaalanında tutuklandı 
Atatürk Havalimanı'na 22.25'te inen Kaplan, 1998'de Fatih Camii ve Anıtkabir'e saldırı hazırlığındayken yakalanan kişileri azmettirdiği iddiasıyla verilen gıyabi tutuklama kararı uyarınca Atatürk Havalimanı Şube Müdürlüğü'ne götürüldü. Kaplan, "silah zoruyla anayasal düzeni yıkmaya teşebbüs" suçundan yargılanacak. 


</TEXT>
</DOC>
