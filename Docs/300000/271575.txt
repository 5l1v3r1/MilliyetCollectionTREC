<DOC>
<DOCNO> 271575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/spor/axspo01.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kuralı öğrensinler' 
</HEADLINE>
<TEXT>


Sakarya karşısında kendini yere attığı için eleştirilen Sergen'den savunma "Evet, kaleci bana değmedi ama, topa hareketlendiğim sırada hamle yaptı. 10 kusurlu hareketten biri" 

BİLAL MEŞE 


'Sabaha kadar tartışırım' 
SAKARYASPOR karşısında 55. dakikada kazanılan penaltının kahramanı Sergen Yalçın, kendini yere attığı yolunda yöneltilen eleştirilere sert çıktı. Kendini savunan Siyah - Beyazlı oyuncu, "Bu kararın doğruluğunu sabaha kadar tartışırım. Kaleci Diallo'un hamlesi var. Hamle olduğuna göre, karar penaltıdır, değip değmemesi önemli değil. Bunu tartışmaları için öncelikle kuralları iyi bilmeleri gerekiyor" diye konuştu. 

Del Bosque'den bravo 
TEKNİK Direktör Del Bosque de, maçın bitiminde soyunma odalarında futbolcuları, "Hepinize bravo" diyerek kutladı. Oyun disiplininden biraz şikayetçi olan İspanyol çalıştırıcı, "Başarıyı yakalamak oyun disiplininden geçer. Ayrıca maçlar öncesindeki taktiğimizi maalesef oyuna yansıtamıyoruz. Bunu dört dörtlük yaptığımız anda bu zorlu kulvarda hem başarılı oluruz, hem de hedefi yakalarız" dedi. 

Bir pasla ipten döndü 

SEZON başından bu yana oynadığı maçlardaki kötü performansıyla hem teknik kadro, hem de kamuoyunun tepkisini çeken İbrahim Üzülmez, Sakarya'da formasını kurtardı. Karşılaşmanın ikinci yarısında Sergen'in attığı goldeki asistliğiyle ön plana çıkan tecrübeli oyuncunun yeniden Teknik Direktör Del Bosque'nin gözüne girdiği belirtildi. 

Beşiktaş yolcu 

UEFA Kupası ilk turunda Bodo ile karşılaşacak olan Beşiktaş bugün Norveç'e hareket edecek. Sakaryaspor maçında oynayanların düz koşu yapmakla yetindiği dünkü antrenmanda, sağ topuğunda ağrıları bulunan Cordoba yer almadı. Sağlık Kurulu, Kolombiyalı kalecinin çok önemli bir durumunun bulunmadığını açıkladı. 

BEŞİKTAŞ GÜNLÜĞÜ 
Prim üç bin dolar 
BEŞİKTAŞ Yönetimi, Sakaryaspor farklı galibiyeti için futbolculara normal prim sistemini uygulayacak. Futbolculara 3'er bin dolar prim dağıtacak olan yönetim, Galatasaray derbisi için kesenin ağzını açacak. Siyah - Beyazlılar, hafta sonunda oynanacak olan derbi için ekstra prim vaadedecek. 

'Kaleciler ezberledi' 
ATTIĞI mükemmel iki penaltıyla maçın kurtarıcıları arasında yer alan Carew, bu vuruş stilini değiştiriyor. İkisini de kalecinin üzerine ve aynı noktaya atan Norveçli golcü, "Maçı izleyen tüm kaleciler atışımı ezberledi. Bunu değiştirmem artık şart oldu" dedi. Öte yandan Carew, arkadaşlarından bir gün önce ülkesi Norveç'e gitti. 

Demirören'den ilginç yorum 
BAŞKANLIK koltuğuna oturduğu günden bu yana ilk kez bir lig galibiyeti sevinci yaşayan Yıldırım Demirören, bunun bir başlangıç olduğunu söyledi. Beşiktaş Başkanı, "Geçen sezon 11 puan farktan şampiyonluğu verdiğimiz gibi, şimdi de 10 puan geriden gelip mutlu sona ulaşabiliriz" diye konuştu. 

Konuşma yasağı 
SİYAH-Beyazlı yönetim, Galatasaray derbisi öncesinde futbolculara konuşma yasağı getirdi. UEFA maçı nedeniyle zorlu bir haftaya girdiklerini hatırlatan Futbol Şubesi Sorumlusu Kıvanç Oktay, "İki önemli maçımıza konsantre olabilmek için bu yasağı getirdik" dedi. 


</TEXT>
</DOC>
