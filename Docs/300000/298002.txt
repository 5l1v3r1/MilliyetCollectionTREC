<DOC>
<DOCNO> 298002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur30.html </URL>
<DATE> 2004/12/15/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Milletvekillerinin adını kullanarak muhtarları dolandırdı 
</HEADLINE>
<TEXT>

     Kendisini milletvekili olarak tanıtan ve ''işe yerleştirme vaadiyle'' muhtarları dolandıran, astsubaylıktan atılma bir kişi gözaltına alındı. 
     Ankara Emniyet Müdürlüğü Yankesicilik ve Dolandırıcılık Büro Amirliği ekipleri, bir ihbarı değerlendirerek Ali Rıza K. adlı kişiyi gözaltına aldı. 
     Rüşvet aldığı iddiasıyla TSK'dan atılan astsubay Ali Rıza K.'nın, Van Milletvekili Halil Kaya, Kahramanmaraş Milletvekili Avni Doğan ve Kars Milletvekili Zeki Karabayır'ın adını kullanarak dolandırıcılık suçu işlediği belirlendi. 
     Van, Kahramanmaraş ve Kars'tan tespit ettiği muhtarları telefonla arayarak köylerinde işsiz olan kişileri TEDAŞ ve SSK'ya yerleştireceği vaadinde bulunan Ali Rıza K.'nın, 9 muhtardan yaklaşık 20 milyar lira para topladığı ortaya çıktı. 
     Yankesicilik ve Dolandırıcılık Büro Amirliği'nde ifadesi alınan Ali Rıza K., adliyeye sevk edildi. 
     
</TEXT>
</DOC>
