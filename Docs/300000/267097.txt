<DOC>
<DOCNO> 267097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/guclu.html </URL>
<DATE> 2004/08/28/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Müfredat tartışmaları 2 
</HEADLINE>
<TEXT>


Türk eğitim sisteminin en önemli sorunlarından biri de öğretmen yetiştirme. Öğretmen kalitesini yükseltmeden, eğitimde bir reformdan söz etmek abesle iştigal olur. 
Son 100 yılda asker, mühendis, doktor ve hukukçu yetiştirme düzeninde önemli bir değişim söz konusu değilken, öğretmen yetiştirme sistemimiz, her 10 yılda bir değişti. 
Bu süreçte, öğretmen kalitesi zaman zaman dibe vurdu. Öyle dönemler oldu ki üç aylık hızlandırılmış eğitimle lise mezunlarına öğretmen diploması verildi. İşsiz ziraat mühendisleri, veterinerler öğretmen olarak atandı. 
Daha da beteri, öğretmenlik onursal bir meslek olmaktan çıkarılıp sıradan akademik bir uğraş haline getirildi. 
Milli Eğitim Bakanı Çelik de bu durumdan fazlasıyla şikayetçi. Açıkça YÖK ve üniversiteler bu işi beceremiyor diyor. Böyle bir ortamda, yani öğretmenin niteliğinin tartışıldığı bir süreçte, tamamen öğretmene dayalı bir reform hareketini nasıl gerçekleştireceğiz 
Öğretmen öğreten değil, yönlendiren olacak deniliyor. İyi de kırk yıllık öğretmeni üç beş seminerle nasıl değiştireceksiniz Daha önemlisi, düne kadar doğru dediklerinize bugün yanlış dediğiniz gibi, şimdi reform diye sunduklarınızın yarın yanlış olarak çöpe atılmayacağına kim garanti verebilir 
Öğretmenlerin reform paketlerine sıcak bakmaması, biraz da bu yüzden değil mi 

Söyledikleri ile yaptıkları... 
Reform paketini savunanlar, "Düşünen, soran, sorgulayan, özgür nesiller yetiştirmek istiyoruz, işin özü bu" diyorlar. 
Kulağa hoş geliyor. Peki bunu kim yapacak Eğitimin geleceğine yön veren YÖK ve MEB mi Duy da inanma 
Kamuoyu adına eleştiri hakkımızı kullandık diye başımıza gelmedik kalmadı. Mahkemelerde süründük. YÖK, üniversite giriş sistemini eleştirdik diye Milli Eğitim Bakanı da çok sayıda öğrencinin öldüğü Polatlı'daki tren kazasında, "Neden öğrencilerin haklarını yeterince savunmadınız " diye yazdığımız için bizi mahkemeye verdi. 
Her iki yazı da toplumun duygu ve düşüncelerini yansıtıyordu. Ama eğitime yön verenler, reform adı altında soran, sorgulayan nesiller yetiştireceğiz diyenler, bu durumdan rahatsız oldu. Allah'tan Ankara'da hukukun üstünlüğüne inanan yargıçlar vardı. Her iki dava da gazeteciliğin gereklerini yerine getirdiğimiz için düştü. 
YÖK Başkanı'nın, Milli Eğitim Bakanı'nın bu kafada olduğu bir ülkede, bir öğrenci sınıfta ayağa kalkar da herhangi bir durumu nasıl eleştirir Gözümün önüne bile getiremiyorum. Ya sınıftan atılır ya disipline gider. Böyle gelmiş, böyle gidiyor. 
Bakan Çelik, işte bizim de değiştirmek istediğimiz bu zihniyet diyebilir. Haklı ama bu değişime, önce kendisi ayak uydurmalıdır 
Okullarda kara tahtanın yerini bilgisayar alacakmış. Mış diyorum. Çünkü biz bu hikayeyi Özal'dan beri dinliyoruz. Kaldı ki her okula, her sınıfa internet girse ne olacak Bilgisayar, internet ve diğer teknolojik donanımlar, eğitime yön veren değil, tamamlayan unsurlar. Olumlu destek sağlayacağı kesin ama mucize yaratmasını beklemek hayalcilik olur. 
Konumu ne olursa olsun, sınıf içi eğitimde asıl modülatör yani yönlendirici olan öğretmendir. Yeni bir öğretmen modeli yaratmadan, ona farklı roller biçmek, onu aşağılamak, onu değiştirmeye kalkmak, sağlıklı sonuçlar alınmasını geciktirebilir. 
Mustafa Kemal, Türkiye Cumhuriyeti'ni kurduğunda ilk el attığı yer, öğretmen okulları, üniversite ve eğitim kurumları oldu. Gerekçesi de Ankara'nın ruhunu, heyecanını, ilkelerini benimseyen nesilleri yetiştirecek, kadroları yetiştirmekti... 
Özetin özeti Reformlar, değişime inanan kadrolar ve doğru yol haritasıyla hayata geçer. Çelik ve arkadaşlarına önerimiz, biz yaptık oldu mantığını bir kenara bırakıp pilot uygulama sürecini, bir yıl yerine 5 yıla yaymaları. Bakın o zaman tarihe geçerler .. 



</TEXT>
</DOC>
