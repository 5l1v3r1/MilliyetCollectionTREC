<DOC>
<DOCNO> 272023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy07.html </URL>
<DATE> 2004/09/15/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Çalışma Meclisi toplandı... 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, 2005 ve 2006 yıllarında ekonomideki büyümenin istihdama yansımasını beklediklerini söyledi. 
     9. Çalışma Meclisi, istihdamın artırılması, kayıtdışı istihdamın önlenmesi ve Kıdem Tazminatı Fonu Yasa Tasarısı Taslağı konularını ele almak üzere Hilton Oteli'nde toplandı. 
     Çalışma ve Sosyal Güvenlik Bakanı Murat Başesgioğlu, toplantıda yaptığı konuşmada, DİSK Genel Başkanı Süleyman Çelebi'nin daha önce toplantı gündemine ilişkin eleştirilerine yanıt verdi. Başesgioğlu, gündemde Kıdem Tazminatı Fonu konusunun alınmasının eleştirildiğini anımsatarak, ''Çalışma hayatının başka sorunları yok mudur deniliyor. Doğrudur, vardır'' dedi. Başesgioğlu, ancak 2821 ve 2822 Sayılı yasalara ilişkin son düzenlemenin bakanlığa çok geç ulaştığını, bu nedenle ne değerlendirme ne de sosyal taraflara gönderme imkanı bulduklarını bildirerek, herhangi bir kasıtlarının olmadığını söyledi. 
     Başesgioğlu, işsizliğin Türkiye'nin en önemli sorunlarından biri olduğunu ifade ederek, DİE verilerine göre işsizlik oranının yüzde 10 ila 10,5 arasında bulunduğunu, bunun OECD ülkeleri arasında en yüksek dördüncü rakam olduğunu kaydetti. İşsizlikle mücadelenin en önemli yolunun ekonomik büyümeden geçtiğini söyleyen Başesgioğlu, Türkiye'nin işsizlikte istediği hedeflere ulaşabilmesi için yıllık yüzde 6 civarında ekonomik büyüme gerçekleştirmesi gerektiğini bildirdi. 
     Türkiye'nin son 2 yılda oldukça iyi bir ekonomik büyüme performansı sergilediğini kaydeden Başesgioğlu, fakat bunun henüz istihdama yansımadığını dile getirdi. Başesgioğlu, Türkiye'ye benzer süreçleri yaşayan ülkelerde de istihdam artışının ekonomik büyümenin ardından gerçekleştiğini bildirerek, ''2005-2006 yıllarında ekonomideki büyümenin istihdama yansımasını bekliyoruz'' diye konuştu. 
     Büyüme ve ekonomi politikalarının istihdam odaklı hale getirilmesi gerektiğini ifade eden Başesgioğlu, IMF ile gelecek dönemde yapılacak anlaşmanın da işsizlikle mücadele konusunda önemli enstrümanları benimsemesi gerektiğini bildirdi. 
     Başesgioğlu, iktidara geldiklerinden bugüne işsizlikle mücadele için pek çok düzenleme yaptıklarını ifade ederek, bunlar arasında yeni İş Kanunu'nun oluşturulması, Türkiye İş Kurumu'nun yeniden yapılandırılması ve Yabancıların Çalışma İzinleri Hakkında Kanun'un çıkarılması bulunduğunu anlattı. 
     Başesgioğlu, kayıtdışı istihdamın işletmeler arasında haksız rekabete yol açtığını belirterek, bunun mutlaka engellenmesi gerektiğini söyledi. 
     İşletmeler üzerindeki istihdam yükünü azaltmak için SSK prim artış oranını düşürdüklerini, prime esas kazancın alt sınırı ile asgari ücretin brütünü eşitlediklerini anlatan Başesgioğlu, bunun sigortalı başına 36,5 milyon liranın işletmelerden alınmaması anlamına geldiğini kaydetti. Başesgioğlu, işsizlik sigortası prim oranlarının da birer puan düşük uygulandığını ifade ederek, sadece kendilerinin yaptığı düzenlemelerle yaklaşık 3.6 katrilyon liranın işletmelerin sırtından alınarak devletçe karşılandığını bildirdi. 
     Öte yandan, Hak-İş Genel Başkanı Salim Uslu, rahatsızlandığı için toplantıdan ayrılmak zorunda kaldı. Hak-İş yetkilileri, Özel Güven Hastanesi'ne götürülen Uslu'nun ''belinden rahatsız olduğunu'' bildirdiler. 
     
</TEXT>
</DOC>
