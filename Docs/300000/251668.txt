<DOC>
<DOCNO> 251668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/soneko35.html </URL>
<DATE> 2004/06/29/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Şener Akaryakıtla ilgili fiyat ayarlamaları enflasyona göre yürütülüyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, akaryakıtla ilgili fiyat ayarlamalarının, enflasyon hedefine uygun olarak yürütüldüğünü vurgularken, yıl sonu enflasyon hedefi açısından herhangi bir değişikliğin söz konusu olmadığını bildirdi. 
     Abdüllatif Şener, Bağımsız Denetim Derneği'nin evsahipliğinde ve Sermaye Piyasası Kurulu himayesinde gerçekleştirilen ''Küreselleşen Piyasalara Entegrasyonda Uluslararası Finansal Raporlama Standartları'' konulu toplantı öncesinde, basın mensuplarının soruları yanıtladı. 
     Şener, TMSF'nin Interbank ve Sümerbank'ın eski hakim ortakları ile anlaşma sağlayıp sağlamadığı yönündeki soru üzerine, bu konularda şu anda bir açıklama yapmayacağını söyledi. 
     Fon'a devredilen bankaların hakim ortaklarının bir kısmıyla vaktiyle protokoller yapıldığını ve o protokoller çerçevesinde tahsilat yapılmaya çalışıldığını hatırlatan Abdüllatif Şener, açıklamasını şöyle sürdürdü 
     ''Ama bazı hakim ortaklarla, borçları herhangi bir protokole bağlanmamış ve belli bir güven kurulmamış, güvensizlik ortamı sözkonusuydu. Protokole bağlanmayan borçlarla ilgili olarak TMSF görüşmeler yapıyor. Uygun koşullarda öneride bulunanlarla yeni protokoller yapılacak. 
     Ama belli bir tatmin edici ödeme planı oluşturulamayan, oluşturamayan gruplar hakkında da, yasalardan doğan yetkilerini kullanacaktır. Bazı gruplarla görüşmelerin devam ettiğini, protokole bağlanabilecek düzeyde gruplar bulunduğunu, bazı gruplarda ise henüz belli bir mutabakat noktasına yakın olunmadığını biliyorum.'' Fon'a devredilen bankaların sahiplerinden yılsonuna kadar ne miktarda tahsilat yapılabileceğine ilişkin soru üzerine de Bakan Şener, tahsilat miktarının oluşturulan yapıya bağlı olduğunu vurguladı. 
     Şener, ''Nedir o yapı Protokole bağlı olanlar var, bağlanabilecek durumda olanlar var ve protokol şansı olmayanlar var. Bunun dışında da bir taraftan Fon'a devredilen bankaların sorunlu alacaklarının tahsili var. Gayrimenkullerin satışı ile ilgili işlemler ve iştiraklerden elde edilebilecek gelirler var. Dolayısıyla yapı çok yönlü ve boyutlu olduğu için herbir kalemi ayrıca düşünmek lazım'' diye konuştu. 
     Şener, şu anda herhangi bir kalemle ilgili yılsonu itibariyle ne kadar gelirin geleceği konusunda bir açıklama yapma durumunda olmadığını da söyledi. 
     
     AKARYAKIT ZAMMI 
     Şener, akaryakıta yapılan ortalama yüzde 5'lik zammın enflasyon hedefine nasıl yansıyacağı konusundaki soruya karşılık, yıl sonu enflasyon hedefinin yüzde 12 olarak belirlendiğini, yılın 5 ayına ilişkin enflasyon rakamlarının açıklandığını, gelinen nokta itibariyle yıllık hedefe göre enflasyonun daha düşük seyrettiğinin görüldüğünü kaydetti. Başbakan Yardımcısı Şener, devamla şöyle dedi 
     ''Yılsonu hedefinin gerçekleşmesi açısından, zaten şu anda elimizde belli bir marj vardır. Tüm bu çerçeve içerisinde değerlendirdiğimizde, akaryakıtla ilgili fiyat ayarlamalarının da enflasyon hedefine uygun olarak yürütüldüğünü açıkça belirtmem gerekir. 
     Yılsonu enflasyon hedefimiz açısından herhangi bir değişiklik sözkonusu değil. Tüm göstergeler, alınan önlemler, uygulanan politikalar hükümetin yılsonu enflasyon hedefinin gerçekleştirilmesine uygundur.'' 
     
     IMF 
     IMF ile 8. gözden geçirme çalışmalarının tamamlandığını ve mutabakatın sağlandığını anımsatan Şener, gözden geçirmelerde belli ana konular üzerinde, 4. madde kapsamında orta ve uzun vadeli makroekonomik hedefler üzerinde durulduğunu, niyet mektuplarında ifade edilen hususların gerçekleşme durumunun gözden geçirildiğini ve 2005 sonrasında IMF ile ilişkilerin ne olacağı konusunda görüş alışverişi yapıldığını anlattı. 
     Şener, ''bu sadece karşılıklı değerlendirmeye dayalı, henüz bir karara ulaşmaya dayalı olmayan bir görüşme olmuştur. Dolayısıyla şu safhada, 2005 Şubat'ı sonrasında Türkiye-IMF ilişkileri nasıl devam edecek sorusunu net olarak açıklamak doğru olmaz'' dedi. 
     Abdüllatif Şener, ''Sizce yüzde 6.5'lik faiz dışı fazla, Türkiye için fazla bir rakam mı '' sorusuna da şu yanıtı verdi 
     ''Rakamlara takılmamak lazım. Yüzde 6.5 fazla mıdır, az mıdır '' diye takılmamak lazım. Bütçe açıkları, fazla bütçe veya denk bütçe hangisidir diye de takılmamak lazım. Çünkü ekonominin içinde bulunduğu konjonktüre göre belli bir konjonktürde iyi olan bir gösterge, başka konjonktürde iyi olmayabilir.'' 
     
     FAİZ DIŞI FAZLA HEDEFİ TUTACAK 
     Oluşturulan ekonomik program çerçevesinde makro dengelerin, finans dengelerinin kurulması açısından belli bir faiz dışı fazlaya ihtiyaç bulunduğunu dile getiren Şener, şunları söyledi 
     '' Bu faiz dışı fazlanın kaç olarak belirlenmesi, hedeflenen makro ekonomik hedefler açısından uygundur sorusu teknik çalışmaların ortaya çıkaracağı bir sonuçtur. 
     Dolayısıyla sadece politik bir eğilim olarak Faiz dışı fazlayı şu oranda belirleyelim demek sağlıklı değil. Önümüzdeki yıl hedefleriyle ilgili olarak, finans dengeleriyle ilgili olarak değişik bakanlıklar bünyesindeki teknik elemanlar ve bürokrasi çalışmalarını sürdürüyor.'' Sürdürülen müzakereler çerçevesinde enflasyonu aşağıya çeken, istikrarlı bir büyüme ortamı sağlayacak ve borç stoğunu azaltacak bir faiz dışı fazla öngördüklerini vurgulayan Şener, ''Bu oran 6.5 ise 6.5'dir'' dedi. 
     Şener, 5 aylık bütçe uygulamaları sonuçlarından, 2004 yılı için faiz dışı fazla hedefinin tutacağının görüldüğünü de bildirdi. 
     
</TEXT>
</DOC>
