<DOC>
<DOCNO> 268543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sontur34.html </URL>
<DATE> 2004/09/02/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Bursa'da hipodrom operasyonu 
</HEADLINE>
<TEXT>

     Bursa Emniyet Müdürlüğü'ne bağlı 400 polisin Osmangazi Hipodromu'na düzenlediği operasyonda, 9 kişi gözaltına alındı. 
     Emniyet Müdürlüğü'nden yapılan açıklamaya göre, Asayiş Şube Müdürlüğü'nün Bursa 3. Sulh Ceza Mahkemesi'nden aldığı arama izni doğrultusunda, merkez Nilüfer İlçesi Altınşehir Mahallesi'ndeki Osmangazi Hipodromu'na operasyon düzenlendi. 
     Asayiş Şube Müdürü Mustafa Kıhtır başkanlığında 2 emniyet amiri, 16 komiser ve 381 polis memurunun katıldığı operasyonda, 25 bloğun bulunduğu ahırlar bölgesinde eş zamanlı arama yapıldı. 
     Hipodromda görevli 447 kişinin bilgisayar sorgulamasının yapıldığı operasyonda, izinsiz çalıştığı belirlenen 2 kişi ile çeşitli suçlardan aranan 3, sahte kimlik bulundurmaktan 1 ve ruhsatsız silah taşımaktan 3 kişi gözaltına alındı. 
     Bursa Emniyet Müdürlüğü'ne götürülen zanlıların sorgulamalarının sürdüğü, operasyonda 1 adet ruhsatsız tabanca, 1 adet kurusıkı tabanca, 14 adet fişek ele geçirildiği bildirildi. 
     
</TEXT>
</DOC>
