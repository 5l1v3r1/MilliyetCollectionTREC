<DOC>
<DOCNO> 258623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/ekonomi/eko03.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgazda Ege kapışması 
</HEADLINE>
<TEXT>


İzmir ve Manisa'daki doğalgaz dağıtım ihalesinde Zorlu, Polat, Akfen, Tekfen ve Gazprom - Ali Şen ortaklığı yarışacak 

SEÇKİN ÜREY Ankara 

İzmir ve Manisa doğalgaz dağıtım ihalelerinde teklif verecek firmalar ortaya çıktı. Zorlu, Polat, Akfen, Tekfen ve Gazprom - Ali Şen ortaklığı, sanayi tesislerinin yoğunluğu nedeniyle özel sektörün iştahını kabartan iki şehrin gaz dağıtımını yapmak için yarışacak. 
Enerji Piyasası Düzenleme Kurulu EPDK eylül veya ekimde İzmir ve Manisa'nın ihalelerini yapmak için hazırlıklarını tamamladı. İhalelerde, yapacakları toplam 200 milyon dolarlık yatırımla 30 yıl boyunca iki şehrin sanayi tesislerine ve konutlarına doğalgaz satma hakkını kimin elinde bulunduracağı belli olacak. 
İzmir ve Manisa'da ayrı ayrı yapılacak ihaleleri için bugüne kadar 48 şirketin yeterlilik başvurusunda bulundu. 

Gazprom sahnede 
Zorlu Petrogaz, Polat İnşaat, Akfen Doğalgaz Dağıtım ve Tekfen iki şehir için de başvurdu. Rus doğalgazını satan Gazprom'un yerli ortağı Ali Şen'le birlikte Bosphorus Gas üzeriden İzmir için başvurduğu kaydedildi. Çalık Enerji, Fernas ve Türkerler gibi enerji sektöründe faal olan firmaların da yeterlilik için başvurduğu belirtildi. İzmir'li 100 sanayicinin ortaklığıyla kurulan Dodaş ve Manisalı sanayicilerin kurduğu Manisagaz'ın da teklif vereceği kaydedildi. 


</TEXT>
</DOC>
