<DOC>
<DOCNO> 292535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/siyaset/siy03.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoförlerimiz Türk askerine emanet 
</HEADLINE>
<TEXT>


Dışişleri, "Türk şoförlerinin güvenliğinin sağlanması için, Türk askerlerinin belli bölgelerde bulunmasını" önerdi 

SALİHA ÇOLAK Ankara 


TBMM İnsan Hakları Komisyonu'na, "Irak'ta güvenlik" brifingi veren Dışişleri Bakanlığı bürokratları, "Belli bir noktaya kadar güvenliğin sağlanması için, Türk askerinin de bölgede bulunması konusunda istişare halinde olduklarını" açıkladı. Müsteşar Ali Tuygan, Büyükelçi Osman Korutürk'ün de yer aldığı Dışişleri heyeti, Türk şoförlerinin yaşamlarını yitirmesine neden olan olaylar konusunda komisyona bilgi verdi. Bürokratlar, güvenliğin sağlanması için, "Irak'ta güvenli bölgeler, cepler oluşturularak, kamyonların daha güvenli bir şekilde değiş tokuşunun yapılması, belli bir noktadan sonra Türk şoförlerinin yerlerini Araplara bırakması, ABD ile daha sıkı diyalog kurulması" önerilerinin geliştirildiğini kaydetti. Bürokratlar, konunun 30 Kasım'da Ankara'da Irak ve ABD'li yetkililerin katılacağı zirvede ele alınacağını bildirdi. 


</TEXT>
</DOC>
