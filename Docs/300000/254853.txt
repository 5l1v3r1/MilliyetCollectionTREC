<DOC>
<DOCNO> 254853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo27.html </URL>
<DATE> 2004/07/12/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Oktay Derelioğlu Milli takıma girmek istiyorum, gönlüm Beşiktaş'ta... 
</HEADLINE>
<TEXT>

     Akçaabat Sebatspor yeni sezon hazırlıklarını Bolu'da sürdürüyor. 
     Yeni sezona günde çift idman yaparak hazırlanan Akçaabat Sebatspor, sabah antrenmanını kampın yapıldığı otele 10 kilometre uzaklıkta bulunan Gölköy göletinin çevresinde ve yaylada yaptı. Çalışma sırasında kendilerine dağıtılan karpuzları yaylada bulunan ineklere yediren kırmızı-beyazlı futbolcuların oldukça neşeli ve hırslı oldukları gözlendi. 
     Teknik direktör Mehmet Birinci, yeni bir transfer düşünmediklerini belirterek, ''Bolu kampında 10 hazırlık maçı oynayacağız. Hazırlık maçlarından sonra eksiklik hissettiğimiz noktalara 2-3 dış transfer yapacağız. Oynayacağımız ilk 3 hazırlık maçından sonra, taktik ağırlıklı çalışmalara başlayacağız'' dedi. 
     Sabah çalışmasına katılan tecrübeli futbolcu Oktay Derelioğlu ise gönlünün hala Beşiktaş'ta olduğunu vurgulayarak, ''Beşiktaş bizim yuvamız. Beşiktaş taraftarının beni çok istediğini bilmeme rağmen, kulüpten herhangibir teklif yapılmadı. Ben Beşiktaş camiasının çocuğuyum. Fakat şu anda Akçaabattayım, yeni sezonda da Akçaabat Sebatspor için elimden geleni yapacağım. Yeni sezonda eski formuma kavuşacağım. O herkesin beğendiği Oktay olursam ve formumu yakalarsam, Milli takıma çağırılacağımı ümit ediyorum. Milli takıma girmek için elimden geleni yapacağım'' diye konuştu. 
     Öte yandan, orman içerisinde yapılan kros çalışmasında 2. kaptan Erman sakatlanarak antrenmanı yarıda bıraktı. 
     
</TEXT>
</DOC>
