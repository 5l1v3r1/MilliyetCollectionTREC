<DOC>
<DOCNO> 286315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun16.html </URL>
<DATE> 2004/11/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Çeçenistan'da 2 Türk terörist öldürüldü 
</HEADLINE>
<TEXT>

     Çeçenistan'da güvenlik güçleriyle teröristler arasında çıkan çatışmada 2 Türk vatandaşının öldürüldüğü bildirildi. 
     Kuzey Kafkasya Terörle Mücadele Operasyon Merkezi Sözcüsü İlya Şabalkin, İnterfaks'a yaptığı açıklamada, bir grup teröristin Çeçenistan'ın başkenti Grozni yakınlarında kıstırıldığını belirterek, ''Öldürülen teröristlerin arasında 2 Türk vatandaşı var. Üzerlerinden Aydın Kaya ve Burhan Çelebi adlarına düzenlenmiş pasaportlar çıktı'' dedi. 
     Şabalkin, çatışmada çok sayıda silah ve mühimmatın da ele geçirildiğini belirterek, güvenlik güçlerinin çatışma bölgesindeki incelemelerini sürdürdüğünü söyledi. 
     Rusya Savunma Bakanı Sergey İvanov, Çeçenistan'da şu ana kadar 52 değişik ülke vatandaşı teröristin çatışmalarda öldüğünü belirterek, 1999-2004 yılları arasında Çeçenistan'da 24 Türk vatandaşının da öldürüldüğünü söylemişti. 

     
</TEXT>
</DOC>
