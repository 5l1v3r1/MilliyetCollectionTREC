<DOC>
<DOCNO> 263118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko21.html </URL>
<DATE> 2004/08/13/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Rekorlar kıran sanayi sektörü işsize umut vermiyor... 
</HEADLINE>
<TEXT>

     İhracat, yatırım ve üretimde gözlenen rekor artışlara rağmen, imalat sanayii sektöründe istihdam eğilimi canlanmıyor. İmalat sanayii işyerlerinin yüzde 75'e yakın bölümü, gelecek üç aylık dönemde istihdam düzeyini değiştirmeyeceğini bildirdi. 
     Merkez Bankası'nın özel imalat sanayi işyerlerinde yaptığı iktisadi yönelim anketinin temmuz ayı sonuçlarına göre, ankete katılan işyerlerinin yüzde 72.2'si son üç ayda istihdam düzeyinin aynı kaldığını belirtti. İstihdam düzeyini artırdığını bildirenlerin oranı yüzde 17.2, azalttığını bildirenlerin oranı yüzde 11.8 oldu. 
     
     İSTİHDAM ARTIŞINDAN UMUT YOK 

     İşyerleri gelecek aylara ilişkin olarak da işsizlere umut vermiyor. Ankete yanıt veren işyerlerinin yüzde 72.7'si gelecek üç aylık dönemde istihdam düzeyini değiştirmeyeceğini bildirdi. İstihdamını azaltacağını bildirenlerin oranı yüzde 8.8 olurken, daha fazla istihdam sağlamayı öngörenlerin oranı yüzde 17.4 düzeyinde kaldı. 
     
     YATIRIM HARCAMALARI 

     İşyerlerinin yatırıma ilişkin beklentileri ise istihdama göre daha olumlu bir tablo çiziyor. Ankete katılan işyerlerinin yüzde 25.8'i gelecek 12 aylık dönemde bir önceki 12 aya göre yatırım harcamalarını artırmayı planlıyor. 
     Yatırımlarının aynı düzeyde kalacağını bildiren işyerlerinin oranı yüzde 45.4 düzeyinde oluşurken, daha az yatırım öngören işyerlerinin oranı yüzde 28.8 olarak gerçekleşti. 
     Gelecek üç ay içinde yatırım harcaması düşünmeyenlerin oranı yüzde 33.2 oldu. Bu dönemde yatırımlarını artıracağını bildirenlerin yüzde 23.3'ü verimlilik artışı, yüzde 15'i kapasite artırımı, yüzde 14.5'i yeni yatırım, yüzde 14'ü ise yenileme yatırımı öngörüyor. 
     
     KAPASİTE DÜZEYİ 

     Ankete katılan sanayicilerin yüzde 20.5'i gelecek 12 aylık talep beklentisine göre kapasite düzeyini "yeterinden çok" bulduğunu bildirdi. Kapasite düzeyini yeterli görenlerin oranı yüzde 72'ye ulaşırken, yetersiz bulunların oranı yüzde 7.5'te kaldı. 
     
     SİPARİŞ MİKTARI 

     Sanayicilerin yüzde 70.2'si temmuz ayında aldığı sipariş miktarını normal bulduğunu bildirdi. Sipariş miktarının normal üstü olduğunu bildirenlerin oranı yüzde 7.3 düzeyinde kalırken, siparişlerinin normalin altında bulunduğunu belirtenlerin oranı yüzde 22.4'e yükseldi. 
     İşyerlerinin yüzde 57.9'u gelecek üç aylık dönemde iç piyasadan aldığı yeni siparişlerin aynı düzeyde kalacağını tahmin ediyor. Sanayicilerin yüzde 30'u yeni siparişlerin artacağını, yüzde 11.6'sı ise azalacağını öngörüyor. 
     Ankete katılan işyerlerinin yüzde 69.8'i temmuz ayında aldığı ihracat siparişlerinin normal düzeyde olduğunu ifade etti. İhracat siparişlerinin normalin üstünde olduğunu bildirenlerin oranı yüzde 7, normalin altında kaldığını bildirenlerin oranı yüzde 23.2 oldu. 
     Gelecek üç aylık dönemde ihracat piyasasından alınan yeni siparişlerin artmasını bekleyenlerin oranı yüzde 32.2, aynı düzeyde kalacağını öngörenlerin oranı yüzde 56.1, azalmasını bekleyenlerin oranı ise yüzde 11.2 olarak gerçekleşti. 
     
</TEXT>
</DOC>
