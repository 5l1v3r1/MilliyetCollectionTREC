<DOC>
<DOCNO> 282747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo09.html </URL>
<DATE> 2004/10/23/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
"Fenerliler, 12. adam görevini sürdürmek için Saracoğlu'nu dolduracak" 
</HEADLINE>
<TEXT>

     Fenerbahçe Futbol Takımı İdari Menajeri Volkan Ballı, Fenerbahçe taraftarının yarınki Sakaryaspor maçında tribünleri doldurarak, takıma sahip çıkacağını söyledi. 
     Volkan Ballı, sarı-lacivertli kulübün resmi internet sitesinden yaptığı açıklamada, Avrupa Şampiyonlar Ligi'nde Olympique Lyon yenilgisinin ardından medyada futbolcular ve teknik direktör Christoph Daum'un adeta hedef olarak gösterildiğini savunarak, özetle şunları kaydetti 
     ''Lige tarihin en iyi başlangıçlarından birini yapan Fenerbahçemiz namağlup liderliğini sürdürürken, Şampiyonlar Ligi'nde alınan bir yenilginin her şeyin sonu gibi gösterilmesi ve en küçük bir başarısızlığı fırsat bilircesine yapılan haber ve yorumlara en iyi cevabı, birlik beraberlik görüntüleriyle vermek isteyen taraftarımız, Sakaryaspor maçında tribünlerde yerini almaya hazırlanıyor. 
     Şampiyonlar Ligi'nde Roma'nın da içlerinde olduğu gibi birçok takım 3. maçlar sonunda hala puan alamazken, bazı gruplarda ise tüm maçları kazanan takımlar alt sıralardakilerle arayı açmalarına rağmen, Fenerbahçe'nin 3 puanla şansının sürüyor olması bile yapılan yorumlarda görmezden geliniyor. 
     'Hep destek tam destek' sloganıyla, Fenerbahçe'nin en büyük gücü olan ve ünü Şampiyonlar Ligi'ndeki görkemli şovları sayesinde dünyanın dört bir yanına bir kez daha yayılan taraftarımız, Süper Lig'de galibiyetler serisinin sürmesi için yine en büyük destekçi olacak. 
     Süper Lig'in henüz başı sayılabilecek bir dönemde yıkıcı ve camiayı karıştırmaya yönelik haberlere prim verilmemesi yönünde görüş birliği eden Fenerbahçe taraftarları, 12. adam görevini sürdürmek için 24 Ekim Pazar günü Fenerbahçe Şükrü Saracoğlu Stadı'nın tribünlerini dolduracak.'' 
     
</TEXT>
</DOC>
