<DOC>
<DOCNO> 267314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yazar/sazak.html </URL>
<DATE> 2004/08/29/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Savaşta ne yaptın 
</HEADLINE>
<TEXT>


ABD Başkanı George W. Bush, 'Irak'ta savaş sonrası şartları yanlış hesapladık' diye günah çıkarmış 
Bush, Irak'ta yapılan hataları daha fazla sorgulamayıp, 'En iyisi tarihçilere bırakalım' diye konuşuyor. 
3 Kasım'daki başkanlık seçimlerinde Bush'un da artık tarih olacağı umuduyla, 'kitle imha silahları' yalanı üzerine açılmış haksız bir savaşın Irak'ta yarattığı kaostan daha büyük bir zararı ABD'ye verdiği görülmelidir. 
ABD bugün 11 Eylül'den çok daha güvensiz ve terör riski altında bir ülke. 
Bush'un hesabı, işgal güçlerinin Bağdat'a girmesiyle Saddam rejiminin devrilmesi sonucu Irak'a istikrar geleceği şeklindeydi. 
Direnişin boyutlarını hesaplayamadı ABD yönetimi. 
Birinci Körfez Savaşı'ndan kalma anılar Bush'u yanılttı. Kuveyt'in işgaline son verildikten sonra Saddam'ı devirmek, o tarihte de birkaç haftalık ateş gücü gerektirecekti. Ancak Irak'a girilseydi manzara bugünkünden farklı olamayacaktı. ABD ve koalisyon güçleri 'işgalci' durumuna düşeceklerdi. 
Ve direniş büyüyecekti. 
Çünkü işgal altındaki ülke insanları kendi topraklarını ölümüne savunurlar. Bush, savaştan önce yapılan telkinlerin hiçbirini dinlemedi. Kitle imha silahı yalanına bilerek sarıldı ve Irak'ı işgal etti. Vietnam uyarılarına güldü geçti. Batağa saplandı. 
Az daha bu batağa ABD ile birlikte Türkiye de sürüklenecekti. Alman destroyerlerine Osmanlı bayrağı çekilerek Rus limanlarının bombalaması üzerine girilen Birinci Dünya Savaşı'nda katlandığımız sonuçlar gibi, Irak'ın ateşini topraklarımıza çekebilirdik. 
1 Mart tezkeresi reddedilmese, ABD askerlerinin Türkiye sınırları içerisindeki konuşlanma durumu hala devam ediyor olacaktı. 
Neyse ki savaş çığırtkanlarının Türk tanklarını Bağdat'a sürme hayali Meclis'ten döndü de iktidar sözcüleri 'Irak'ta hesaplar tutmadı' diyen Bush'un durumuna düşmekten kurtuldular. 
Unutmayalım, bu hükümet tezkereyi Meclis'e göndererek Türkiye'yi savaşa sokmaya çalıştı ancak AKP Grubu'nun bölünmesi ve CHP'nin muhalefetiyle birkaç oyla direkten dönüldü. 
Genelkurmay Başkanı Hilmi Özkök, ordu komutanlarının devir teslim töreninde, 'Bugünkü duruma ve koşullara baktığımızda memnunuz' demiş. 
Biz de memnunuz 
Ece Temelkuran'ın yeni kitabı çıktı 'Dışarıdan Kıyıdan Konuşmalar', sayfa aralarına savaş dönemi yazılarıyla ilgili notlar düşmüş Ankara'daki Irak zirvesinde, 'Savaşa varız' diyen manşetler. 
'Biz de yokuz ' diyen yazarlar. 
Ekranlarda olası risklere dikkat çeken bir avuç gazeteci. 
Bush yönetiminden sonra ABD medyasının The New York Times, The Washington Post gibi güçlü kurumları 'Tek taraflı yayın yapmayacaktık' diye özeleştiri yapıyorlar. 
Bizim medya, 'Savaşta ne yaptık ' diye sormayacak mı 



</TEXT>
</DOC>
