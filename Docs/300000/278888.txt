<DOC>
<DOCNO> 278888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/son/sondun29.html </URL>
<DATE> 2004/10/10/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Rusya dışişleri bakanı Lavrov Tahran'da... 
</HEADLINE>
<TEXT>

     İran'ı ziyaret eden Rusya Dışişleri Bakanı Sergei Lavrov, İran'da yapımı süren Buşehr nükleer santralinin ihtiyacı olan nükleer yakıtla ilgili anlaşmanın son safhasında olduğunu söyledi. 
     Lavrov, İran Dışişleri Bakanı Kemal Harrazi ile yaptığı ortak basın toplantısında, ''Buşehr nükleer santrali için gerekli nükleer yakıtın verilmesi konusunda İran ile anlaşmanın son safhasına geldik. Rusya'dan gönderilecek nükleer yakıttan geriye kalacak atıkların tekrar geri verilmesi konusuyla ilgili maddeleri de bu anlaşmaya dahil etmek üzere hazırladık'' dedi. 
     Bu anlaşmanın ne zaman tamamlanacağı konusunda bir tarih vermeyen Lavrov, Buşehr nükleer santrali için gerekli yakıtın İran'a verilmesine ilişkin anlaşmayı hazırladıklarını ve çok yakında bu anlaşmayı imzalayacaklarını söyledi. 
     Rusya'nın, Uluslararası Atom Enerjisi Ajansı'nın UAEA aldığı karara uymasının İran için daha iyi olacağına inandığını söyleyen Lavrov, ''İran'ın UAEA ile sorunları, ajansı yaptığı çalışmalar konusunda eksik bilgilendirmesi nedeniyle gündeme gelmiştir. Bazı ilerlemeler kaydedilmiştir ve biz bundan memnunuz'' dedi. 
     Rusya ve İran'ın terörizmle mücadelede aynı görüşü paylaştığını söyleyen Lavrov, ''Rusya ve İran terörizmle mücadelenin aktif katılımcısı ülkelerdir. İki ülke Kafkasya ve Orta Asya'da terörizmle mücadele birlikte hareket etmektedir'' diye konuştu. 
     Hazar Denizi'nin askeri faaliyetlerin yapılmadığı bir deniz olması konusunda denize kıyısı bulunan Rusya, İran, Azerbaycan, Kazakistan ve Türkmenistan arasında fikir birliği olduğunu söyleyen Lavrov, iki ülkenin Afganistan'dan yapılan uyuşturucu kaçakçılığı konusunda kaygı duyduğunu, uyuşturucu kaçakçılığının önlenmesi için bu ülkede yapılan devlet başkanlığı seçiminden sonra gerekli önlemlerin alınacağını umduklarını kaydetti. 
     Harrazi de bölgenin iki önemli ülkesinin bölgede ekonomik gelişme, güvenlik ve barışın sağlanması konusunda çok önemli rol oynadıklarını söyledi. 
     Buşehr nükleer santralinin yapımında birçok aşama kaydedildiğini, santralin tamamlanmasına yaklaştıklarını söyleyen Harrazi, şimdiye kadar bu santralin tamamlanarak teslim edilmiş olması gerektiğini, ancak her iki ülkeden kaynaklı bazı eksiklikler nedeniyle santralin yapımının geciktiğini belirtti. 
     İran'ın nükleer faaliyetleri konusundaki açık haklarını tanıyan ve aynı zamanda Batılı ülkelerin kaygılarını giderecek yapıcı bir öneri sunulursa, böyle bir öneri üzerinde çalışmaya hazır olduklarını söyleyen Harrazi şöyle konuştu 
     ''Nükleer yakıtın sağlanması için uranyum zenginleştirme çalışmaları gibi barışçıl nükleer faaliyetler İran'ın yasal hakkıdır. İran bu yasal hakkını kullanmaktan vazgeçmeyecek. İran uluslararası topluma güven vermek için her türlü işbirliğine hazırdır. Nükleer programımız konusunda şeffaf davranmaya ve ajans ile işbirliğine hazırız.'' Lavrov'un, İran'ın nükleer programı konusundaki görüşmeleri yürüten Ulusal Yüksek Güvenlik Konseyi UYGK Genel Sekreteri Hüccetülislam Hasan Ruhani ve Meclis Başkanı Gulamali Haddadadil ile de görüşmesi bekleniyor. 
     
</TEXT>
</DOC>
