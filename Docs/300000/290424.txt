<DOC>
<DOCNO> 290424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/soneko09.html </URL>
<DATE> 2004/11/20/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Uzanlar'a ait yatlarda dijital kasa ve gizli kamera sistemi bulundu 
</HEADLINE>
<TEXT>

     Tasarruf Mevduat Sigorta Fonu TMSF tarafından el konulan Marmaris Netsel Marina yedieminindeki Uzan ailesine ait iki yatta yapılan aramada, dijital kasa ve gizli kamera sistemi bulunduğu bildirildi. 
     TMSF yetkililerinin, Marmaris'te Uzan ailesine ait olan ''Airwaves'' ve ''Frequency'' isimli yatlarda yaptığı arama sırasında, çok sayıda kasa ve 24'lük gizli kamera sistemi ele geçirildiği belirtilerek, Cem Uzan ve kaptanın odasında bulunan kasaların dijital olması nedeniyle açılamadığı ifade edildi. 
     Kasaların en geç bir hafta içinde TMSF tarafından görevlendirilecek uzmanlarca Marmaris'te açılacağı kaydedildi. 
     TMSF yetkilisi Serdar Serdaroğlu, AA muhabirine yaptığı açıklamada, ''Frequency'' isimli yatta, Cem Uzan'ın kamarasındaki gardrop içinde ve kaptanın yatağının altına gizlenmiş halde iki adet dijital kasa bulunduğunu söyledi. 
     ''Frequency'' isimli yattaki her kamarada kasa bulunduğunu belirten Serdaroğlu, şöyle dedi 
     ''Bu kasalar bizim için önemli değil... Misafir odalarında bulunan kasalar her 5 yıldızlı otelin müşterilerine verdiği kasalar gibi. Ancak Cem Uzan'ın odasında ve kaptanın yatağının altında bulunan kasalar bizim için önemli... Kasalar dijital olduğu için açamıyoruz. İstanbul'a döndüğümüzde bir rapor hazırlayıp kasaların açılması için uzman isteyeceğiz.'' Serdaroğlu, Pamukova çiftliğinde bulunan kamera sistemine benzer bir sistemin de Hakan Uzan'a ait ''Airwaves'' isimli yatta ele geçirildiğini kaydederek, şöyle devam etti 
     ''Bu 24'lük bir sistem... Hakan Uzan'ın kendi odasındaki kameranın mekanizması sökülerek, çalışmaz hale getirilmiş. Ancak misafir odalarında yatağın tam üstündeki kameralar halen çalışır vaziyette ve yangın alarmı içine gizlenmiş şekilde bulundu. Sayısı 10 taneyi geçmeyen bu kameralar uydu aracılığıyla başka noktalardan izlenebilen, renkli çekim ve dijital ses alma özelliğine sahip.'' 

     
</TEXT>
</DOC>
