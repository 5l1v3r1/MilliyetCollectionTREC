<DOC>
<DOCNO> 259473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/magazin/amag.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çetenin kurbanı tek ben değilim' 
</HEADLINE>
<TEXT>


Milliyet'e konuşan Tamer Karadağlı Birçok insan seks şantajıyla karşı karşıya. Ben erkek adamım. Bir halt yediysem gelir yüzleşirim 

MAGAZİN SERVİSİ 

Milliyet'in sorularını yanıtlayan Tamer Karadağlı, kendisiyle birlikte birçok insanın seks kasetleri nedeniyle tehditle karşı karşıya olduğunu iddia etti. 

Eşinize bu olayı anlattığınızda sizi nasıl karşıladı 
Metanetle karşıladı. Özel bir kadındır Arzu. Biz aile meclisinde konuşur, çözeriz birçok şeyi. Sonuçta eğer Arzu Hanım ayrılmaya karar verirse, hiçbir şey de diyemem. O onun tercihine kalmış bir şeydir, saygı duyarım. Ben üstüme düşeni yaptım. Kaçmadım, Fransa'dan atlayıp geldim ve basın açıklamamı yaptım. 

Basın toplantısı düzenleyip onu aldattığınızı itiraf edeceğinizden bilgisi var mıydı 
Benim doğruları söyleyeceğimi biliyordu. Önceden de haberi vardı. 

Eşinizin aldatıldığını bilip yanınızda olması "Helal olsun" dedirtecek bir tavır... 
Valla helal olsun mu, olmasın mı onu zaman gösterecek Ben en azından kıvırmadım. Fransa'dan atladım uçağa geldim. Bana 40 kişi 'Aman gelme, ortalık durulsun' falan dedi. Ben erkek adamım. Bir halt yediysem gelir yüzleşirim. Evet bir halt yedim, ceremesini de çekerim. 

Şantajcılar kasetleri size gönderdiğinde ne yaptınız 
Bana kaset yollamadılar... 

Amcanızın oğlu Abbas'a mı gönderdiler 
İstedikleri yere göndersinler, içim rahat. Doğruları söyledim, kıvırmadım. Benimle birlikte neredeyse 10 kişinin daha tehdit altında olduğunu biliyor musunuz 

Kimler onlar 
Bilmiyorum... O isimleri çıkıp ben zikretmem. Bu insanlar çıkıp delikanlı gibi söylemiyorsa, ben niye söyleyeyim Gazeteciler, köşe yazarları bile var. Nasıl ki sizin istihbaratınız var, bana da gelen istihbaratlar var. Ben korkmadım. Bütün dünyanın üzerime çökeceğini bile bile polise gittim. Artık bu ülkede kimse şantajla, tehditle bir yere varamayacak. Kötülere yer yok artık. Ben bütün kariyerimi yakma pahasına olsun gerçekleri söyledim. Hata yaptığımı kabul ettim. Dürüst oldum en azından. Ben kimsenin adına konuşamam. Tehdit altında olanlara tek bir şey söylüyorum. Bir suç şebekesi beni tuzağa düşürdü ama şantaja boğun eğmedim. Onlar da eğmesin. 

6 kasediniz olduğu söyleniyor. 
Onlar sadece benimle ilgili değildir. Artık çok fazla da detaya girmek istemiyorum. Birçok insanın var. 

"Çocuklar Duymasın"ın senaristi Birol Güven, benzer bir olayda Pınar Altuğ'la yollarını ayırdı. Sizin dizideki durumunuz ne olacak 
Dizi benim düşündüğüm en son şey... Umurumda bile değil dizi... 

Alnınıza ne oldu Arzu Hanım, vazo falan mı attı 
Kapıya çarptım. 

'Nefsime yenildim' 

BİRSEN ALTUNTAŞ 
Tamer Karadağlı, seks skandalının ardından eşi Arzu Balkan'ı aldattığını itiraf ederek, "Nefsime yenildim" dedi. "Çocuklar Duymasın" dizisinin yapım şirketi Mint Production'un bahçesinde dün basın toplantısı düzenleyen Karadağlı'nın, alnındaki şişlik ve yara bandı dikkati çekti. "Küçük bir kaza geçirdim" diyerek şişlikle ilgili soruları geçiştiren Karadağlı'nın, toplantı sırasında zaman zaman da gözleri doldu. 
Karadağlı, "Bana bir tuzak kuruldu. Ama ne yazık ki bu tuzakta benim de payım var. Şantaja karşı boyun eğmedim. Polise gittiğim gün olayın bu hale geleceğini hesap ettim. Keşke böyle olmasaydı ama oldu. Hatalarımla, sevaplarımla ben bir insanım. Her zaman doğru olan şeyi yapamayabiliriz" dedi. 

Bende erkeğim 
Nefsime yenik düştüğünü ve çok değerli olan eşini aldattığını kaydeden Karadağlı, şimdi bunun cezasını çektiğini ve bir süre daha çekmeye devam edeceğini vurguladı. Karadağlı, şöyle devam etti 
"Erkeklerin birçoğu eşlerini aldatıyor, ama hatayı sonradan fark ediyor. Ben bu hatayı yaptım ve asla da savunmuyorum. Burada beni örnek almış mağdur duruma düşmüş bütün kadınlardan, Türk halkından ama her şeyden önemlisi karımdan ve ailesinden özür diliyorum. Bu ülkede artık şantajcılara, tehditçilere yer yok." 


</TEXT>
</DOC>
