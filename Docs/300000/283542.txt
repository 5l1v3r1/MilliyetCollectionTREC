<DOC>
<DOCNO> 283542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sontur23.html </URL>
<DATE> 2004/10/26/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Bolu'da büyükbaş hayvanlarda görülen gizemli hastalık korkutuyor 
</HEADLINE>
<TEXT>

     Kenan Gürbüz AA 

Bolu'nun Seben ilçesine bağlı bir köyde ortaya çıkan gizemli bir hastalık, 14 büyükbaş hayvanın ölümüne neden olurken, köylüler korku içinde hastalığa çare bulunmasını bekliyor. 
     Bolu Tarım İl Müdürü Mustafa Odabaş, Bolu'nun Seben ilçesine bağlı Kızık Köyü'nde ortaya çıkan hastalığın varlığını doğrularken, ''hastalık yüzünden bugüne kadar 14 büyükbaş hayvan öldü. Hastalığın tespiti için, ölen hayvanlardan aldığımız numuneler Ankara'ya gönderildi. Bu numunelerle Ankara'da yapılan tahlillerde bir şey bulunamadı'' dedi. 
     Bu gelişme üzerine, Ankara'dan gelen veterinerlerden oluşan bir uzman ekibin hasta hayvanlardan kan ve numune aldığını ifade eden Odabaş, ''bugüne kadar maalesef hastalığın nedenini tespit edemedik. Hastalık hayvanlarda bitkinlik belirtisi ile başlıyor. Ardından felç olarak yürüyemez hale gelen hayvanlar, sahipleri tarafından kesiliyor. Kesilen hayvanların etlerinde sağlık açısından tehlikeli bir durum söz konusu değil. Hastalığın tespiti için adeta seferber olduk'' diye konuştu. 
     
     KÖYLÜLER NE DİYOR 
     Hastalığın ortaya çıktığı Kızık Köyü sakinleri ise köyde yaşayanların büyük bir bölümünün geçimini hayvancılıkla sağladığını ifade ederken, ''Hastalığın başladığı günden bugüne kadar 14 hayvan öldü. Korkudan hayvanlarımızı meraya bile çıkartamıyoruz. Kesilen hayvanların etlerini kimse korkudan yemedi. Bu hastalığa bir an önce çare bulunmazsa, köyde hayvan kalmayacak. Hastalık nedeniyle hayvanların köyden çıkışına da izin verilmiyor'' dediler. 
     
</TEXT>
</DOC>
