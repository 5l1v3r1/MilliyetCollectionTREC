<DOC>
<DOCNO> 270830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/gun08.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bandrollü cihat seti'ne inceleme 
</HEADLINE>
<TEXT>


Mumcu, çocuklara cihat mesajı veren Çocukça dergisinin VCD setini üst kurula sevk etti 

ANKARA Milliyet 

Kültür ve Turizm Bakanı Erkan Mumcu, Milliyet'in dünkü haberi üzerine Çocukça dergisinin promosyonu olan ve çocukları cihat fikrine özendirecek öğeler içeren "Şehitler Cennete Gider" adlı VCD çizgi film setini incelemeye aldırdı. 
Bakanlığın dünkü açıklamasında, sinema eserlerine denetim, kayıt - tescili yapıldıktan sonra alt komisyon raporu "olumlu" olması durumunda, VCD gibi taşıyıcı materyallere bakanlıkça bandrol verildiğini bildirdi. 
Açıklamada, Türkiye Gazeteciler Cemiyeti, ilgili meslek birliği ve bakanlıktan birer temsilci olmak üzere 3 üyeden oluşan alt komisyonun, ön inceleme sonucu 'Şehitler Cennete Gider' adlı VCD'ye 28 Temmuz 2004 tarihli raporun 'olumlu' olması üzerine bandrol verildiği ifade edildi. 
Alt komisyonun kararında bakanlığın herhangi bir takdiri olmadığı, ancak tepkiler üzerine Mumcu'nun, eseri yeniden inceleyip değerlendirmeleri için üst kurula sevk ettiği açıklandı. 
Milliyet'in haberinde, Çocukça dergisinin bakanlığın resmi izniyle dağıttığı "Şehitler Cennete Gider" adlı VCD setinde İslamiyet hakkında ilginç bilgilerin yanı sıra çocuklara cihat mesajı verildiği yer almıştı. 


</TEXT>
</DOC>
