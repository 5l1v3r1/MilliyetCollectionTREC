<DOC>
<DOCNO> 282307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas29.html </URL>
<DATE> 2004/10/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tac Mahal'in minarelerinden biri eğildi 
</HEADLINE>
<TEXT>

     Hindistan'ın Uttar Pradeş eyaleti yetkilileri, tarihçilerin Tac Mahal'in minarelerinden birinin tehlikeli bir biçimde eğildiği uyarısından sonra acilen araştırma başlatma kararı aldı. 
     Adının açıklanmasını istemeyen bir yetkili, bir uzmanlar komitesinin 17. yüzyılda inşa edilen Tac Mahal'in temelinin yakınlardaki Yamuna nehrinin kurumasından etkilenmiş olup olmadığını saptamaya çalışacağını söyledi. 
     Araştırma sonucunun bir hafta içinde alınmasının beklendiği kaydedildi. 
     Agra Üniversitesi'nin eski rektör yardımcısı Agam Prasad Mathur, minarenin eğilmeye devam etmesini engellemek amacıyla Tac Mahal'in temelinin bulunduğu toprak tepeciğinin yeniden nemlenmesi için, kuruyan Yamuna nehrinin suyla doldurulması gerektiğini belirtti. 
     Mathur, 1940'ta yapılan incelemelerde minarenin 11.4 santimetre eğildiğinin, 1965'te de eğikliğin 12.7 santimetreye ulaştığının saptandığını hatırlatarak, zamanla eğimin daha da artmış olduğunu ve bunun saptanması gerektiğini söyledi. 
     Yamuna nehrinin kıyısına inşa edilen Tac Mahal yüksek bir platform üzerinde yükseliyor ve dengesini her biri 12.6 metrelik 4 minaresinden alıyor. Minareler, deprem sırasında türbenin üzerine devrilip yıkılmasına yol açmaması için hafifçe eğik inşa edilmiş. 
     
     TAC MAHAL 
     Moğol fatihi Cengiz Han ve Timur'un soyundan gelerek Babür Şah'ın kurduğu Hint-Türk İmparatorluğu, Hindistan'da 332 yıl 1526-1858 egemen oldu. 
     Hint-Türk imparatoru Şah Cihan'ın 1631'de Burhanpur'da doğum sırasında ölen karısı Ercümend Banu Begüm için yaptırdığı eşsiz mimari başyapıtta görev yapan ustalar, İslam ülkelerinden gelen mimarlarla çalışmaya 1632'de başladılar. Tac Mahal, 22 yılda 16'te bütünüyle tamamlandı. 
     Agra ilinin dışında, Yamuna ırmağının kıyısında, 305 x 580 metre ölçülerinde dikdörtgen avluda yer alan Tac Mahal, dört cephesinin ortalarında 33 metre yüksekliğindeki taç kapılarıyla 75 metre yüksekliğindeki anıt kubbeyi çevreliyor. 
     İç mekanı örten 30 metre yüksekliğindeki alt kubbeyle üst kubbe arasında türbe mekanı kadar ölü hacim bulunuyor. Türbe iç mekanında 2 metre yüksekliğindeki mermer şebekenin içinde Ercümend Banu ile Şah Cihan'ın sandukaları duruyor. 
     Asıl mezarlar, döşemenin altında, avlu düzeyindeki mezar odasında yer alıyor. Değerli taş bezemeleri mekanında, kumtaşından anıtsal giriş kapısı avlusunun güneyinde olan Tac Mahal'in adı, Ercümend Banu'nun lakabı Mümtaz Mahal'ın değişmiş şekli. 
     
</TEXT>
</DOC>
