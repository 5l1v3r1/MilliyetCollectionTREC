<DOC>
<DOCNO> 285723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko13.html </URL>
<DATE> 2004/11/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
TOBB Bildirisi... Merkez Bankası yeniden döviz almaya başlayabilir... 
</HEADLINE>
<TEXT>

     Odalar Birliği Başkanı Rifat Hisarcıklıoğlu'nun başkanlığında dün gerçekleştirilen Sanayi Odaları Başkanları Toplantısına ilişkin ortak bildiri yayımlandı. 
     Bildiride, Merkez Bankası Başkanı Süreyya Serdengeçti'nin, Aralık ayında Türkiye'nin AB üyeliği perpektifinin netleşmesiyle 'TL'nin bir miktar daha değer kazanmasının' beklendiğini, bu durumda Merkez Bankası'nın 'yeniden döviz alım ihalelerine başlayabileceğini' ifade ettiği bildirildi. 
     Bildiriye göre, toplantıya katılan Merkez Bankası Başkanı Süreyya Serdengeçti ile Hazine Müşteşarı İbrahim Çanakçı, ekonomideki gelişmeler hakkında bilgi verirken, BDDK Başkanı Tevfik Bilgin'in de bankacılık sisteminin durumu hakkında açıklamalarda bulundu. 
     
     ÖZEL SEKTÖRÜN DİNAMİZMİ 
     Bildiride, Türkiye'nin iktisadi toparlanma sürecinin, 'özel sektörün dinamizmi' sayesinde üç yıl arka arkaya, ulaşılamaz denilen büyüme oranlarıyla gerçekleştirildiği, başlayan bu değişim sürecinin yarıda bırakılmaması için, eksik kalan yapısal reformların başta sosyal güvenlik, vergi sistemi ve idaresi, kamu mali yönetimi, hukuk ve idari usul kananu reformları olmak üzere hemen tamamlanmasının gerekli olduğu ifade edildi. Bildiride, şöyle denildi 
     ''Merkez Bankası Başkanı Süreyya Serdengeçti, Aralık ayında Türkiye'nin AB üyeliği perpektifinin netleşmesi ile TL'nin bir miktar daha değer kazanmasının beklendiğini, bu durumda Merkez Bankası'nın da yeniden döviz alım ihalelerine başlayabileğini ifade etmiştir. 
     Sanayiciler ise önümüzdeki dönemin önceki 3 yıldan daha farklı olacağını, artık eskisi gibi atıl kalan kapasitelerin devreye girmeyeceğini, mevcut verimlilik artışının da büyümeyi sürdürmek için tek başına yeterli olmayacağına değinerek, ekonominin ve ihracatın bundan sonra büyümenin devamının üretim kapasitesini geliştirmeye, yani yatırımların artmasına bağlı olduğunu, üstelik de istihdam yaratan bir büyüme için alışkın olduğumuzdan daha hızlı büyüme oranlarının yakalanması gerektiğini belirtmişlerdir.'' 
     
     REEL FAİZLERİN YÜKSEKLİĞİ, EKONOMİDE KIRILGANLIK NEDENİ 
     Bildiride sanayicilerin, finansman konusundaki sıkıntıların sadece vadeyle değil, aynı zamanda faiz oranıyla da ilgili olduğunu ileterek, reel faizlerin yüksek olmasının hala ekonomideki en büyük kırılganlık unsuru olduğunu bildirdikleri, bu noktada varılan ortak kanaatin ise yapısal reformların tamamlanmasıyla risk priminin düşeceği yönünde olduğu belirtildi. 
     Bildiride ayrıca, kamunun mali piyasalar üzerindeki tahakkümü azalacağından, şirketlerin kullanımına sunulacak fon miktarının artacağı vurgulandı. 
     
     YABANCI SERMAYE 
     Aralık ayında üyelik müzakelerinin başlaması yolunda çıkması muhtemel olumlu kararın, Türkiye'ye giren yabancı sermaye miktarını arttırmasının beklendiği de vurgulanan bildiride, bu durumun bir taraftan doğrudan yatırım kısa vadeli porföy yatırımı-sıcak para şeklinde fon girişini ve sabit yatırımları artırırken, diğer taraftan şirketler için artan rekabet ortamı anlamına geleceği belirtildi. 
     Artacak rekabet ortamında kendi şirketlerinin ayakta kalmasının da yapısal refomların tamamlanarak, ekonominin kurumsal altyapısının güçlendirilmesine bağlı olduğu ifade edilen bildiride şu görüşlere yer verildi. 
     ''Ağırlıklı emek-yoğun çalışan Türk sanayisi, küresel rekabet ortamında teknoloji yoğun üretime kaymak durumundadır. Ancak teknoloji yoğun yatırımların geri dönüşünün daha uzun olmasından dolayı da, Türk sanayinde bu teknolojik yenilenmeyi gerçekleştirmek için başta uzun vadeli yatırım kredileri olmak üzere, yeni finansal kaynaklar gerekmektedir. Bu konuda da sanayiciler mali piyasalardaki yapısal refomların tamamlanarak hem bankacılık hem de sermaye piyasalarının asli fonksiyonlarına dönmesinin önemine işaret etmiştir. 
     Sanayiciler ayrıca, enflasyonla ve kayıt dışıyla mücadelede kendilerine de önemli sorumluluklar düştüğünü, bu kapsamda daha verimli çalışmanın yollarını aramak, sermaye yapısını güçlendirmek, teknoloji kullanımına önem vererek, katma değeri yüksek üretim yapmak durumunda olduklarını vurgulamışlardır.'' 
     
     BASEL-II SİSTEMİ 
     Bildiriye göre Hazine Müşteraşı İbrahim Çanakcı ile BDDK Başkanı Tevfik Bilgin, 2007'den sonra uygulamaya geçmesi planlanan Basel-II sistemi hakkında bilgi verirken, özellikle mali sektör-reel sektör ilişkilerini önemli ölçüde etkilemesi beklenen Basel-II'nin reel sektöre daha iyi tanıtılması ve şirketler kesiminin Basel-II ile başlayacak yeni döneme hazırlanmaları amacıyla BDDK, TOBB ve Bankalar Birliği'nin işbirliğine gideceği de kaydedildi. 
     
     YATIRIM TEŞVİK SİSTEMİNE ELEŞTİRİ 
     Bildiride, tek bir kritere dayalı mevcut yatırım teşvik sisteminin, aslında bir yatırım kararından en önce gelmesi gereken 'yatırımın verimliliği' hususunu ikinci plana atmasından dolayı, kaynakların heba olması ile iller arasında haksız rekabete yol açtığı da belirtildi. 
     Bildiride, bu haliyle bile teşvik sisteminin çalışmadığı, enerji teşvikinin aradan 8 ay geçilmesine rağmen, kamu kurumları arasındaki koordinasyonsuzluk sebebiyle hala işlemediği konusunun da toplantıda ele alındığı kaydedildi. 
     
</TEXT>
</DOC>
