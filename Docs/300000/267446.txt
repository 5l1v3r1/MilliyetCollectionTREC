<DOC>
<DOCNO> 267446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/guncel/axgun01.html </URL>
<DATE> 2004/08/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ok, Çakıcı kulisini biliyor muydu 
</HEADLINE>
<TEXT>


Başsavcı Ok'un, Yargıtay'daki Çakıcı kulislerinin yaşandığı dönemde, savcıları ziyaret edenlerin 'not edilmesi' için talimat verdiği ortaya çıktı 

GÖKÇER TAHİNCİOĞLU Ankara 

Yargıtay Başsavcısı Nuri Ok'un, Alaattin Çakıcı dosyasıyla ilgili Yargıtay'daki kulis faaliyetinin en yoğun sürdüğü dönemde tüm Yargıtay savcılarına bir talimat gönderdiği ortaya çıktı. 15 Mart tarihli yazıda, savcıları ziyaret eden herkesin "çıkabilecek sakıncaların giderilmesi için" güvenlik görevlilerince deftere yazılacağının belirtilmesi "Başsavcı bir şey mi biliyordu " sorusunu gündeme getirdi. 
MİT - Çakıcı - Yargıtay ilişkilerine sert tepki gösteren Ok, Yargıtay Başsavcılığı bünyesindeki görev değişiklikleri nedeniyle yargıya güven unsurunun güçlendirilmesi, başsavcılığın faaliyetlerinin aksamadan yürütülebilmesi için bazı "hususların" duyurulmasında yarar gördüğünü kaydetti. 
Başsavcılığa intikal eden dosyaların hangi savcıya tebliğ edildiği, safahatı ve tebliğnamenin içeriği konusunda masa memurlarına sıkça telefon edildiğinin saptandığını kaydeden Ok, bu telefonların çalışmaları aksattığını ifade etti. Tebliğnamelerin taraflara bildirildiğini, sonucun dosya sorgulama kısmından görülebildiğini belirten Ok, bu iki durum dışında bilgi verilmesinin de "uygun olmadığını" vurguladı. 


</TEXT>
</DOC>
