<DOC>
<DOCNO> 258784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy16.html </URL>
<DATE> 2004/07/28/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
CHP'li Topuz AKP gensoruyu reddederse sorumluluğu kabul etmiş olur 
</HEADLINE>
<TEXT>

     CHP Grup Başkanvekili Ali Topuz, gensoru önergesi ile Ulaştırma Bakanı Binali Yıldırım'ın yerinden uzaklaşmasını sağlamaya çalıştıklarını bildirerek, ''Eğer bunu Adalet ve Kalkınma Partisi uygun görmez Meclis'i açmaz, açılışa katılmaz, açılışa katılır, gensoru önerimizi reddedecek olurlarsa o zaman Adalet ve Kalkınma Partisi bu olayın sorumluluğunu bütünüyle üstlenmiş olacaktır'' dedi. 
     Topuz, TBMM'nin 3 Ağustos Salı günü olağanüstü toplantı çağrısına ilişkin başvuru metnini Meclis Kanunlar ve Kararlar Daire Başkanı İbrahim Araç'a verdikten sonra bir açıklama yaptı. 
     Açıklamasına, Hızlandırılmış Trenin yaptığı kazadan duydukları üzüntüyü dile getirerek başlayan Topuz, kazada ölenlere Allah'tan rahmet, yaralananlara acil şifa diledi. 
     CHP'nin olayın meydana geldiği saatten itibaren değişik gruplar görevlendirerek olayı incelediğini, yetkili kurulların değerlendirme yaptığını anlatan Topuz, Parti Meclisi'ndeki son değerlendirmenin ardından gensoru açılmasını isteme kararı aldıklarını ifade etti TBMM'nin 3 Ağustos Salı günü toplanarak gensoru önergesinin görüşülmesini istediklerini belirten Topuz, konuyu telefonla TBMM Başkanı Bülent Arınç'a da ilettiklerini söyledi. Topuz, TBMM Başkanı Arınç'ın AK Parti Kütahya Milletvekili Halil İbrahim Yılmaz'ın cenaze töreninin ardından saat 17.00 sıralarında Ankara'ya döneceğini ve başvuruyu hemen inceleyeceğini, gerekli işlemleri vakit yitirmeden yapacağını söylediğini aktardı. 
     
     ''BAKAN İSTİFA ETMELİYDİ'' 
     ''Böyle bir gensoruya gerek kalmamasını dilerdik'' diyen Topuz, sözlerini şöyle sürdürdü 
     ''Böyle bir gensoru verme zorunluluğu ortaya çıktı. Neden ortaya çıktı Böyle bir olay meydana geldiği zaman yapılması gereken ilk iş Hızlandırılmış Tren uygulamasının karar vericilerinin geçici olarak görevlerinden ayrılarak yerlerine atanacakların olayın tahkikine imkan sağlanması idi. Çünkü Bakan'dan hatta Başbakan'dan, genel müdüre, onun yardımcılarına, daire başkanlarına kadar bir silsile halinde sorumluluk söz konusudur. Bu sorumlular arasında bulunan kişilerin gözetim ve denetimi altında olayın incelenmesi büyük sakıncalar taşımaktadır. Nitekim idare kendisini koruyabilmek açısından delilleri karartmıştır. Çok büyük bir görev ihmali ve görev kusuru yapılmıştır. Gönül isterdi ki Sayın Bakan derhal görevinden istifa etsin ve tahkikatın üzerine gölge düşmesin...'' Topuz, dünyanın her yerinde böyle bir olay meydana geldiğinde birinci derece yöneticilerin gerçeklerin karartılmaması için görevlerinden ayrıldıklarını söyledi. 
     Ulaştırma Bakanı Binali Yıldırım'ın görevinden ayrılmadığını, görevde kalmaya ısrarcı olduğunu ifade ettiğini kaydeden Topuz, Başbakan Recep Tayyip Erdoğan'ın da kendisini koruduğunu bildirdi. 
     
     ''ERDOĞAN DA SORUMLU...'' 
     Topuz, Başbakan Erdoğan'ın da Bakan Yıldırım kadar sorumluluğu bulunduğunu ileri sürerek, söyle konuştu 
     ''Dolayısıyla konuyu bir gensoru haline dönüştürmek zorunda kaldık. Gensoru ile Bakan'ın yerinden uzaklaşmasını sağlamaya çalışıyoruz. Eğer bunu Adalet ve Kalkınma Partisi uygun görmez Meclis'i açmaz, açılışa katılmaz, açılışa katılır, gensoru önerimizi reddedecek olurlarsa o zaman Adalet ve Kalkınma Partisi bu olayın sorumluluğunu bütünüyle üstlenmiş olacaktır veya gensoru açılmasına razı olacaklar, bakanlarını istifa ettirecekler, sorumluluğu lokalize edecekler, Bakan ve onun atadığı genel müdürler düzeyinde sorumluluk kalacak. Hayır bunu yapmayacak olurlarsa şimdiden ilan ediyoruz ki sorumluluk Başbakan dahil, Adalet ve Kalkınma Partisi'nin bütün milletvekilleri dahil, bütün karar organları dahil, bütün görevlileri dahil hepsine ait olacaktır. Ümit ederiz ki bu kadar geniş sorumluluk noktasına gelmezler ve yine ümit ederiz ki içine girmekte ısrar ettiğimiz AB standardına uygun bir davranış göstererek Bakan'ın istifasını isterler. Ümit ederiz ki bu kadar geniş sorumluluk noktasına gelmezler ve yine ümit ederiz ki içine girmekte ısrar ettiğimiz AB standardına uygun bir davranış göstererek Bakan'ın istifasını isterler.'' 
     
     ''ÇALIŞMAK İSTİYORLARSA KAÇMAYIZ'' 
     Grup Başkanvekili Topuz, AK Parti Grup Başkanvekili Faruk Çelik'in sadece gensoru için değil, belirlenecek bir program üzerinde anlaşarak çalışma kararı alınabileceği yolundaki açıklamasını hatırlatan bir gazeteciye ''Meclis'in devamı ile ilgili bir çalışma takvimi üzerinde görüşmek istiyorlarsa biz hazırız'' dedi. CHP milletvekillerinin her koşulda çalışabileceğini bildiren Topuz, ''Yeter ki onlar bu çalışmayı yararlı bir takım konulara ayırsınlar. Neyi planlayacaklarını görmemiz lazım. Çalışmak istiyorlarsa CHP kaçmaz. O başka birşeydir. İktidara ne kadar demokratik, ne kadar medeniyetçi, ne kadar uygar, bunu kanıtlaması fırsatı veriyoruz. Kendilerini kanıtlasınlar'' diye konuştu. 
     Topuz bir başka soru üzerine açılışta yeterli katılımın sağlanabilmesi için AK Parti Grup Başkanvekilleri, DYP milletvekilleri ve bağımsızlarla görüşeceklerini de sözlerine ekledi. 
     
</TEXT>
</DOC>
