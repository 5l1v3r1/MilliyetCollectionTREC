<DOC>
<DOCNO> 270443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sonspo08.html </URL>
<DATE> 2004/09/09/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Mağlup olunca rakip takımın oyuncusunu bıçakladı 
</HEADLINE>
<TEXT>

     DHA 
MALATYA'da oynanan amatör kümedeki Malatya İdman Yurdu ile Adafıspor maçında ev sahibi ekibin oyuncusu Emrah Kaya takımının yenilgisini hazmedemeyince rakip futbolculardan Hakan Alkan'ı bacağından bıçaklayarak yaraladıktan sonra kaçtı. 
     Şeker Stadı'nda dün oynanan amatör küme maçında Adafıspor, Malatya İdman Yurdu'nu yendi. Malatya İdman Yurdu'nun 7 numaralı futbolcusu Emrah Kaya yenilgiyi hazmedemeyip, maç bitiminde Adafıspor'lu Hakan Alkan adlı futbocu ile tartıştı. Saha içindeki tartışma büyüyünce soyunma odasına doğru giden hakem her iki futbolcuyuda uyararak sakin olmaları konusunda ikaz etti. Ancak Emrah Kaya, Hakan Alkan'a "Maç sonrası görüşürüz'' dedi. 
     Maç bitimi stad önünde Hakan Alkan ile karşılaşan Emrah Kaya eline geçirdiği bir bıçakla rakip takım futbolcusunu bacağından yaraladı. Ambulans ile Devlet hastanesine kaldırılan futbolcunun sağlık durumunun iyi olduğu belirtildi. Kaçan Emrah Kaya'nın aranmasına başlandı. 
     
</TEXT>
</DOC>
