<DOC>
<DOCNO> 275100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo12.html </URL>
<DATE> 2004/09/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Kayserispor, Hüsnü Özkara'yı gönderdi, Metin Aktaş kadro dışı 
</HEADLINE>
<TEXT>

     Kayserispor, Teknik Direktör Hüsnü Özkara ile yollarını ayırdı. 
     Kulüp Basın Sözcüsü Ergün Bilen, AA muhabirine yaptığı açıklamada, dün sahalarında 4-1 yenilgileriyle sonuçlanan Samsunspor maçı sonrası yönetim kurulunun olağanüstü toplantı yaptığını, toplantıda Teknik Direktör Hüsnü Özkara'nın görevine son verilmesinin kararlaştırıldığını belirtti. 
     Takımın ligdeki kötü gidişine ''Dur'' diyebilmek için bazı kararlar almaları gerektiğini ifade eden Bilen, şunları söyledi 
     ''Maçtan sonra yaptığımız toplantıda, Teknik Direktör Hüsnü Özkara ile karşılıklı olarak yollarımızı ayırdık. Kendisine bu şekilde lige devam edemeyeceğimizi söyledik. Ayrıca maç sırasında girdiği tartışmalar ve taraftarlara yönelik hareketleri nedeniyle kaleci Metin Aktaş'ın süresiz kadro dışı bırakılmasına karar verdik. Galibiyet durumunda futbolculara 4'er milyar lira prim veriyorduk. Samsunspor karşısında aldığımız mağlubiyet nedeniyle futbolculara 4'er milyar lira ceza vereceğiz.'' Yeni teknik direktör konusunda kafalarında birkaç ismin olduğunu kaydeden Bilen, yarın görüşmelere başlayarak en geç çarşamba gününe kadar yeni teknik direktör ile sözleşme imzalayacaklarını belirtti. 
     
</TEXT>
</DOC>
