<DOC>
<DOCNO> 295219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy25.html </URL>
<DATE> 2004/12/06/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Çiçek İstikrar istiyorsak tercih edilecek model başkanlık sistemidir 
</HEADLINE>
<TEXT>

     Adalet Bakanı Cemil Çiçek, ''toplum olarak tercihimiz siyasi istikrar ve buna bağlı olarak ekonomik istikrarın sağlanması ise tercih edilecek model başkanlık sistemidir'' dedi. 
     Bakan Çiçek, Parlamento'da gazetecilerin başkanlık sistemine ilişkin sorularını yanıtladı. Bu yönde hükümet ya da parti adına bir açıklama yapmadığını belirten Çiçek, ''Türkiye 17 Aralık'a kadar AB konusu ile bağlantılı çalışmalar yapıyor. İlerleme Raporu'nda barajla ilgili bir cümle var. Gazeteciler bundan dolayı soruyor, ben de bunun üzerine açıklamalar yapıyorum, teorik açıklamaları yapıyorum'' diye konuştu. 
     Yüzde 10 seçim barajının, Türkiye'nin 12 Eylül öncesi yaşadığı istikrarsızlık nedeniyle gündeme geldiğini anımsatan Çiçek, şunları söyledi 
     ''Dolayısıyla yüzde 10 barajının gelmesinin amacı Türkiye'de istikrarın sağlanmasıdır. İstikrar önemlidir, halen de önemlidir. Özellikle 17 Aralık'tan sonra müzakere süreci başladığında bugünkünden çok daha zor dönemeçlerden geçeceğiz, çok daha sıkıntılı düzenlemeleri yapma mecburiyetimiz var. Eğer gerçekten Türkiye AB üyeliği hedefini kısa sürede gerçekleştirmek istiyorsa Türkiye'nin istikrara kesinlikle ihtiyacı vardır. Aksi halde Türkiye'nin AB sürecini askıya almak isteyen başka çevrelerin ki bunlar dış çevrelerdir veya Türkiye'nin AB üyeliğine karşı çıkan bazı ülkelerin politikacılarının dediği noktaya doğru Türkiye götürülür. O nedenle ben istikrarı önemli buluyorum ve önemsiyorum. Aksi halde İlerleme Raporu'nda zikredilen hususlar ve Türkiye'nin ulusal programında taahhüt ettiği hususların gerçekleşmesi çok kolay olmaz, bu bir.'' 
     
     ''OKSİJEN KADAR İHTİYAÇ...'' 
     Türkiye'nin ekonomik istikrarı yeni yeni tesis etmeye başladığını bildiren Çiçek, ekonomik istikrarın siyasi istikrar kadar önemli olduğunu söyledi. Çiçek, bunun da kalıcı, kararlı, disiplinli bir ekonomi politikasını uygulamayı gerektirdiğini bildirerek, sözlerini şöyle sürdürdü 
     ''Bunun için de istikrar şarttır. Birtakım reformların yapılması gerekiyor, bunun için siyasi istikrar şarttır. Yani istikrar bu ülkeye oksijen kadar ihtiyaçtır. İstikrar nasıl tesis edilir, bunun yanındayım da teorik olarak söylüyorum, bir daha bu tür sorularla karşı karşıya kalmayalım diye söylüyorum. İstikrar ya seçim kanunları ile temin edilir ya da demokratik sistemle... Demokratik sistem başkanlık olarak tercih edildiğinde orada siyasi istikrar vardır. ABD'de başkanlık seçimi yapıldı, hükümet nasıl kurulacak, hangi partilerle kurulacak problemi yoktur. Başkanlık sistemi siyasi istikrarı tesis eder, sağlar. Başkanlık sistemini tercih etmiyor da parlamenter sistemi tercih ediyorsanız, o zaman seçim kanunlarında değişiklik yapmanız gerekiyor. Yüzde 10 barajı parlamenter sistemde belli ölçüde istikrarı sağlar, geçmişte bunun da sağlamadığı görüldü. Toplum olarak tercihimiz siyasi istikrarın ve buna bağlı olarak ekonomik istikrarın sağlanması ise tercih edilecek model başkanlık sistemidir. Seçim sistemi ile parlamenter sistem içinde belli ölçülerde istikrar sağlanabiliyor, bu da her zaman olmuyor. Bizim daha yapmamız gereken çok iş, atmamız gereken çok adım var.'' Bunun tamamen teorik bir tartışma olduğunu bir soru üzerine ifade eden Çiçek, sözlerini yasal bir düzenlemenin başlangıcı anlamında söylemediğini kaydetti. Çiçek, bu sistemi savunduğunu, bir siyaset adamı olarak bu konuda konuştuğunu ve konuşmayı sürdüreceğini, konunun gazetecilerin soruları üzerine gündemine geldiğini ifade etti. 
     Çiçek, Türkiye'nin 4-5 partili parlamentolarla AB hedefine ulaşamayacağını, bu durumda bu hedefin bir kenara bırakılması gerektiğini söyledi. 
     Çiçek, bir başka soruyu yanıtlarken içindeki dengelerin iyi kurulması durumunda bu sistemin tek sesliliği getirmeyeceğini bildirdi. ''Başkanlık sistemi federatif sistemi getirmez mi '' sorusuna da Çiçek, 'Hayır, her yerde bunun tabi sonucu federatif sistem değil. Böyle olanlar var şüphesiz ama bu otomatik olarak böyle olacak diye bir husus kesinlikle yok'' dedi. 
     
</TEXT>
</DOC>
