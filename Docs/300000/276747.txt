<DOC>
<DOCNO> 276747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun16.html </URL>
<DATE> 2004/10/02/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Solana Erdoğan'ın siyasi iradesinden şüphe duymuyorum... 
</HEADLINE>
<TEXT>

     AB Ortak Savunma ve Dış Politika Yüksek Temsilcisi Javier Solana, Başbakan Recep Tayyip Erdoğan'ın Türkiye'yi köklü değişikliklerle AB'ye sokma konusundaki siyasi iradesinden şüphe duymadığını söyledi. 
     Solana, Alman Bild gazetesine yaptığı açıklamada, AB Komisyonu raporu doğrultusunda AB ülkeleri hükümet ve devlet başkanlarının Türkiye ile üyelik müzakerelerine başlanması yönünde karar alacaklarına inandığını ve bu durumda daha önce alınan karar doğrultusunda müzakerelere bir an önce başlanacağını belirtti. 
     Javier Solana, mevcut durumdan ve şartlardan vazgeçilmesi için bir neden görmediğini de ifade ederek, ''Erdoğan, ülkesindeki reform hızını olağanüstü derecede artırdı. Türkiye'de köklü değişiklik yaparak ülkeyi AB'ye sokma konusundaki siyasi iradesinden şüphe duymuyorum'' dedi. 
     Türkiye'de çok önemli reformlar yapılmasına rağmen, henüz tüm kriterlerin yerine getirilmediğini savunan Solana, Türkiye'nin, politikasını değiştirmesi durumunda üyelik müzakerelerinin başarısız olabileceği uyarısında da bulundu. 
     Solana, Avrupa ülkelerinin Türkiye'nin üyeliğinden ne gibi fayda sağlayacakları sorusuna karşılık, ''Dış politika ve savunmadan sorumlu biri olarak 2 hususu belirtmek isterim. Birincisi Türkiye, Ortadoğu, Kafkaslar ve Balkanların bulunduğu kısmen istikrarsız bir bölgenin tam ortasında yer alıyor. Türkiye'nin AB'ye üyeliğiyle tüm bu bölgelere güçlü bir sinyal ulaşacak ve böylece bizim güvenliğimiz de artacak. İkincisi de Türkiye'nin çok büyük bir askeri gücü var. Bununla Avrupa ülkelerinin kriz bölgelerine yapacağı müdahalelere önemli katkı sağlayabilir'' dedi. 
     AB'nin genişlemiş haliyle de hareket yeteneğini koruyabileceğini kaydeden Solana, bu tür endişelerin her zaman olduğunu, ancak AB'nin her genişlemeden sonra daha da güçlendiğini söyledi. 
     
</TEXT>
</DOC>
