<DOC>
<DOCNO> 284214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas14.html </URL>
<DATE> 2004/10/28/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Rusya'da kamuya açık alanda bira yasak 
</HEADLINE>
<TEXT>

     Rusya'da kamuya açık alanlarda bira içilmesini yasaklayan karar, parlamentonın alt kanadından geçti. 
     Rusya'nın RIA Novosti ajansı, 450 milletvekilinin bulunduğu Duma'da dün yapılan oylamada ilgili yasa tasarısının 429 milletvekili tarafından onaylandığını duyurdu. 
     Duma'da kabul edilen yasa, parlamentonun üst kanadı Federasyon Konseyi'nce onaylandıktan ve Devlet Başkanı Vladimir Putin tarafından imzalandıktan sonra, 1 Ocak 2005'te yürürlüğe girecek. 
     Yasaya göre cadde, stadyum, meydan, park, kamu ulaşım araçları ve kamuya açık diğer yerlerde bira içilmesi yasaklanırken, 18 yaşından küçüklere ve anaokulları yakınlarındaki bölgelerde bira satışı yapılayamayacak. 
     Bira reklamlarıyla ilgili kısıtlamaları öngören bir yasa da Eylül ayında çıkarılmıştı. Gelecek yıldan itibaren yürürlüğe girecek olan yasada, 07 00-22 00 saatleri arasında bira reklamları verilemeyecek ve bira reklamlarında insan veya hayvan öğesi kullanılamayacak. 
     Rusya'daki bira üreticileri kısıtlamaların sponsorlukları olumsuz yönde etkileyeceği uyarısında bulunurken, Rusya'nın en büyük bira üreticisi olan Baltika, Şampiyonlar Ligi sponsorluğunu iptal etmişti. 
     Rus bira pazarının devlerinden Efes de, bira reklamlarına getirilen kısıtlamaların kendilerinden ziyade piyasaya yeni girmeye çalışan markalar için olumsuz olacağını açıklamıştı. 
     Efes, Rus milli takımının sponsorluğunu yapıyor. 
     
</TEXT>
</DOC>
