<DOC>
<DOCNO> 298691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun04.html </URL>
<DATE> 2004/12/18/ </DATE>
<TIME> 22.38 </TIME>
<AUTHOR>  </AUTHOR>
<HEADLINE>
İsrail ordusunun Han Yunus operasyonunda ölü sayısı 9'a yükseldi 
</HEADLINE>
<TEXT>

     İsrail ordusunun, Gazze Şeridi'ndeki Han Yunus mülteci kampında dün gece başlattığı operasyonda ölen Filistinlilerin sayısının 9'a yükseldiği bildirildi. 
     Görgü tanıkları ve hastane kaynakları, Han Yunus'ta en az 6 Filistinli militanın öldüğünü, öldürülen diğer kişilerin sivil olduğunu söyledi. Operasyonda 30 kişinin yaralandığı kaydedildi. 
     Filistin güvenlik kaynakları, İsrail tanklarının ateş açması sonucu, Rahmi Ebu Sayda 24 adlı Filistinli militan ve Said Ebu Said 25 adlı sivilin hayatını kaybettiğini bildirmişti. 
     İsrail ordusu, Han Yunus mülteci kampı yakınındaki İsrail yerleşkelerine düzenlenen havan topu ve füze saldırılarının azaltılması için kampa operasyon düzenlendiğini açıklamıştı. 
     
     İSRAİL, HAN YUNUS OPERASYONUNU SONA ERDİRDİ 

     İsrail askerlerinin, Gazze'nin güneyindeki Han Yunus mülteci kampına dün başlattıkları operasyon sona erdi. 
     İsrail ordusu, askerlerin bu akşam kamptan çekildiklerini bildirdi. Kamp sakinleri de 10 tankın ayrıldığını gördüklerini söylediler. Filistin güvenlik yetkilileri ise askerlerin tümünün ayrılıp ayrılmadığının bilinmediğini belirtiler. 
     Filistin lideri Yaser Arafat'ın ölümünden sonra İsrail'in yaptığı bu en büyük operasyonda, 11 Filistinli ölmüş, 31 Filistinli yaralanmıştı. 
     Operasyon, Filistinlilerin İsrail yerleşimlerine ve Gazze'deki askeri karakollara havan ve roket atışını önlemek gerekçesiyle başlatılmıştı. 
     
</TEXT>
</DOC>
