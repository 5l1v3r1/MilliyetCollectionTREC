<DOC>
<DOCNO> 265937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun24.html </URL>
<DATE> 2004/08/24/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Rum Kesimi Ticaret Bakanı'ndan Talat'a yanıt... 
</HEADLINE>
<TEXT>

     Kıbrıs Rum Yönetimi Ticaret Bakanı Yorgo Lillikas, ''Rumların Türk mallarını almaya ruhen hazır olmadığını'' söyleyen KKTC Başbakanı Mehmet Ali Talat'ın, ''Kıbrıslı Türklerin çıkarlarına hizmet etmediğini'' iddia etti. 
     Fileleftheros gazetesine dün yürürlüğe giren Yeşil Hat Tüzüğü'ne ilişkin açıklamalarda bulunan Lillikas, Talat'ın sözlerini değerlendirirken, Kıbrıslı Rumların Kıbrıslı Türklerin ürünlerini satın almaya her zaman hazır olduklarını savundu. 
     Talat'ın ''iki toplum arasındaki ticari ilişkilerin gelişmesiyle ilgileniyorsa, psikolojik konulardan vazgeçmesini'' isteyen Lillikas, Rum yönetiminin birçok önlem açıkladığını ve Kıbrıslı Türklerin ürünlerini satmalarının pratikte kolaylaştırılması için AB'den yasal düzenlemeler istediğini belirtti. Lillikas, Talat'ın bu tutumuyla ''Kıbrıslı Türklerin çıkarlarına hizmet etmediğini'' savundu. 
     Bu arada, Rum basını, dün yürürlüğe giren Yeşil Hat Tüzüğü ve KKTC ile Rum kesimi arasında ticaret konusunda çeşitli haberlere ve açıklamalara geniş yer verdi. 
     Kıbrıs Türk Ticaret Odası Başkanı Ali Erel, Alithia gazetesinde yer alan açıklamasında, ''Kıbrıslı Türklerin ticarete ilgisinin bulunduğunu, ancak aynı ilginin Kıbrıslı Rumlar tarafından gösterilmediğini'' söyledi. Haberde, Erel'in,''Eğer tüketici yoksa ilgi nasıl olacak'' sözlerine de yer verildi. 
     Politis gazetesi ise Yeşil Hat Tüzüğü'nün Rum Yönetimi ve Kıbrıslı Türkler için ''belirleyici bir sınav'' olduğunu, Brüksel'in Rum Yönetimi ve Talat'ın ticarete ilişkin tutumlarını mikroskop altında tuttuğunu yazdı. 
     
</TEXT>
</DOC>
