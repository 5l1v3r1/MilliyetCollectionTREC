<DOC>
<DOCNO> 290955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/guncel/gun01.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Makyajlı Türk genci şaşırttı 
</HEADLINE>
<TEXT>


Avrupalı gençlere göre, Türkiye şeriatla yönetiliyor, bütün kızlar türbanlı, ordu etkin olduğu sürece demokrasi sağlanamayacak 

BAHAR ATAKAN Ankara 

AB'ye üye ve aday ülke gençlerin oluşturduğu Avrupa Parlamentosu Modeli'ne MEP Türk delegasyonu olarak katılan TED Ankara Koleji Vakfı Özel Lisesi öğrencileri, Avrupalı yaşıtlarının Türkiye hakkındaki önyargılarıyla karşılaştı. 
Türk delegesyonundaki kız öğrenciler, Avrupalı yaşıtlarının Türkiye'de ordunun etkili olduğuna, kadın - erkek eşitliği bulunmadığına inandığını belirterek, "Etek giyip makyaj yaptığımızı görünce şaşırdılar" dedi. 
Eski Genelkurmay Başkanı Orgeneral Semih Sancar'ın torunu Semih Sancar'ın başkanlık yaptığı delegasyon, Avrupalı öğrencilerin Türkiye'ye karşı olduğunu söyledi. 
Sancar, Türkiye'de ordunun etkinliği sürdükçe demokrasinin sağlanamayacağını ileri süren Hollandalı delegeye "Ordu halkın seçtiklerine karşı olmamış, Anayasa'da belirtilen görevlerinin üzerine çıkmamıştır" yanıtını verdiğini kaydetti. Diğer öğrenciler de yaşadıklarını şöyle anlattı 

Türkiye'ye karşılar 
MÜGE YILMAZ Maltalı arkadaşım Türkiye'de kadın - erkek eşitliği olmadığını söyledi. Etek giymemize, makyaj yapmamıza şaşırdılar. Macar bir kız, Müslümanları sevmediğini, bunun terörist saldırılardan kaynaklandığını söyledi. AB yasalarından birinin dine ve kültüre saygılı olmak olduğunu anlattım. 'Türkiye'yi AB'ye istemiyoruz' demesinin yanlış olduğunu belirttim. 

Terörist benzetmesi 
ALİCAN ERGİN Avrupalı öğrenciler, özellikle Din Kültürü ve Ahlak Bilgisi dersi hakkında bizi çok zorladılar. Derste Kuran'ı ezberlemediğimizi söyledim. Meslek okulları ve yüksekokullardan bahsedince şaşırdılar. Estonyalı bir delege, imam hatip lisesi mezunlarını PKK teröristlerine benzetti. Bu okulları fanatik yetiştiren yerler sanıyormuş. 'Tamamen fikir hürlüğü olan meslek okullarından sadece biridir' dedim. 

'Türbanın nerede ' 
SENA DÖVER 'Türkiye'de türban takıyordun buraya gelince mi başını açtın ' dediler. Öğretmenleri ve aileleri nedeniyle Türkiye karşıtı olmuşlar. 'Şeriatla mı yönetiliyorsunuz ' diyenler oldu. İsveçli bir delege, 'Kürdistan kurmamız daha iyi olmaz mı ' diye sordu. AB'nin PKK'yı terör örgütü olarak gördüğünü hatırlatarak, 'Kürtlerle aynı bayrak altında yaşamaktan mutluyuz' dedim. 




</TEXT>
</DOC>
