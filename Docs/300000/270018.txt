<DOC>
<DOCNO> 270018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun50.html </URL>
<DATE> 2004/09/08/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
Ve köstebek skandalında son perde 
</HEADLINE>
<TEXT>

     ABD Savunma Bakanlığı Pentagon'dan bazı yetkililerin, İran ile ilgili gizli belgeleri, Washington'daki lobi kuruluşu Amerika-İsrail Halkla İlişkiler Komitesi AIPAC aracılığıyla İsrail'e sızdırdığı iddiaları soruşturulurken iddiaları reddeden AIPAC, ''ABD-İsrail ilişkilerini yaralamaya çalışıyorlar'' dedi. 
     AIPAC, Washington çevrelerine internet aracılığıyla gönderdiği kapsamlı bir mesajla, hakkındaki FBI soruşturması ve suçlamalara açıklık getirmeye çalıştı. Suçlamaları, ''yanlış ve temelsiz'' olarak niteleyen etkili lobi kuruluşu AIPAC'in başkanı Bernice Manocherian ve direktör Howard Kohr, gönderdikleri mesajda, Washington Times gazetesinde çıkan bir ilana da cevap verdi. 
     Washington Times gazetesinde tam sayfa ilan veren Ulusal Çıkar Konseyi adlı bir kuruluş, ABD'nin, İsrail'in hukuk kurallarını çiğnemesine gözünü kapadığını ileri sürmüştü. İlanda, İsrail'in casusluk yaptığı ve Amerikan çıkarlarına uygun düşmeyen gizli operasyonlarda bulunduğu da iddia edilmişti. 
     AIPAC mesajında, Washington Times gazetesindeki ilanla kamuoyunun AIPAC'in yanlış bir şey yaptığına ikna edilmeye çalışıldığı savunuldu. 
     Bir AIPAC yetkilisi, e-mail ile Washington'da ilgili yerlere gönderilen mesajlarına karşılık, kongre üyelerini de içeren çok güçlü destek mesajları geldiğini kaydetti. 
     AIPAC sözcüsü Josh Block, bu temelsiz suçlamalar yerine, ''İran'ın nükleer silah üretmesine aylar kaldığı, İsrail'e BM'de yapılan haksızlıklar, AIPAC'e ve ABD-İsrail ilişkilerine yönelik saldırıların bertaraf edilmesi'' üzerinde çalışmayı tercih ettiklerini belirtti. 
     FBI'ın, Pentagon'da, ABD Savunma Bakan yardımcısı Douglas Feith'a bağlı olarak çalışan İran üzerine uzman Larry Franklin adlı kişiyi ve adı açıklanmayan birkaç Pentagon çalışanını, ABD'nin İran ile ilgili planlarını içeren bir gizli belgeyi AIPAC yetkililerine sızdırdığı, AIPAC'teki bazı isimlerin de bu bilgileri İsrail hükümetine ilettiği haberleri basında yer aldı. 
     AIPAC ve İsrail hükümeti bu iddiaları şiddetle reddediyor. FBI ve ABD Adalet Bakanlığı ise şu ana kadar hiç kimse hakkında cezai işlemde bulunmadı. 
     
</TEXT>
</DOC>
