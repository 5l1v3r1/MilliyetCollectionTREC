<DOC>
<DOCNO> 266777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/yazar/guclu.html </URL>
<DATE> 2004/08/27/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eski rektörlerin gazetecilik merakı 
</HEADLINE>
<TEXT>


Bilgi Üniversitesi eski Rektörü İlter Turan, NATO zirvesi öncesinde ABD Başkanı Bush'la röportaj yapmıştı. Boğaziçi Üniversitesi eski Rektörü Üstün Ergüder de ona özendi ki Milli Eğitim Bakanı Hüseyin Çelik'le uzun bir söyleşi yaptı. Bakalım sırada daha hangi rektörler var .. 
Her iki rektörün medyayla zaten öteden beri ilişkileri var. Bu yüzden şaşırtıcı olmadı. Değişen tek şey, eskiden yorum yapıyorlardı, şimdi röportaja soyundular. 
İlk röportajları, her ne kadar usta gazetecilerinki kadar ilgi çekici olmasa da bir boşluğu dolduruyor. Ayrıca, zaten, işin gazetecilik yönünden çok, farklı amaçlar için yapılmış olduğu izlenimi veriyor. 
Ergüder'in Çelik'le yaptığı röportajın başlığı "Reform gerekliydi ve yapıldı". Ortada nasıl bir reform varsa .. Bakan Bey, siyasetçi kimliğiyle söylemek istediklerini peş peşe sıralamış, Üstün Bey de çarşaf çarşaf onları yayımlıyor. Umarız benzer söyleşileri eski bakanlar ve eğitimcilerle de yapar. Yoksa, yaptığı söyleşi bir propagandanın ötesine geçmez. O da ona hiç yakışmaz... 
Zaten, Erkan Mumcu döneminde hazırlanan YÖK yasasının içinde yer aldığı için eleştiri oklarının hedefi haline gelmişti. Bir de bu, kafaları iyice karıştırabilir. Nitekim bu yönde sorular da gelmeye başladı. 

Reform mu, balon mu 
Müfredatı iyileştirme çabaları, memnuniyet verici. Bunu daha önce de yazmıştım. Ama yapılan işi, çok abartılı bir şekilde, bir reform gibi sunmak, işte o çok sakıncalı. 
Yüksek beklenti yaratır ve sonuç da fiyaskoya yakın olursa, inandırıcılığınızı kaybedersiniz. Tıpkı 8 yıllık temel eğitimde olduğu gibi. 
8 Yıllık Kesintisiz Temel Eğitim Yasası'nı TBMM'de savunanlar, söz konusu yasanın, Cumhuriyet tarihinin en büyük reformu olduğunu söylüyorlardı. Dönemin Başbakanı Yılmaz, öylesine büyük hedefler ortaya koymuştu ki, yüzde 30'u bile gerçekleşemedi. 
Yılmaz, 8 yılla birlikte, ikili eğitimden tekli eğitime geçileceğini, sınıf mevcutlarının 90'dan, 40'ın altına ineceğini, müfredat programlarının hafifletileceğini, ezberci eğitimden, öğrenmeyi öğretecek çağdaş eğitime geçileceğini, tüm okulların bilgisayarlarla donatılacağını, her okula spor salonu yapılacağını vaat etmişti. Hangi biri gerçekleşti .. 
Şimdi Çelik'in ortaya koyduğu tablo da, 8 yıl öncesinde Mesut Yılmaz'ın ve dönemin bakanlarının çizdiği tablodan hiç farklı değil. Daha önce bin defa söylenmiş, kulağa hoş gelecek sözleri, bir kez de o söylüyor. Eğitimle uzaktan yakından ilgisi olmayan pek çok köşe yazarı da hemen her gün methiye düzüyor. Dışarıdan bakan da eğitimde müthiş bir değişimin olacağı beklentisi içerisine giriyor. Sonra bir bakıyor, aynı tas aynı hamam. Öyle olunca da, ciddi reform hareketleri olduğunda duyarsız kalıyor... 
Çelik ve arkadaşları, keşke, önce bir şeyleri başarıp daha sonra kamuoyunun karşısına çıksalardı. En azından şu bir yıllık pilot uygulama sonuçları ellerinde olsaydı. Ama sanki aceleleri var. Dahası, bir yandan özgür kafalar yetiştireceğiz derken, öte yandan ille de şu kitapları okuyun diye dayatma listeler yayımlanması, bir çelişki değil mi 
Bakan Bey'in yere göğe sığdıramadığı değişim programları, çeşitli adlar altında yıllardır özel okullarda deneniyor. Alınan sonuç da, altyapı devlet okullarına göre çok daha müsait olmasına karşın, o kadar tatminkar değil. En acısı da bir bakanın kendi okullarını ve mevcut sistemi aşağılaması. Sanki hepimiz o okullarda, o öğretmenlerin elinde okumadık. Yeniliklere elbette açığız ama eski de bizim bir parçamız. Sonuçta yeni programları uygulayacak olanlar da yine onlar... 
Özetin özeti Çelik'in girişimciliğini ve kararlılığını alkışlıyoruz. Ama üslubu yine başını ağrıtabilir. Eskiden sivriydi, şimdi ise abartılı. Üstün Hoca'nın samimi gayretleri ise hep ters tepiyor. Müfredat konusuna, devam edeceğiz... 



</TEXT>
</DOC>
