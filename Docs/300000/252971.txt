<DOC>
<DOCNO> 252971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun15.html </URL>
<DATE> 2004/07/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Miloşeviç davasında duruşma yine ertelendi 
</HEADLINE>
<TEXT>

     Devrik Sırp lider Slobodan Miloşeviç'in, Hollanda'nın Lahey kentindeki eski Yugoslavya savaş suçluları için kurulan Uluslararası Ceza Mahkemesi'nde görülen davası yeniden başladı. 
     Mahkeme duruşmayı, başlamasından yaklaşık 1 saat sonra erteledi. 
     Mahkemenin açıklamasında, duruşmanın hangi tarihe ertelendiği belirtilmedi. Duruşma daha önce de defalarca ertelenmişti. 
     Mahkeme heyeti başkanı yargıç Patrick Robinson, duruşma koşullarını yeniden gözden geçireceklerini ve davanın devam edip etmemesi gerektiğini belirleyeceklerini kaydetti. 
     Robinson, savunma duruşmasının bugün sürmesi gerektiğini, ancak mahkemenin geçen hafta Miloşeviç'in sağlığıyla ilgili iki rapor aldığını hatırlattı. 
     Robinson, duruşmanın başında, ''Miloşeviç'in tansiyonunun çok yükseldiğini ve kesinlikle dinlenmesi gerektiğini'' belirten ilk raporu okudu. 
     Duruşmada okunan ikinci raporda da devrik liderin kan basıncının aşırı yükseldiği, bir süre dinlendikten sonra düştüğü belirtildi. 
     62 yaşındaki Miloşeviç'in sağlık durumu, 2002'nin şubat ayından bu yılın şubat ayına kadar süren davanın ilk safhası boyunca kötüydü. 
     Miloşeviç'in kalp doktoru, yargıçların, devrik lideri, sağlık durumu iyiyken sorgulamaları gerektiğini, bu durumun dava bitene kadar sürebileceğini söyledi. 
     Eski ABD Başkanı Bill Clinton, İngiltere Başbakanı Tony Blair dahil birçok önemli siyasetçinin bulunduğu 1600 kişinin mahkemede ifadesinin alınmasını isteyen Miloşeviç'in, bu ifadeler için mahkemeye ''haklı gerekçeler'' sunması gerekiyor. 
     Hırvatistan ve Bosna'da işlenmiş savaş suçlarını kabul etmeyen Miloşeviç, Kosova'da 1999'da girişilen NATO'nun tarihindeki tek sıcak müdahalesinin sivillerin ölmesine sebep olduğunu belirtiyor. Eski Yugoslav devlet başkanı, Kosova'da azınlıktaki Sırp halkının ''Arnavut teröristlerine karşı korunması için'' baskı yapılmak zorunda kalındığını savlıyor. 
     Miloşeviç hakkında, işlediği 66 değişik suçtan dava açılmıştı. 
     Savunmasını kendisi yapan Slobodan Miloşeviç, Lahey'e komşu Kuzey Denizi kıyısındaki Scheveningen kentindeki özel cezaevinde kalıyor. 
     Miloşeviç'in, savunmasını tamamlaması için 150 günü bulunuyor. 
     
</TEXT>
</DOC>
