<DOC>
<DOCNO> 284506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonyas24.html </URL>
<DATE> 2004/10/29/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
3 yılda 520 polis rüşvetten görevden alındı 
</HEADLINE>
<TEXT>

     Bulgaristan İçişleri Bakanı Georgi Petkanov, rüşvet ve yolsuzlukla mücadele programı çerçevesinde son üç yılda 520 polisin görevden alındığını açıkladı. 
     Petkanov, İngiltere'den gelen uzmanlarla rüşvet ve yolsuzlukla mücadele programının aksatılmadan yürütüldüğünü belirterek, bu yılın ilk 10 ayında 136 ayrı rüşvet olayının araştırıldığını ve 73 polisin görevden alındığını kaydetti. 
     Yolsuzluk veya rüşvet olayına karıştığı tespit edilen polislerin hiçbir şekilde affedilmediğini ifade eden Petkanov, şunları söyledi 
     ''Bizim için bir görevlinin bir kez rüşvet almış olması sonucu değiştirmez. Yani 'bir kez yaptım, beni affedin' yaklaşımına sonuna kadar karşıyız. Bu, cinayet işleyen bir kişinin yargılanması için çok cinayet işlemesini beklemeliyiz yaklaşımıyla aynıdır.'' İçişleri Bakanı Petkanov, rüşvet ve yolsuzluk olaylarına en fazla sınır polisi, trafik polisi ve silah ruhsatları veren emniyet birimlerinde rastlandığını da belirterek, bu birimlerde müfettişlerin çok daha titiz araştırmalar yaptıklarını söyledi. 
     Petkanov ayrıca, rüşvet ve yolsuzluk olaylarının asgariye indirilmesi için gelecek yıl ceza yasasında önemli değişikliklerin yapılacağını ve rüşvet suçunun cezasının ağırlaştırılacağını açıkladı. 
     Bulgaristan'da yolsuzluk ve rüşvetle mücadele programı çerçevesinde, vatandaşlar internet aracılığıyla kimliklerini açıklamadan ihbarda bulunabiliyorlar. 
     
</TEXT>
</DOC>
