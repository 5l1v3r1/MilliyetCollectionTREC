<DOC>
<DOCNO> 289748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/yazar/sazak.html </URL>
<DATE> 2004/11/18/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Felluce infazı 
</HEADLINE>
<TEXT>


Irak'taki ABD işgalinin Bush'un yeniden seçilmesiyle 'kontrolsüz' bir şiddete dönüşeceğinden kaygı duyanlar, Felluce'de yaşanan Vietnam benzeri infaz görüntülerinin televizyon ekranlarına yansımasıyla bir kez daha haklı çıktılar. 
Felluce kuşatmasında 1500'ü aşkın sivilin öldüğü tahmin ediliyor. 
ABD'nin başlattığı 'hayalet öfke' operasyonu, üzerinden on gün geçtikten sonra NBC ekibinin tanık olduğu, yaralı bir esire 'camide infaz' eylemi üzerine uluslararası kamuoyu nihayet uyandı. Felluce'de yaşananların 'insani boyut'u geç de olsa sorgulanmaya başlandı. 
Türkiye gibi bayramda trafik kazalarına 80'den fazla kurban verilen bir ülkede, televizyonların ana haber bültenlerini oluşturan cinayet, kan ve şiddet yoğunluğu arasında Felluce'nin yer bulması için mutlaka 'özel' bir görüntü bulunmalıydı. 
Amerikalı deniz piyadesinin, 'kahrolası ölü taklidi yapıyor' diye yaralı Iraklıyı öldürdüğü görüntüler, komşu Irak'ta olanları Ruanda uzaklığında ve ilgisizliğinde seyreden ekran başındaki insanımızın 'yabancılaşma' duygusuna da son verdi. 
Unutmayalım, Irak'a asker göndermiş olsaydık, Felluce'de Ramazan Bayramı ortamında, 'Sünni üçgeni'ndeki direnişi kırmak üzere ABD operasyonuna muhtemeldir ki, Türkiye de katılacaktı 
1 Mart tezkeresi geçsin diye, 'savaş çığlığı' atanların vicdanında acaba bu görüntüler hangi etkiyi uyandırıyor 
ABD, Irak'ta Saddam'ın diktatörlüğüne son vermek isterken, Arap halkını yeni bir 'haydutluğun' ortasına attı ve korunmasız bıraktı. Bu ortamın bedelini hiç hak etmedikleri halde yabancılar da ödüyor. Türk kamyon şoförleri öldürülüyor. Irak'ta yardım kuruluşları için çalışırken rehine alınan Margaret Hassan, son kurbanlar arasında. 
Felluce kuşatmasının, Ortaçağ seferlerinden ne farkı var 
Kentin elektriği, suyu kesik. İnsanlar hastalıktan kırılıyor. Halk kaçıyor, yaralılarını ölüme terk ediyor. Ceset torbaları silah zoruyla taşınıyor. 
Hurma bahçelerinin duvarları ardındaki korkunun boyutlarını NBS muhabiri Kevin Sites'in kamerasından görebiliyoruz. 
Felluce infazının, Cenevre Sözleşmesi'ne göre 'savaş suçu' oluşturduğu açık. Ancak daha vahim olan, ABD'nin Irak'ta direnişi kırma gerekçesiyle Felluce'den sonra Musul'a yönelmesi ve kentleri sırayla haritadan silme operasyonuyla Irak'ı tümüyle 'hayalet'e çevirme niyetidir. 
Savaştan çok cinayetlerden söz edebiliriz 
Şiddet şiddeti körüklüyor. 
ABD Başkanı Bush'un, Colin Powell'ın yerine Dışişleri Bakanlığı'na 'Büyük Ortadoğu Projesi'nin arkasındaki isimlerden biri olan Condoleezza Rice'ı ataması da Beyaz Saray'daki 'şahinler'in gücünü gösteriyor. 
Irak'ta istikrar ve barış umudu giderek zayıflıyor. 



</TEXT>
</DOC>
