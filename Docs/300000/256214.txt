<DOC>
<DOCNO> 256214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/guncel/gun02.html </URL>
<DATE> 2004/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk polisine Çin'den 'coplu' hediye paketi 
</HEADLINE>
<TEXT>


Türkiye'yi ziyaret eden Çin Halk Cumhuriyeti heyeti, İstanbul ve Ankara emniyet müdürlerinin beğendiği elektrikli cop ve göz yaşartıcı tüfeklerden hediye getirdi 

TOLGA ŞARDAN Ankara 

Türkiye ile güvenlik anlaşması imzalamak amacıyla Ankara'ya gelen Çin Halk Cumhuriyeti heyeti, İstanbul Emniyeti'ne ilginç bir "hediye paketi" getirdi. Çinliler, toplumsal olaylarda kullanılmak amacıyla yaklaşık 50 bin dolar değerinde göz yaşartıcı silah ve elektrikli cop getirip törenle hediye etti. 

Cerrah Çin'e gitmişti 
Çin'in 2003'te Türkiye ile başlattığı güvenlik görüşmeleri kapsamında Kamu Güvenliği Bakan Yardımcısı Yang Huanning başkanlığındaki 10 kişilik Çin heyeti, hafta içinde Ankara'ya geldi. Geçen aylarda İstanbul Emniyet Müdürü Celalettin Cerrah ve Ankara Emniyet Müdürü Ercüment Yılmaz'la birlikte 10 kişilik Türk heyetini ülkelerinde ağırlayan Çinliler, Ankara'daki resmi görüşmelerin ardından İzmir ve İstanbul'a geçti. 

Türk polisi beğendi 
Çinliler, Türk heyetinin ziyareti sırasında toplumsal olaylarda kullanılan teknik malzemelerle ilgili bilgi verdiler. Çin güvenlik kuvvetlerinin kullandıkları "göz yaşartıcı lançer" olarak bilinen gaz atan tüfek ile elektrikli cop, Türk heyetinin ilgisini çekti. 
Bu gelişme üzerine Çinliler, Türkiye ziyaretinde yanlarında özel bir hediye paketi getirdiler. Kendi ürettikleri göz yaşartıcı lançerden 15, elektrikli coptan 30 adet getiren Çin heyeti, hediyelerini dün İstanbul çevik kuvvet birimindeki gösteri sonrasında Türk heyetine verdiler. 
Çin heyetinin resmi temaslarında Uygur Türklerinin durumu da ele alındı. Çinliler, ülkenin kuzeybatısındaki Uygur Türklerini "terörist" olarak nitelendirmek istedi, ancak Türkiye bunu kabul etmedi. 


</TEXT>
</DOC>
