<DOC>
<DOCNO> 273317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun26.html </URL>
<DATE> 2004/09/20/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hollanda'da hükümeti protesto eylemleri... Ulaşım durdu 
</HEADLINE>
<TEXT>

     Hollanda'da, hükümetin tasarruf önlemlerini protesto etmek amacıyla, Rotterdam ve Lahey'de toplu ulaşım araçları bir günlük grev yapıyor. 
     Rotterdam'da liman işçileriyle belediye memurları da bir günlük iş bırakma eylemi başlattı. 
     Grev dolayısıyla Rotterdam'da bu sabah tramvay, metro ve otobüsler çalışmadı. Aynı şekilde Lahey'de de toplu ulaşım araçları saat 09.00'dan itibaren hizmetlerine ara verdi. 
     Rotterdam'da liman işçilerinin başlattığı greve destek vermek amacıyla Hoek van Hollanda ve Zeeland limanlarında çalışanlarla bazı büyük inşaat şirketlerindeki işçiler ve Zoeterwouda kasabasındaki Heineken bira fabrikası çalışanları da iş bırakma eylemi başlattı. 
     Eğitim sendikaları da üyelerine hükümete protesto kartı gönderilmesi çağrısında bulundu. 
     Bu arada, öğleden sonra Rotterdam kent merkezinde ülkedeki bütün büyük sendikaların desteklediği geniş katılımlı bir protesto gösterisi yapılacak. 
     Hollanda'da hükümet, geçen yıl, dört yıllık dönemde toplam 15 milyar euronun üzerinde tasarrufa gidilmesini kararlaştırmıştı. Ancak hükümet 2005 yılında tekrar 2.5 milyar euro dolayında her alanda kısıntıyı öngören yeni bir tasarrufa gidilmesini planlanıyor. 
     Sendikalar, yeni tasarruf önlemleri çerçevesinde sosyal güvenlik sisteminde erken emekliliğin zorlaştırılması gibi kazanılmış kimi sosyal haklarda geriye dönüş yapılmasına karşı çıkıyor. 
     
</TEXT>
</DOC>
