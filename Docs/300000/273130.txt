<DOC>
<DOCNO> 273130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sonsiy02.html </URL>
<DATE> 2004/09/19/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
AKP'li Külcü TCK'yı, 4 tasarıyı beraber yürürlüğe sokmak için çektik 
</HEADLINE>
<TEXT>

     AK Parti Çorum Milletvekili ve TBMM Adalet Komisyonu Üyesi Muzaffer Külcü, TCK Tasarısı'nı, Bölge İdare Mahkemeleri, Ceza İnfaz Kanunu ve Ceza Muhakemeleri Kanunu ile aynı anda yürürlüğe sokmak için komisyona geri çektiklerini söyledi. 
     Külcü, TCK'daki değişikliğin yaklaşık 20 yıldır konuşulmasına rağmen, hiçbir hükümetin bu kanunu değiştirme cesaretini gösteremediğini savundu. 
     TCK Tasarısı'nı 1 ay ana, 6 ay alt komisyonlarda tartıştıktan sonra üniversite, sivil toplum örgütleri, TÜSİAD, MÜSİAD gibi 4 bin ayrı kuruma gönderdiklerini, ancak kendilerine yaklaşık 50 cevap ulaştığını belirten Külcü, şunları kaydetti 
     ''İyi niyetli olarak ortaya çıkıp, ülkenin buna ihtiyacı var, biz bunu değiştireceğiz, daha özgürlükçü, insan haklarını daha garanti altına alan, temel hak ve özgürlükleri daha güven altına alan bir ceza kanunu yapacağız diye bunu meclis gündemine getirince, ne olduysa bu ülkede herkes anayasa hukukçusu kesildi.'' Yapılan Ceza Kanunu'nun şimdiye kadar ki en demokratik, hürriyetçi ve insan haklarını en çok güvence altına alan kanun olduğunu iddia eden Külcü, ''Elbette 345 maddeyle, herkesi aynı ölçüde memnun edebilmemiz mümkün değil. Asgari müşterekleri nerede sağlıyorsak, o noktada buluşarak bir TCK hazırladık. Onun haricinde o konuşulanların bir çoğu ne yazık ki laf-ı güzaftır'' dedi. 
     Külcü, tasarıyı, Bölge İdare Mahkemeleri, Ceza İnfaz Kanunu ve Ceza Muhakemeleri Kanunu ile aynı anda yürürlüğe sokmak için komisyona geri çektiklerini, komisyonda bekletilen 4 tasarının aynı anda yürürlüğe sokulacağını kaydetti. 
     
</TEXT>
</DOC>
