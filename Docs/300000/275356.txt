<DOC>
<DOCNO> 275356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo20.html </URL>
<DATE> 2004/09/27/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Voleybolcu kızlar, Türk seyircisine hayran kaldı... 
</HEADLINE>
<TEXT>

     Dünya Bayanlar Voleybol ''Grand Prix'' Avrupa Elemeleri'nde mücadele eden yabancı takım oyuncularına göre, Türk seyircisine karşı oynamak çok zor. 
     Dün sona eren ve Ankara ASKİ Spor Salonu'nda yapılan elemelerin hemen her gününde salonu dolduran ve Türkiye'yi sonuna kadar destekleyen taraftarlar karşısında zor anlar yaşayan yabancı oyuncular, Türk taraftarların tezahürat yaparken, maça konsantre olmanın çok zor olduğunu belirttiler. 
     Hollanda Milli Takımı'nın 3 forma numaralı oyuncusu Francien Huurman, Türk seyircisinin voleybolu bilerek izlediğini ve şimdiye kadar gittiği hiçbir ülkede böyle taraftara rastlamadığını belirtti. Huurman, ''Bu taraftara karşı oynamak çok zor. Tezahüratlar sırasında oyuna konsantre olmamız zorlaşıyor'' dedi. 
     Huurman ayrıca Türk Milli Takımı'nın özveriyle oynayan bir takım olduğunu ifade ederek, ''Onlarla oynamak çok güzel. İçlerinden en çok oyun kurucu Bahar'ı beğeniyorum'' diye konuştu. 
     
     ALMAN JENZEWSKI 

     Almanya Milli Takımı'nın 3 forma numaralı oyuncusu Nadja Jenzewski ise Türk seyircisini ''çok gürültülü'' olarak değerlendirerek, ''Bu da oyunu zevkli hale getiriyor. Seyirciler genellikle bizim aleyhimize tezahürat yaptılar ama voleybolu seven taraftarlara karşı oynamak çok güzel'' dedi. 
     Jenzsewski de Türk Milli Takımı'nı çok beğendiğini belirterek, ''Blokları çok iyi. Oyun kurucu olarak Bahar'ı çok beğeniyorum. Seda ise özellikle bizimle yaptıkları maçta çok iyiydi'' yorumunu yaptı. 
     
     BULGARİSTAN TAKIM KAPTANI GERMANOVA 

     Bulgaristan Milli Takımı'nın kaptanı Aneta Germanova ise Türk seyircisinin voleybolu iyi bildiğini vurguladı. 
     Germanova, Türk seyircisinin takımını son derece olumlu etkilediğini ifade ederek, ''Türk seyircisi, Türkiye ile maç yapmıyorsanız çok iyi. Ancak Türk Milli Takımı ile oynuyorsanız vay halinize. Onlara karşı oynamak çok zor'' diye konuştu. 
     Öte yandan Bulgar voleybolcu, geçen yıl Ankara Atatürk Spor Salonu'nda yapılan Avrupa Şampiyonası'nın bu yıla oranla biraz daha iyi bir organizasyon olduğunu ifade etti. 
     ASKİ Spor Salonu'nun çok uzak olduğunu belirten Germanova, ''Yolda çok fazla vakit harcıyoruz. Maçlara çok erken gelmek zorunda kalıyoruz. Bu da bizi biraz yoruyor'' şeklinde konuştu. 
     Türk Milli Takımı'nın geçen yıl çok daha iyi oynadığına dikkati çeken Bulgaristan takım kaptanı, şöyle konuştu 
     ''Bu sene de iyiler, ancak birkaç genç oyuncuları var. Bu oyuncular tecrübesiz oldukları için problem yaşıyorlar. Yine de fena oldukları söylenemez. Bence güzel bir takım. Kendi pozisyonumda oynayan Natali'yi ve tek bacakla smaça çıkan Aysun'u çok beğeniyorum. Aysun'a blok yapmak çok zor.'' 

     
</TEXT>
</DOC>
