<DOC>
<DOCNO> 277182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy10.html </URL>
<DATE> 2004/10/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İhraç edilen milletvekilleri CHP'ye dönüyor 
</HEADLINE>
<TEXT>

     Ankara 5. Asliye Hukuk Mahkemesi, CHP Yüksek Disiplin Kurulu'nun İstanbul milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ın partiden kesin ihracına ilişkin kararını iptal etti. 
     İhraç kararının iptali istemi üzerine görülen davanın bugünkü karar duruşmasına, Hasan Aydın ile birlikte davacı avukatları ve CHP'nin avukatı Şahin Mengü katıldılar. 
     Ketenci, Aydın ve Tomanbay'ın avukatları, esasa ilişkin beyanlarında, kararın demokrasiye, hukuk kurallarına aykırı olduğunu tekrar ettiler. 
     CHP'nin avukatı Mengü de iddiaların yersiz olduğunu savunarak, başvurunun reddine karar verilmesini istedi. 
     Yargıç Süleyman Kapusuz, Ketenci, Aydın ve Tomanbay'ın başvurusunu yerinde buldu ve CHP Yüksek Disiplin Kurulu'nun kararını iptal etti. 
     Ketenci, Tomanbay ve Aydın, parti disiplinine uymadıkları gerekçesiyle 15 Eylül 2004 tarihinde CHP'den kesin olarak ihraç edilmişlerdi. 
     Ankara 5. Asliye Hukuk Mahkemesi'nin verdiği karara itiraz yolu bulunmuyor. Karar 2820 sayılı Siyasi Partiler Kanunu'nun 57. maddesi uyarınca kesin nitelik taşıyor. 
     
     Gözler CHP yönetiminde 

     Kararın ardından, gözler CHP yönetimine çevrildi. Genel Başkan Deniz Baykal ve parti yönetiminin, mahkeme kararını en kısa sürede değerlendirmeleri ve CHP'ye geri dönmelerine karar verilen üç milletvekilinin de Meclis'te bir basın toplantısı düzenlemeleri bekleniyor. 
     
     KARAR CHP'YE TEBLİĞ EDİLDİ 

     Ankara 5. Asliye Hukuk Mahkemesi'nin, CHP Yüksek Disiplin Kurulu'nun İstanbul Milletvekilleri Ahmet Güryüz Ketenci ve Hasan Aydın ile Ankara Milletvekili Mehmet Tomanbay'ın partiden kesin ihracına ilişkin işlemi iptal eden kararı CHP Genel Merkezi'ne tebliğ edildi. 
     Mahkeme kararı milletvekillerinin avukatı Sabri Ergül tarafından Yazı İşleri Müdürlüğü'ne verildi. AA muhabirinin konuya ilişkin sorularını yanıtlayan CHP Genel Sekreteri Önder Sav, ''gerekçeli kararı görmeden yorum yapmak doğru olmaz'' dedi. 
     Sav, gerekçeli kararın kısa bir süre içinde kendilerine iletileceğini ve kararın parti yönetimi tarafından değerlendirileceğini söyledi. 
     Öte yandan ihraç kararı iptal edilen İstanbul Milletvekili Hasan Aydın, alınan kararın başından beri haksız olduğunu ve parti içinde verdikleri demokrasi mücadelesine tahammülsüzlük gösterildiğini iddia ederek, ''partiyi incitmemek lazım. Biz partimizin bayrağını her yerde yüceltmek için görevimize devam edeceğiz'' diye konuştu. 
     
     GÜNAY'IN DOSASI YDK'DA... 

     CHP Ankara İl Disiplin Kurulu tarafından partiden kesin ihraç istemi reddedilen eski genel sekreter Ertuğrul Günay ile ilgili dosya Yüksek Disiplin Kurulu'nun YDK gündemine geldi. YDK'nın 12 Ekim'e kadar yazılı ya da sözlü savunma yapmasını istediği Günay, savunma yapmaya gerek duymadığını belirtti. 
     Ertuğrul Günay'ın partiden kesin ihracıyla ilgili başvuruyu değerlendirerek bir süre önce reddeden Ankara İl Disiplin Kurulu'nun bu kararına, il örgütünün itiraz ettiği ve konunun YDK'nın gündemine geldiği öğrenildi. 
     Günay, AA muhabirine yaptığı açıklamada, YDK'nın 12 Ekim'e kadar yazılı ya da sözlü savunma yapması için çağrı yaptığını, ancak savunma yapmayacağını söyledi. 
     Ankara İl Disiplin Kurulu'na daha önce savunmasını verdiğini belirten Günay, kendisiyle ilgili iddialara yönelik kanıtlar ve tanıklar gösterdiğini ifade etti. Günay, ''Genel merkez yönetimi, bir yandan kamuoyunda kredisi son derece tartışmalı bazı ölü oluşumlarla, yapay birleşmeler yoluyla güç elde etmeye çalışırken bir yandan da yıllarını sosyal demokrasiye ve CHP'ye veren partinin öz unsurlarını cezalandırılmaya, partiden atmaya çalışıyor'' diye konuştu. 
     İl Disiplin Kurulu'nun, gösterdiği tanıkları dinlemeye gerek duymadan ihraç istemini oyçokluğuyla reddettiğini anlatan Günay, YDK'nın gerek duyarsa bu tanıkların görüşlerine başvurabileceğini kaydetti. 
     
</TEXT>
</DOC>
