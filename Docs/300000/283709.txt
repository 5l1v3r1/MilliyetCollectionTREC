<DOC>
<DOCNO> 283709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun38.html </URL>
<DATE> 2004/10/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Çek Cumhuriyeti'nde 2 Türk uyuşturucudan tutuklandı 
</HEADLINE>
<TEXT>

     Çek Cumhuriyeti'nde, bir uyuşturucu şebekesine yapılan operasyonda 2 Türk tutuklandı. 
     Çek gümrük idaresi sözcüsü Jiri Bartak, uyuşturucuyla mücadele biriminin pazar günü yaptığı operasyonda 25 kilo saf eroin ele geçirdiğini ve Teplice şehrinde yaşayan 2 Türk'ü tutukladığını söyledi. 
     Tutuklanan Türkler, son 6 aydır, Türkiye'den 200 kilo kadar eroinin Çek Cumhuriyeti üzerinden Avrupa'ya nakledilmesini organize etmekle suçlanıyor. 
     Bartak, uyuşturucunun genellikle Çek Cumhuriyeti'ne tekstil ürünlerinin taşındığı kamyonlarla sokulduğunu söyledi. 
     Bu kişiler suçlu bulunmaları halinde, 15 yıla kadar hapisle cezalandırılabilecek. 
     
     ALMANYA'DA DA BİR TÜRK TUTUKLANDI 

     Öte yandan, Almanya'nın Hamburg kentinde uyuşturucu satıcısı bir Türk tutuklandı. 
     Hamburg polisi, 34 yaşındaki Türkün, 31 yaşındaki bir Mısırlıyla birlikte 30 gram marihuana satarken yakalandığını, Türkün yanında uyuşturucu ticaretinden elde ettiği tahmin edilen 1165 euro bulunduğunu bildirdi. 
     Mısırlı uyuşturucu satıcısının Barmbek-Nord semtindeki evinde yapılan aramada da 430 gram marihuana ve üzerinde söz konusu Türkün fotoğrafının yer aldığı sahte bir Hollanda pasaportu ele geçirildiği belirtildi. 
     Polis, kimlik tespiti yapılan Mısırlının serbest bırakıldığını, Türkün ise sabit bir adresi olmadığı için tutuklandığını kaydetti. 
     
</TEXT>
</DOC>
