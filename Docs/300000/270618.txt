<DOC>
<DOCNO> 270618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun07.html </URL>
<DATE> 2004/09/10/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sudan'dan ABD'ye Soykırım suçlamalarını kabul etmiyoruz 
</HEADLINE>
<TEXT>

     Sudan hükümeti, kendisini Darfur'da soykırım yapmakla suçlayan ABD'ye nota verdi. 
     Sudan'ın Washington Büyükelçisi Hedr Harun, Amerikan Dışişleri Bakanlığı'na dün gece bir nota ilettiklerini belirterek, Darfur'da soykırım iddialarını kesinlikle reddettiklerini bildirdi. 
     Sudan basınında yer alan haberlere göre, Büyükelçi Harun, ABD Dışişleri Bakanı Colin Powell'ın soykırım suçlamaları üzerine derhal ABD Dışişleri Bakanlığı ile temasa geçti. 
     Uluslararası kamuoyunun Darfur'da olup bitenleri bir soykırım olarak değerlendirmediğini ve bunun şu anda hükümetle görüşmekte olan isyancılara olumsuz bir işaret verdiğini savunan Sudan Büyükelçisi, ''Bu işaret, Darfur'da barışın sağlanması için sürdürülen çabaları da olumsuz etkiler'' dedi. 
     Nijerya'nın Abuja kentinde dün başlayan ve akşam kesilen görüşmelerin bugün yeniden başlaması bekleniyor. 
     
     KONSEY BÖLÜNDÜ 
     ABD'nin dün BM Güvenlik Konseyi'nde sunduğu ve Sudan'ı petrol yaptırımlarıyla tehdit eden karar tasarısı konusundaysa Konsey üyelerinin bölündüğü haber veriliyor. 
     BM diplomatik kaynakları, ABD'nin gelecek hafta oylanarak kabul edilmesini beklediği karar tasarısına Çin, Rusya, Pakistan ve Cezayir'in karşı çıktığını belirtiyorlar. Bu ülkelerin Sudan'a yaptırım fikrine sıcak bakmadıkları kaydediliyor. 
     Güvenlik Konseyi'nin bugün uzmanlar seviyesinde görüşmelerini sürdürmesi bekleniyor. 
     Bugünkü görüşmeler sırasında ABD tarafından sunulan karar tasarısı metninde değişiklikler yapılabilir. 
     
     KERRY ''2. RUANDA KABUL EDİLEMEZ'' 
     Öte yandan, ABD seçimlerinin Demokrat adayı John Kerry de Sudan'la ilgili tartışmalarda görüşünü bildirdi. 
     Kerry, New Orleans kentinde siyah Protestan kiliselerin delegelerinden oluşan Ulusal Baptist Kongresi'nde yaptığı konuşmada, ABD'nin Darfur'da ikinci bir Ruanda soykırımını görmeyi kabul edemeyeceğini söyledi. 
     Kerry, ''Eğer başkan olsaydım hemen harekete geçerdim. Aylardır dediğim gibi hiçbir şey yapmadan oturmazdım'' diye konuştu. 
     
</TEXT>
</DOC>
