<DOC>
<DOCNO> 296947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/spor/axspo03.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kariyerimin maçı 
</HEADLINE>
<TEXT>


Hagi, uzun zamandır hoca olarak Fenerbahçe derbisini beklediğini söyledi, "Bu karşılaşma benim için özel bir anlam taşıyor. Daha az hata yapıp kazanacağız" dedi 

ERHAN TELLİ 


'Taraftarımız gülecek' 
TEKNİK Direktör Gheorghe Hagi dün Florya Metin Oktay Tesisleri'nde düzenlediği basın toplantısında Fenerbahçe derbisinin kendisi için özel bir anlam ifade ettiğini söyledi. Rumen çalıştırıcı, "Uzun zamandır hoca olarak bu derbiyi sabırsızlıkla bekliyorum. Kariyerim açısından çok önemli bir maç. İki takım da iyi durumda. Daha az hata yapıp akıllı oynayan kazanacaktır. Üç puanı alarak taraftarlarımızın beklentilerini yerine getirip, onları memnun etmek istiyoruz" dedi. 

'Puan farkı önemsiz' 
FENERBAHÇE'NİN beş puan önde oluşunun kendilerini etkilemeyeceğini kaydeden Hagi, "Onların da hafta içinde maç oynamaları önemli değil. İnsan vücudunda her zaman yeterince enerji ve kaynak vardır. Bugün ilk on birde oynayan futbolcularımın dışında yedeklerin de performansı çok önemli. Maçın kaderini değiştirebilmeliler" diye konuştu. Rumen hoca, özel markaj yaptırmayacağını sözlerine ekledi, "Galatasaray her zaman bölgesel markaj uygular" ifadesini kullandı. 

'Gözüm tribünde' 

DEVLET Bakanı ve Başbakan Yardımcısı Mehmet Ali Şahin derbi öncesi çarpıcı açıklamalar yaptı. Şahin, "Gözler sahanın yanısıra tribünde de olacaktır. O nedenle dostluk ve sporun barış havasının Ali Sami Yen Stadı'nda sergilenmesini istiyorum. Seyircilerden karşılıklı jestlerle 'sporda şiddete hayır' diye slogan atmalarını umuyorum. İnanıyorum ki, kötü niyetli kişilere önemli ders olacak. Sonuçtan daha çok bunlar önemli" dedi. 

Florya'da sessizlik 

SARI - Kırmızılı futbolcular derbi maçı için dün saat 13.00'da Florya Tesisleri'nde buluşarak kampa girdiler. Öğlen birlikte yenilen yemekten sonra odalarına çekilen futbolcular akşam saatlerinde yapılan taktik antrenmanına kadar günü dinlerek geçirirken, hafif sakatlıkları bulunan oyuncuların tedavilerine devam edildi. Kampa futbolcu yakınları dahil gün boyunca hiçbir ziyaretçinin alınmayacağı öğrenildi. 

Cebinizi boşaltın 

EMNİYET derbide sıkı güvenlik önlemleri uygulayacak. Bileti olmayan taraftarlar stat çevresine yaklaştırılmayacak, ilk kontrollerden geçen seyirciler, içeri girerken bu kez geniş çaplı bir aramaya tabi tutulacak. Tek tek dedektörlerden geçecek olan taraftarların, bozuk para, kalem, çakmak, gibi eşyaları içeriye sokulmayacak, yine ayakkabı araması da yapılacak. Stad çevresinde alkollü içecek satılmayacak. 

GALATASARAY - FENERBAHÇE 

İlk heyecan 
GHEORGHE Hagi ile Christoph Daum, ilk kez birbirlerine rakip olacak. Göreve geldiği günden bu yana Fenerbahçe ile hiç karşılaşmayan Rumen çalıştırıcı, Beşiktaş önünde bir yenilgi, bir beraberlik aldı. Daum yönetiminde Fenerbahçe yaptığı 5 derbi maçta 2 galibiyet, 2 beraberlik, 1 yenilgi aldı. 

Başkanların karnesi 
ÖZHAN Canaydın bugün 5. kez Fenerbahçe derbisi heyecanını yaşayacak. Canaydın, ilk maçında 6-0'lık bir hezimet yaşamıştı. Galatasaray Canaydın'ın döneminde Fenerbahçe'ye karşı bir galibiyet, bir beraberlik, iki yenilgi aldı. Aziz Yıldırım döneminde Fenerbahçe, Galatasaray ile 16 kez oynadı. Bu maçlarda 5 galibiyet, 5 yenilgi, 6 beraberlik elde etti. 

GALATASARAY-FENERBAHÇE TÜRÜ O G B M A Y İst. Ligleri 81 24 24 33 104 127 İst. Kupası 4 1 1 2 6 6 İst. Şildi 3 1 - 2 3 5 Milli Küme 18 3 7 8 20 26 Başbakanlık 3 - 1 2 3 5 Türkiye Ligi 92 27 31 34 96 114 Spor Toto 2 - 2 - 2 2 Fed Türk.Kp. 23 11 9 3 37 29 Cum. Kupası 3 1 1 1 5 3 TSYD Kupası 34 11 10 13 46 53 Atatürk Kupası 1 - - 1 1 3 Donanma Kupası 5 - 4 1 5 6 Özel 76 29 19 28 110 102 RESMİ 269 79 90 100 328 381 ÖZEL 76 29 19 28 110 102 TOPLAM 345 108 109 128 438 483 

Galatasaray 
Mondragon 
Cihan 
Song 
Tomas 
Orhan 
Sabri 
Volkan 
Conceiçao 
Ergün 
Necati 
H.Şükür 

Fenerbahçe 
Rüştü 
Önder 
Serhat 
Luciano 
Servet 
Ümit 
Mehmet 
Selçuk 
Alex 
Serkan 
Tuncay 
Nobre 

Şipşak kongre 

HALİL ÖZER 

Yönetim onay aldı 
GALATASARAY'IN geleceğini yakından ilgilendiren Seyrantepe projesi için yapılan Olağanüstü Genel Kurul'a sadece 200 kişi katıldı. 800 milyon dolar tutarındaki stat ve diğer yatırımlar konusunda onay isteyen yönetim, yarım saatlik bir toplantı sonucunda üyelerden oy çokluğu ile gerekli desteği aldı. Yönetimin gündeme getirdiği af maddesi ise tüzüğe aykırı olması nedeniyle kongre tarafından geri çevrildi. 

'Tek kuruş çıkmayacak' 
TOPLANTIYA katılan bazı üyeler ise daha salona girer girmez kongrenin bittiğini öğrenince büyük bir hayal kırıklığına uğradı. Yönetici Refik Arkan kongreden onay almadan hiçbir şey yapamadıklarını ve her geçen günün tapu maliyetini artıracağını söyledi. Bunun üzerine de oy çokluğu sağlandı. Başkan Özhan Canaydın ise yaptığı konuşmada bu proje için Galatasaray'ın kasasından tek kuruş çıkmayacağını belirtti. 

'Fener'i yeneceğiz' 
KONUŞMASINDA Fenerbahçe derbisine de değinen Canaydın, "İnşallah yüzümüz gülecek. Spor, sevgi ve barış demektir. Taraftarlarımız da bunu ispat edecek" dedi. İkinci Başkan Ergun Gürsoy da "Galatasaray bir kurumdur, kazanır, kaybeder. Hiçbir yerden uzaklaşmaz. Galatasaraylılar Galatasaray'ın her zaman arkasındadır. Biz seçildiğimiz müddetçe Galatasaray'ın yücelmesi için elimizden geleni yapacağız. Fener'i de yeneceğiz" dedi. 


</TEXT>
</DOC>
