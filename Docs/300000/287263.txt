<DOC>
<DOCNO> 287263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas15.html </URL>
<DATE> 2004/11/08/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Sahurda mehter marşı... 
</HEADLINE>
<TEXT>

     Manisa'nın Turgutlu İlçesi'ne bağlı Derbent Beldesi'nde belediye, ramazan davulcusu bulamayınca, 3 gün hoparlörle Mehter Marşı yayını yaptı, davulcuların işbaşı yapmasıyla uygulama sona erdi. 
     Derbent Belediye Başkanı Faruk Uslu, AA muhabirine yaptığı açıklamada sahurda davul çalacak kimse bulamayınca vatandaşları 3 gün boyunca belediyenin hoparlöründen çalınan Mehter Marşıyla sahura kaldırdıklarını belirtti. 
     Daha sonra 2 davulcunun işe başlamasıyla birlikte Mehter Marşı uygulamasını sona erdirdiklerini kaydeden Uslu, şöyle konuştu 
     ''Mehter Marşını bazı vatandaşlar davul kültürüne uygun olmadığı iddiasıyla eleştirdi. Bazıları da davulcuların ara sokaklara girememesine dikkat çekerek, yerinde buldu. Yağmurlu ve karlı havalarda davulcunun dolaşması zorlaşırsa tekrar söz konusu uygulamayı gündeme getirebiliriz. Teknoloji geliştiği için önümüzdeki yıllarda bazı ilçe ve beldelerde davul yerine farklı uygulamalara başvurulabilir.'' Turgutlu Kaymakamı Ahmet Macunluoğlu, vatandaşları Mehter Marşıyla sahura kaldırmanın uygun olmadığını, geleneksel kültürde davulun tercih edildiğini ifade etti. 
     Turgutlu İlçe Müftülüğü'ne vekalet eden Fetulluh Yavuz, sahura kaldırmada Mehter Marşı'nın tercih edilmesi konusunun dinin alanına girmediğini belirtti. 
     
</TEXT>
</DOC>
