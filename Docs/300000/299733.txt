<DOC>
<DOCNO> 299733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/spo06.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Son gün 31 Aralık 
</HEADLINE>
<TEXT>



Ulusu uyardı 
MHK seçimleriyle ilgili davayı açan MHK başkan adayı Kemal Ulusu, Futbol Federasyon Başkanı Levent Bıçakçı ile yaptığı görüşmeye sadık kalarak 31 Aralık'a kadar bekleyeceğini, seçim kararı alınmaması durumunda yeniden mahkemeye gideceğini belirtti. Ulusu, mahkeme kararının Futbol Federasyonu'na geldiğini, 15 günlük itiraz süresi bulunduğunu hatırlattı, "Ocak ayının ilk haftasında, kanuni hakkımı gönül rahatlığıyla yine mahkemede arayacağım" dedi. 

"Seçim olacak" 
ULUSU, Futbol Federasyonu Hukuk Kurulu'nun, federasyonu zor durumda bıraktığını da belirtti. Kemal Ulusu şöyle devam etti "Mahkemeye savunmalarını verirken, kazanan MHK Listesindeki Muhittin Boşat'ı eski futbolcu, Ali Can Lakot'u eski antrenör diye sundular. Dava açmadan önce kendilerini uyardım. Hukuk Kurulu, federasyonu adalet önünde mahcup etti. Seçim istiyorum, yaptıracağım. Türkiye'de adalet varsa, bu seçim yapılacak". 


</TEXT>
</DOC>
