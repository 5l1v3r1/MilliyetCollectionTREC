<DOC>
<DOCNO> 265764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/son/sontur05.html </URL>
<DATE> 2004/08/23/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Anaokulda Çince veya Rusça öğrenecekler .. 
</HEADLINE>
<TEXT>

     İstanbul'daki özel bir anaokulunda ilköğretime hazırlanacak çocuklar, ''A, B, C''den önce Çince veya Rusça öğrenecekler. 
     Özel Elit Gençler Koleji Anaokulu'nda bu yıl başlayacak uygulamayla çocuklar, 4 yaşından itibaren Rusça ve Çince'den birinin seçmeli olarak görecek. 
     Konuya ilişkin A.A. muhabirinin sorularını yanıtlayan Kolej Yönetim Kurulu Başkanı Ersin Özkan, tüm okullar gibi kendi felsefelerinin de başarı odaklı olduğunu vurgulayarak, ''Ancak başarı odaklı olmayı, sadece diploma başarısına bağlamıyorum. Çocukların hepsinin hayat başarısı da çok önemli'' dedi. 
     Bununla ilgili farklı çalışmaları bulunduğunu anlatan Özkan, bir tanesinin de Çince ve Rusça dil eğitimi vermek olduğunu söyledi. 
     Özkan, başarının iletişimden geçtiğine ve iletişimde dilin çok önemli olduğuna dikkati çekerek, şunları kaydetti 
     ''Aslında biz 20 sene sonrasının çocuklarını yetiştiriyoruz. Görünen o ki 20 yıl sonra çocuklarımız, her konuda pek çok milletin insanıyla birlikte bir şeyler başarabilmek için onların arasında kendilerini yetkin hale getirmeye çalışmak durumunda kalacak. O halde biz şimdiden dilleri fazlalaştırarak, bu konuda bir hizmet verelim diye düşündük.'' Okulda batı dilleri olarak İngilizce ve Almanca öğretildiğini ifade eden Özkan, şöyle devam etti 
     ''Doğuya açılan kapı olarak Çince ve Rusça'dan birini seçmeli olarak verelim diye düşündük. Dil açısından doğudan da bir katkımız olsun istedik. Gördüğümüz şu ki, Çin büyük bir potansiyel halinde. Rusya ile de ticari ve turistik ilişkilerimiz var. İki ülke ile ileride bu konularda büyük bir açılım olacağına inanıyorum.'' Ersin Özkan, uzman görüşlerine göre, yabancı dilin en iyi şekilde 4-12 yaşları arasında öğrenildiğini ve bu yaş grubundakilerin aynı anda 4 dili çok rahat öğrenebildiğini kaydederek, ''Anaokulumuza 4 yaştan itibaren öğrenci alıyoruz. Dolayısıyla minik öğrencilerimize, bu yıl haftada 2 saat yabancı dil eğitimi verilecek. Dil seçimini aileleri yapacak. Çoklu lisan uygulaması ilköğretimde ve lisede de uygulanacak'' dedi. 
     Hazırladıkları programı Milli Eğitim Bakanlığı Talim ve Terbiye Kurulu'na sunduklarını anlatan Özkan, ayrıca Rusya ve Çin'in Ankara büyükelçiliklerinin konuya ''sıcak baktıklarını'' bildirdi. 
     Özkan, Rusça ve Çince derslerinin ise İstanbul'da oturan Doç. Dr. Li Shuzhen ve Svitlana Anlar tarafından verileceğini sözlerine ekledi. 
     
     ÇİN VE RUSYA'DAKİ YAZ OKULLARI 
     Okulun Yabancı Diller Bölüm Başkanı Adalet Yavuzer de eğitimde her türlü görsel malzemeyi kullanacaklarını söyledi. 
     Proje kapsamında Çin ve Rusya'da yaz okullarına katılmayı planladıklarını anlatan Yavuzer, ayrıca öğrenci değişim programı uygulamayı hedeflediklerini bildirdi. 
     
</TEXT>
</DOC>
