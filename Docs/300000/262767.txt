<DOC>
<DOCNO> 262767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/soneko26.html </URL>
<DATE> 2004/08/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Hazine 31 Aralık'a kadar 1.2 milyar adet madeni para basılacak 
</HEADLINE>
<TEXT>

     Hazine Müsteşarlığı, 31 Aralık 2004 tarihine kadar, 1 milyar 200 milyon adet madeni paranın basılacağını bildirdi. 
     Hazine Müstearlığı'ndan yapılan açıklamada, Türkiye Cumhuriyeti Devleti'nin para birimini ''Yeni Türk Lirası YTL '' olarak belirleyen ve Bir Milyon Türk Lirası'nı 1.000.000-TL Bir Yeni Türk Lirası'na 1 YTL eşitleyen 5083 sayılı Türkiye Cumhuriyeti Devletinin Para Birimi Hakkındaki Kanun'un, 31 Ocak 2004 tarih ve 263 sayılı Resmi Gazete'de yayımlanarak yürürlüğe girdiği hatırlatıldı. 
     Açıklamada, söz konusu Kanun uyarınca 1 Ocak 2005 tarihinden itibaren tedavül edecek yeni madeni paraların, Hazine Müsteşarlığı'nın bağlı kuruluşu olan Darphane ve Damga Matbaası Genel Müdürlüğü tarafından basılacağı kaydedildi. 
     Açıklamaya göre, yeni madeni paralar, 1 Yeni Kuruş, 5 Yeni Kuruş, 10 Yeni Kuruş, 25 Yeni Kuruş, 50 Yeni Kuruş ve 100 Yeni Kuruş 1 Yeni Türk Lirası olmak üzere 6 birim olarak basılacak. 1 Yeni Türk Lirası hem madeni para olarak, hem de banknot olarak basılacak. 
     31 Aralık 2004 tarihine kadar 1 milyar 200 milyon adet madeni para basılacak. Bu adetteki madeni paranın toplam ağırlığı 6 bin 356 ton, nominal değerleri toplamı ise 424,95 milyon Türk Lirası 424,95 trilyon Türk Lirası olacak. 
     Madeni paraların Türkiye çapında dağıtımı, Maliye Bakanlığı, Hazine Müsteşarlığı, Türkiye Cumhuriyet Merkez Bankası, Ziraat Bankası, PTT Genel Müdürlüğü ve Darphane ve Damga Matbaası Genel Müdürlüğü arasında yapılacak olan işbirliği protokolü ile gerçekleştirilecek. 
     Bu arada, Hazine Müsteşarlığı'nın bağlı kuruluşu olan ve madeni paraların basımı ile görevli bulunan Darphane ve Damga Matbaası Genel Müdürlüğü, basım işlemlerinin zamanında ve eksiksiz yapılabilmesi amacıyla gerek insan gücü, gerekse makina aksamı ve malzeme açısından güçlendirildi. Bu amaçla Darphane'ye 6 adet yüksek devirli Pres Makinası satın alındı. Ayrıca, 1 milyar 441 milyon adet Para Pulu satın alındı. 
     Darphane ve Damga Matbaası tarafından ilk etapta 1 ve 5 Yeni Kuruşun basımına başlanmış olup, öngörülen miktarın yarıya yakınının basım işlemleri tamamlandı. Üretime Eylül ayından itibaren 3 vardiya sistemiyle devam edilecek. 
     Madeni paraların tanıtım işlemleri, Eylül ayının ilk haftasında başlatılacak olan tanıtım kampanyası kapsamında gerçekleştirilecek. 
     
</TEXT>
</DOC>
