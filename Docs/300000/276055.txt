<DOC>
<DOCNO> 276055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonyas15.html </URL>
<DATE> 2004/09/29/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
AB'de hayvanlara pasaport mecburiyeti geldi 
</HEADLINE>
<TEXT>

     AB üyesi ülkelerde yolculuk yapacak evcil hayvanlara pasaport mecburiyeti, 1 Ekim'de uygulamaya sokuluyor. 
     AB Komisyonu, sahipleriyle birlikte yolculuk yapacak evcil hayvanlara tek tip pasaport verildiğini, bu belgede kuduz aşısı kanıtının da yer alması gerektiğini belirtti. Açıklamada, pasaportlarda hayvanların sağlık durumuna ilişkin çeşitli bilgilerin de yer alacağı belirtildi. 
     AB Komisyonu'nun sağlıktan sorumlu üyesi David Byrne, evcil hayvanlara tek tip pasaport uygulaması hazırlıklarının 25 üye ülkede tamamlandığını bildirdi. 
     AB ülkelerindeki evcil hayvanlara pasaportlar veterinerler tarafından veriliyor. Üye ülkeler, 8 yıl içinde her evcil hayvana mikroelektronik kimlik plakası takılmasını ve bu plakaların pasaportlarla bağlantılı olmasını sağlayacak. 
     İngiltere, İrlanda ve Malta daha katı kurallar uyguluyor ve mikroelektronik kimlik plakaları ile hayvanların pasaporttaki kimliklerinin kanıtlanmasını şimdiden şart koşuyor. 
     AB dışı ülkelerden AB'ye gelecek evcil hayvanların kuduz aşısı belgesi taşıması gerekiyor. İngiltere, İrlanda, İsveç ve Malta, AB dışından gelecek hayvanlara daha katı koşullar ve karantina süreci uyguluyor. 
     
</TEXT>
</DOC>
