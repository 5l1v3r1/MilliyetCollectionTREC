<DOC>
<DOCNO> 272407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonspo37.html </URL>
<DATE> 2004/09/16/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Del Bosque Gecenin en iyi şeyi aldığımız sonuçtu .. 
</HEADLINE>
<TEXT>

     Beşiktaş Teknik Direktörü Vicente Del Bosque, Bodo Glimt karşısında maça çok kötü başladıklarını, ilk 25 dakikada turu neredeyse tehlikeye soktuklarını söyledi. 
     Del Bosque, maç sonrası düzenlediği basın toplantısında gecenin en iyi şeyinin aldıkları sonuç olduğunu belirterek, ''İlk dakikalarda kötüydük. Daha sonra toparlandık. Beraberlik ikinci maç için avantajdır'' dedi. 
     Basın mensuplarının Carew'i neden oynatmadığını sormaları üzerine İspanyol teknik adam, ''Carew'in de artık dinlenmeye ihtiyacı var. Pazar günü çok önemli bir maç oynayacağız. Her zaman bana oynamayan futbolcular hakkında sorular geliyor. Ben İbrahim Akın ve Pancu ile atak futbolu oynatmak ve bu ikilinin hızından yararlanmak istedim'' diye konuştu. 
     
     CORDOBA'NIN OYNAMASI ZOR 
     Del Bosque, maçın hemen başında sakatlanarak oyundan çıkan Cordoba'nın, topuğunun altındaki tendonda bir rahatsızlığının bulunduğunu belirtti. 
     Kolombiyalı kalecinin Galatasaray derbisinde forma giymesinin zor olduğu öğrenildi. 
     Diğer yandan, İspanyol teknik adam, Beşiktaş'ın sert futbol oynamamasının eleştirilmesi üzerine, ''Avrupa'da maç yaparken sert oynamak lazım. İlk yarının yarım saati bizim için kötüydü. Ancak, üzerimizdeki korkuyu attığımızda herşey daha iyi oldu'' dedi. 
     Siyah-beyazlılar, Norveç'ten yarın sabah özel bir uçakla ayrılacak. 
     
     GARE ''RÖVANŞ ZOR OLACAK'' 
     Bodo Glimt Teknik Direktörü Oystein Gare ise berabere kaldıkları bu karşılaşmanın ardından, rövanş maçının çok daha zor geçeceğini söyledi. 
     İlk yarıda bir penaltılarının verilmediğini iddia eden Gare, ''Biz elimizdeki şansları iyi kullanamadık. İlk dakikalarda çok iyiydik. Ancak daha sonra zorlandık'' diye konuştu. 
     Gare, Beşiktaş'ta kendisini şaşırtan olayın Carew, Sergen ve İbrahim Toraman'ın maça yedek başlamaları olduğunu sözlerine ekledi. 
     
</TEXT>
</DOC>
