<DOC>
<DOCNO> 273086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/yazar/uras.html </URL>
<DATE> 2004/09/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hakan Uzan, şaraplarına en az 1.5 milyon dolar ödemiş 
</HEADLINE>
<TEXT>


Şunu yapmış, bunu yapmış, parayı şuradan bulmuş, buradan bulmuş... O ayrı mesele... Ama Hakan Uzan bulduğu parayla, "Batılı burjuva"lıların zevk ve seçimine uygun bir yatırım yapmış. 
Hakan Uzan'ın el konulan 3 bin 181 şişe şarabını Antik AŞ 25 Eylül'de müzayede ile satacak. Bu müzayede için bastırılan broşürde ismini, cismini bilemediğim şarapların şişesine 3 bin dolar, 5 bin dolar müzayede başlangıç fiyatları konulduğunu görünce meraklandım. Özel merakı nedeniyle dünyadaki şarap fiyatlarını izleyen Mustafa Çamlıca ve de Gusto dergisi yayımcısı şarap uzmanı Mehmet Yalçın'la konuştum. 
Bana anlatıldığına göre Hakan Uzan, yabancı şarap uzmanlarının tavsiyesiyle yurtdışındaki müzayedelerden ve şarap tüccarlarından, dünyanın en iyi şaraplarını satın almış. Bunları özel uçaklarıyla Türkiye'ye getirmiş. Hakan Uzan'ın "kav"ı, dünyanın tüm şarap koleksiyonerlerinin ve şarap tacirlerinin ağzının suyunu akıtacak zenginlikte bir kav imiş. 
Mehmet Çamlıca, bana 92 numarayla satışa çıkarılacak olan "Chato Cheval - Blanc 1947"i öve öve bitiremedi. Bu şarabın bir şişesinin müzayede başlangıç fiyatı 5.400 dolar. Mehmet Çamlıca, bu fiyat "bedava" diyor. Bu şarabın şişesine meraklısının 100 bin dolar bile verebileceğini söylüyor... "Bunu alan ne yapar " diye sordum. "Bu müzelik parçadır. Alır, evin köşesine koyarsınız. Seyredersiniz... Veya paranız bol ise ve de doktor, on gün ömrünüz kaldı, diyor ise açar, lıkır lıkır içersiniz. Rivayete göre bu şarap cennette ikram edilecek şarabın tadında imiş" diyor. 

Şarapların özellikleri Müzayedeye 392 numarayla çıkarılacak olan "Screaming Eagle Cabernet Sauvignon 1995", ancak üreticisine ismini kaydettirenlere en fazla 2 şişe gönderilen bir şarapmış. Bunu alan tekrar satar ise ismi listeden silinirmiş. Müzayedelerde sadece geliri hayır kurumuna bağış şartıyla yer alabilirmiş. 
Müzayedeye 226 numarayla çıkarılacak olan "Romanee - Conti 1990", yurtdışında çok zor bulunurmuş. En kaliteli ve pahalı 11 şişe şarap alana nazlanarak 1 şişe de bu şaraptan satılırmış. Şişesi müzayedelerde 10 bin dolara gidermiş. 
Mehmet Yalçın, 418 numarayla müzayedeye çıkarılacak 2 şişe "Heidsieck Monopole Gout Americain 1907" şampanyaya dikkatimi çekti. 
Birinci Dünya Savaşı'na katılan bir U - 22 denizaltısı, 1916'da Finlandiya açıklarında İsveç bandıralı Jönkoping gemisini batırmış. Gemi St. Petersburg'a Çarlık Rusya ordusunun subaylarına şampanya ve şarap götürüyormuş. 82 yıl sonra, 1988'de gemiyi bulup çıkarmışlar. Gemideki şampanyalar denizin altında oksidasyona uğramadan günümüze kadar mükemmel şekilde kalmış. İşte bu şampanyaların 2 şişesi de Hakan Uzan'ın "kav"ında bulunuyormuş. Bu müzayedeye yurtdışından koleksiyonerler ve tüccarlar da katılır. Satıştan en az 1 milyon dolar gelir sağlanır diyorlar. 



</TEXT>
</DOC>
