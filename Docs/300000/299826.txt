<DOC>
<DOCNO> 299826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun57.html </URL>
<DATE> 2004/12/22/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
İşkence nedeniyle yüzden fazla Amerikan askeri ceza almış 
</HEADLINE>
<TEXT>

     Yüzden fazla Amerikan askerinin, Irak ve Guantanamo'da mahkumlara işkence ve kötü muamele etmekten cezalandırıldığı bildirildi. 
     ABD Savunma Bakanlığı sözcüsü Albay John Skinner, AFP muhabirine yaptığı açıklamada, cezaevleri sorumlusu General Janis Karpinski'ye Bağdat'taki Ebu Garip cezaevinde mahpuslara yapılan kötü muameleyi önleyemediği için işten el çektirildiğini kaydetti. 
     Sözcü, ayrıca kara kuvvetlerinden 26 askerin mahkemeye çıkarıldığını, 46'sının idari cezaya çarptırıldığını, 14'ünün uyarı cezası aldığını, 17 askerin ordudan ihraç edildiğini belirtti. 
     Sözcüye göre, deniz kuvvetlerine bağlı özel SEALS kuvvetlerinden de 6 asker idari cezaya çarptırıldı, 2'si hakkında soruşturma sürdürülüyor, 2'si mahkemeye çıkarılmayı bekliyor. 
     Sözcü, deniz komandolarından 15 askerin divan-ı harpte suçlu bulunduğunu, beşinin idari cezaya çarptırıldığını, dördünün uyarı cezası aldığını, birçoğunun da disiplin cezasına çarptırılmasının beklendiğini belirtti. 
     
</TEXT>
</DOC>
