<DOC>
<DOCNO> 281302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur03.html </URL>
<DATE> 2004/10/18/ </DATE>
<TIME> 08.20 </TIME>
<AUTHOR>  </AUTHOR>
<HEADLINE>
Gelibolu'nda gece boyu süren yangın kısmen kontrol altına alındı 
</HEADLINE>
<TEXT>

     Gelibolu Yarımadası'nda dün öğlen saatlerinde başlayan orman yangınının, kısmen kontrol altına alındığı bildirildi. 
     AA muhabirinin aldığı bilgiye göre, Eceabat İlçesi'ne bağlı Yalova köyü yakınlarında başlayan ve ormanlık alana sıçrayan yangına gece boyunca arozözler kullanılarak yangın söndürme ekipleri müdahale etti. 
     Çevre il ve ilçelerden getirilen arozözlerle birlikte gece boyunca süren yangın söndürme çalışmalarına, günün ağarmasıyla helikopter ve uçaklarla da müdahale edilmesinden sonra yangın kısmen kontrol altına alındı. 
     Söndürme çalışmaları aralıksız sürdürülüyor. 
     Öte yandan yetkililer, yanan alan miktarının yaklaşık 250 hektara ulaştığını kaydettiler. 
     
     18 SAAT SÜRDÜ 

     Orman Genel Müdürü Osman Kahveci, Gelibolu Yarımadası'ndaki orman yangınının 18 saatlik bir mücadele sonrasında kontrol altına alındığını söyledi. 
     Yangın bölgesinde incelemelerde bulunan Kahveci, burada basın mensuplarına yaptığı açıklamada, dün Eceabat İlçesi'ne bağlı Yalova Köyü yakınlarında çıktığını tahmin ettikleri yangının, büyük bir mücadele sonunda kontrol altına alındığını belirterek, şunları kaydetti 
     ''Orman yangını 18 saatlik bir mücadelenin ardından kontrol altına alındı. Bölgede 80 kilometrenin üzerinde esen rüzgar vardı. Bu lodos yangının gelişmesini arttırdı ve bizim mücadelemizi zorlaştırdı. 
     Ekiplerimiz yoğun duman altında sürdürdükleri çalışmanın ardından yangın sabah saatlerinde kontrol altına alındı. Havadan ve karadan çalışmalarımız sürüyor. Yaklaşık 250 hektar kızılçam ormanı yandı'' 
     
</TEXT>
</DOC>
