<DOC>
<DOCNO> 274445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/spor/axspo03.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık işbirliği zamanı 
</HEADLINE>
<TEXT>


Başkan Özhan Canaydın, Faruk Süren ve Mehmet Cansun ile arasındaki problemi giderdikten sonra Seyrantepe projesini masaya yatırdı, eski başkanların görüş ve önerilerine başvurdu 

HALİL ÖZER 


'Kale arkasını yıkın' 
GALATASARAY'DA önceki gün gerçekleşen başkanlar zirvesinde Seyrantepe projesi de masaya yatırıldı. Özhan Canaydın, Faruk Süren ve Mehmet Cansun'a hazırladıkları planların detaylarını anlattı. Görüşme sırasında Süren ve Cansun, Canaydın'a ilginç bir öneride bulunarak, "Ali Sami Yen Stadı'nın kullanılmayan kale arkası tribününü hemen yıkın ve yerine portatif bir tribün yapın" dediler. 

Detayları anlattı 
CANAYDIN'IN toplantıda Galatasaray bir bankanın yapı kooperatif şirketi ile anlaşmak üzere olduğunu bildirdiği öğrenildi. Buna göre banka aracılığı ile devlete 69 trilyon ödenerek arsanın tapusu alınacak. 380 bin metrekarelik arsanın 200 bin metrekaresi kooperatife verilecek. Eldeki 180 bin metrekarelik bölümün 60 bin metrekaresi bir müteahhite teslim edilecek. Geri kalan kısıma stad ve ticaret merkezi yaptırılacak. 

Desteklerini aldı 
CİM - BOM müteahhit tarafından yapılacak villaların yüzde 30'una sahip olacak. Buradaki satıştan ise 120 milyon dolar bekleniyor. Eski başkanlar bu planın iyi olduğunu ancak yeni stad işinin uzaması ihtimali nedeniyle Ali Sami Yen'in tribünlerinin genişletilmesi gerektiğini söyledi. Önce kullanılmayan kale arkası, yeni sezon da ise diğer kale arkasının Beşiktaş gibi büyütülmesi ile Galatasaray'ın rahatlayacağı savunuldu. 

100. yıl belgeseli 

YÖNETİM, 100. yıl belgeseli için düğmeye bastı. Mehmet Ali Birand'ın hazırladığı belgeselde Galatasaray kulübünün kurucusu Ali Sami Yen'den, kulübe malolmuş ünlü spor adamları, başkanlar, teknik direktörler ve futbolcuların yanısıra, sembolleşmiş isimlerin de yeralacağı bildirildi. 

Hakan şov yaptı 

SARI - Kırmızılı takım, İstanbulspor maçının hazırlıklarına tek idmanla devam etti. Teknik Direktör Hagi yurt dışında bulunduğu için antrenörler Gavril Balint ve Metin Yıldız yönetimindeki çalışmaya sakatlıkları bulunan Conceiçao ile Kingston çıkmadı. Dizinin altına dört dikiş atılan Suat düz koşu yaptı. 
ÇİFT kale maç esnasında Hasan'la Orhan Ak birbirlerine sert girince kısa süreli bir gerginlik yaşandı. Bir pozisyon sırasında elindeki sakatlığı nükseden Hakan Şükür bandajla antrenmana devam ederken, tecrübeli futbolcu, çift kalede attığı birbirinden şık gollerle tüm dikkatleri üzerinde topladı. 

Ergün isyan etti 

RAŞİT ALTUN 

SARI - Kırmızılı takımın tecrübeli oyuncu Ergün Penbe, son günlerde haksız eleştiriler aldığını söyledi. Teknik Direktör Hagi'nin verdiği görevleri yerine getirdiğini belirten Ergün, "Kötü olsam oynamam, Ersun hoca da milli takıma almaz. Eleştiriler olacak ama benim hakkımda yazılanlar çok ağır. Bunları hak etmiyorum. Ayrıca her futbolcunun kötü dönemi olabilir" ifadelerini kullandı. 
GALATASARAY'A 11 yıldır hizmet verdiğine dikkat çeken yıldız futbolcu, "İyi oynarken kimse 'Ergün çok iyiydi' diye yazmadı. Şimdi bir maç kötü oynayınca üzerime geliyorlar. Şampiyon olmamızı, başarıyı yakalamamızı istemeyenler var. Herkes 10 numara eksiğini kapatmamı bekliyor ama ben ön libero oynuyorum. Görevim top kapmak. Üzüldüğüm tek şey, gazetecilerin değil yazı ayazan iş adamlarının bana yüklenmesi" dedi. 


</TEXT>
</DOC>
