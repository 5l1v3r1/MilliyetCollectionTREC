<DOC>
<DOCNO> 257512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/magazin/amag.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülben'in 'Dönüş'ü muhteşem olacak 
</HEADLINE>
<TEXT>


Gülben Ergen, Kanal D için Fas'ta çekilecek 'Dönüş' adlı dizide başrolü büyük ihtimalle yakışıklı aktör Antony Delon'la paylaşacak 

Ali Eyüboğlu 

Oyuncu olarak yıldızının parladığı "Dadı" ve "Hürrem Sultan"dan sonra istediği gibi bir proje bulamadığı için kamera karşısına geçmeyen Gülben Ergen, yakında iddialı bir yapımla oyunculuğa dönüş yapmaya hazırlanıyor. 
Medyapım'ın Kanal D için çekeceği dizide Gülben Ergen'in rol arkadaşı ise büyük olasılıkla Fransız sinemasının ünlü aktörü Alain Delon'un oğlu Antony Delon olacak. 
Medyapım'ın ortağı Fatih Aksoy, "Dönüş" adlı dizide oynatmak istedikleri Antony Delon'la, kendisini daha önce Türkiye'ye getiren organizatör Ahmet San aracılığıyla temas kurduklarını söyledi. Antony Delon'la görüşmeleri yürüten Medyapım'ın İcra Kurulu üyesi Faruk Bayhan, "Antony Delon'la prensipte anlaştık. Fiyat konusunda pazarlığımız sürüyor" dedi. Delon'un istediği parayı açıklamayan Fatih Aksoy ise "İstediği ödenebilir bir para ama biz biraz daha aşağı inmesini istiyoruz" diye konuştu. 

Bir aşk masalı 
Senaryosunu Nuran Devres'in yazdığı yönetmenliğini ise Volkan Kocatürk'ün üstleneceği dizinin ilk 13 bölümünün çekimleri İstanbul ve Fas'ın Marakeş kentinde yapılacak. "Dönüş"ün sonbaharda başlayacak yeni yayın döneminin en iddialı yapımlarından biri olacağını vurgulayan Faruk Bayhan, diziyle ilgili olarak şunları söyledi "Gülben Ergen, dizide 'Sahra' adlı evli ve zengi bir kadını, Antony Delon ise 'Faslı doktor Hoseyin'i oynayacak. İstanbul'da yaşayan 'Sahra', eşinin ihanetine uğrayınca balayında büyük mutluluk yaşadığı Marakeş'e gidecek. Ancak, servetine göz koydan eşi 'Sahra'yı tuzağa düşürecek. Doktor Hoseyin de, ölümden kurtardığı Sahra'ya şık olacak." 




</TEXT>
</DOC>
