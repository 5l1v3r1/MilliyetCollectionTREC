<DOC>
<DOCNO> 253068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonspo18.html </URL>
<DATE> 2004/07/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Yunanistan'ın şampiyonluğuna Avrupa medyası ne yazdı 
</HEADLINE>
<TEXT>

     Yunanistan'ın dün gece yaşadığı tarihi zafer, bugün bütün Avrupa medyasında birinci sayfalardan duyuruldu. 
     Fransız Le Monde, futbolun geleneksel devlerinin birer birer elenip sona Avrupa Birliği'nin iki küçük üyesinin kalmasını daha geniş bir tablonun bir parçası olarak görüyor. 
     "Her iki finalist de," diyor Le Monde, "ekonomik durumları daha iyi olan diğer birlik ülkeleriyle birlikte Avrupa ortak para birimine katılmayı gurur meselesi yaptı. Katıldıktan sonra da, bu uygulamanın şartlarına uymak için canla başla çalıştı." Le Monde'a göre bu "alçakgönüllülük", Avrupa Komisyonu'nun başına neden Portekiz başbakanının seçildiğini de açıklıyor. 
     "Hatta Jose Durao Barroso'nun komisyon başkanlığı için ikinci tercih olması bile anlamlı," diyen Le Monde"a göre "Avrupa Birliği'nin ağır topları, kendi favori adaylarını empoze edemiyor artık. Büyüyen bir Avrupa'da etkileri azalıyor." 
     
     Zengin klüplerin suçu 
     Şampiyonaya erken veda eden favorilerden İngiltere'de yayımlanan Financial Times da Yunanistan'ın galibiyetini Dünya Kupası'nda Senegal ve Türkiye'nin başarılarıyla başlayan dönemin devamı olarak görüyor. 
     Bu kupada favorilerden hiçbirinin futbolcularının Real Madrid'li Luis Figo hariç iyi oyun çıkaramadığını belirten Financial Times, favori ülkelerdeki klüplerin zenginliğinin de, milli takımları için felaket olduğu görüşünde. 
     İngiltere, İspanya, İtalya ve Almanya'daki birinci liglerde oyuncuların neredeyse yarısının yabancı olduğunu anımsatan gazete, Yunan kaleci Antonis Nikolidis'in şu sözlerini aktarmış 
     "Bugünlerde bizim bile çok büyük kulüplerde oynayan oyuncularımız var. Artık kimse bir İngiltere'yle, ya da bir İtalya'yla karşılaşmaktan korkmuyor." 
     
</TEXT>
</DOC>
