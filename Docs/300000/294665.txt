<DOC>
<DOCNO> 294665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/spor/spo02.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener tam gaz 
</HEADLINE>
<TEXT>


Daum, Manchester United maçına rağmen futbolcuların vites küçültmediğini ve fazlasını verdiğini söyledi. Alman hoca, 5 gol atan forvetin, savunmaya bile yardım ettiğine dikkat çekti 

CÜNEYT KARAKAYA 


'Genç bir takım' 
DAUM, takımını övdü, çarşamba günkü Manchester maçının, puan, deneyim ve maddi açıdan önemli olduğunu söyledi. Sahada 7 oyuncunun 23 yaş ve altında olduğuna dikkat çeken Alman hoca, "Bu genç takım büyük potansiyele sahip. Oyun istediğimiz gibi gitmediğinde gerginleşiyorlar. Üçüncü golden sonra "çarşamba günü önemli bir maçımız var" deyip vites küçültebilirlerdi, ama fazlasını verip farklı skor almak istediler" yorumunu yaptı. 

Manchester'ın önemi 
ALMAN hoca, karşılaşmanın sevindirici olan diğer yanının, gol yemeden maçı tamamlamak olduğunu da belirtti, "Bu, forvetlerimizin bile defansif anlayışa yardım etmelerinden kaynaklanıyor" diye konuştu. Daum, Manchester maçıyla ilgili şu yorumu yaptı "Kazanırsak Avrupa'da puanımız yükselecek, deneyimimiz artacak" Alman hoca, Aurelio'nun yokluğunda, derbiye inandığı takımı çıkaracağını vurguladı. 

Çifte açılış 

BAHÇELİEVLER Fenerbahçeliler Derneği ve Kadir Has Center Fenerium mağazası, dün Başkan Aziz Yıldırım ve yöneticilerin de katıldığı törenlerle açıldı. Öğle saatlerinde Kadir Has Center'a gelen Başkan Yıldırım, Fenerium Mağazası'nın açılışını yaptı. Daha sonra Bahçelievler'deki Fenerbahçeliler Derneği'ne geçen Aziz Yıldırım, burada sosyal tesis yapmak için Bahçelievler Belediye Başkanı Osman Develioğlu'ndan yer istedi. 


</TEXT>
</DOC>
