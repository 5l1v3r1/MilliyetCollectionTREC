<DOC>
<DOCNO> 274018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur01.html </URL>
<DATE> 2004/09/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
PKK'lı teröriste İsviçre pasaportu 
</HEADLINE>
<TEXT>

     DİYARBAKIR DHA 
TERÖR örgütü PKK Kongra- Gel'in Başkanı Zübeyir Aydar'ın, İsviçre pasaportu taşıdığı belirlendi. Aydar'ın, Kuzey Irak'taki Kandil Dağı'na İsviçre pasaportuyla Ürdün üzerinden geçtiği saptandı. 
     Güvenlik birimlerinin yargıya sunduğu Gizli' kaşeli bir istihbarat raporuna göre terör örgütü PKK'nın son durumuyla ilgili önemli bilgilere yer verildi. Teröristbaşı Abdullah Öcalan'ın kardeşi Osman öcalan ve grubunun örgütten kaçtıktan sonra, yeni parti kurma çabalarına Irak Kürdistan Demokrat Partisi'nin IKDP kucak açtığının belirtildiği raporda, örgütün kırsal alana eleman temin etmek için yeniden yerleşim birimlerinde aktif hale geldiği kaydedildi. 
     Raporda terör örgütü PKK Kongra- Gel'in, AB tarafından da terör listesine alınması, Suriye ve İran ile ilişkilerinin kopmasıyla yeni arayışlara girdiği belirtilerek, Kıbrıs Rum Kesimi ve Ürdün'de rahat çalışma ortamı bulabildikleri ileri sürüldü. 
     Terör örgütünün başındaki Zübeyir Aydar'ın, Kuzey Irak'tan Avrupa ülkelerine gidebilmek için Ürdün'ü kullandığı, taşıdığı İsviçre pasaportuyla hiçbir engelle karşılaşmadığı ifade edildi. Aydar'ın bu ülkeden kolaylıkla Kuzey Irak'taki yuvalandıkları Kandil Dağı'na gidebildiği de aktarıldı. 
     Raporda ayrıca terör örgütü PKK Kongra- Gel'in siyasal çalışmalarını Gürcistan ve Azerbeycan'da yoğunlaştırdığı, Osman Öcalan ve grubunun yeni parti kurma girişimlerinde bulunduğu, bu girişimin Irak'ın kuzeyindeki Kürt gruplar tarafından da desteklendiği belirtildi. Terör örgütü PKK'nın kendilerinden ayrılan Osman Öcalan ve 40 kişilik grubu için, örgüte ihanet ettikleri, parasına el koydukları gerekçesiyle ölüm kararı aldıkları bilgilerine yer verildi. 
     
</TEXT>
</DOC>
