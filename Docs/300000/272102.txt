<DOC>
<DOCNO> 272102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur22.html </URL>
<DATE> 2004/09/15/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kopan kulağı cebinde ambulans bekledi .. 
</HEADLINE>
<TEXT>

     İstanbul'un Silivri İlçesi'ne bağlı Büyükçavuşlu Beldesi'nde iteklediği otomobilin rampadan aşağıya doğru hızla gittiğini gören alkollü sürücü, panikle araca binmek isterken kulağının yarısı kapı ile kaportanın arasında kalarak koptu. 
     Kopan kulağını cebine koyarak arkadaşının çağırdığı ambulansı bekleyen sürücü, Çerkezköy SSK Hastanesi'ne kaldırıldı. Kopan kulak burada yapılan müdahale ile yerine dikildi. 
     AA muhabirinin aldığı bilgiye göre, Büyükçavuşlu Beldesi'nde çiftçilik yapan Kemal Tanır 50 , arkadaşı Hüseyin Ali Salam 57 ile birlikte belde dışındaki bahçesinde alkol aldı. Salam ve Tanır, hava kararınca Büyükçavuşlu'ya dönmek için otomobile bindiler. 
     Aracın çalışmaması üzerine benzinin bittiğini fark eden Tanır, arkadaşına bidon vererek 500 metre uzaklıktaki istasyondan benzin almasını istedi. Otomobile benzin aktarılmasına karşılık hareket etmemesi üzerine iki arkadaş, aracı biraz iterek ilerideki rampaya çıkardılar. 
     Aracın rampadan aşağı hızlanması üzerine paniğe kapılan iki arkadaş bir an önce araca binmek istedi. Bu sırada Kemal Tanır, birden aracın kapısını hızlı bir şekilde kapatınca sol kulağı, kapı ile kaportanın arasında kalarak koptu. 
     Kopan parçayı cebine koyan Tanır, arkadaşının olay yerine çağırdığı ambulansı beklemeye başladı. 
     
     CEBİNDEN ÇIKARDIĞI KULAĞA ESTETİK DİKİŞ 

     Ambulansla Çerkezköy SSK Hastanesi Acil Servisi'ne kaldırılan Kemal Tanır'a ilk müdahale yapıldıktan sonra, ameliyata alınarak kopan kulak yerine dikildi. 
     Çerkezköy SSK Hastanesi Başhekimi ve Dr. Bahadır Baykal, AA muhabirine yaptığı açıklamada, ''Hasta bize geldiğinde kulağının yarısı kopmuş ve diğer yarısı cebindeydi. Kıkırdak ve doku bütünlüğünü kaybeden kopan parçayı başka bölgelerden kıkırdak ve doku alıp, onararak kopan kısma estetik dikişlerle sabitledik. Şu anda hasta gözlem altında ve kulağın fonksiyonlarında herhangi bir sorun yok. 1.5 saat süren bir operasyonla hastanın kulağını eski haline getirdik'' dedi. 
     Kulağı yeniden dikilen Tanır da kulağına tekrar kavuşmaktan mutlu olduğunu belirterek, ''Aşı mevsimi geçti ama inşallah benim kulağıma yapılan aşı tutar. Bu hafta çok talihsiz günler yaşıyorum. Dün de ağabeyim vefat etti. İnşallah bu son yaşadığım talihsizlik olur'' dedi. 

     
</TEXT>
</DOC>
