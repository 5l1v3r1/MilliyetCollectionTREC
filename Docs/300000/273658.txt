<DOC>
<DOCNO> 273658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy18.html </URL>
<DATE> 2004/09/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
DEHAP İl Başkanlığı'ndaki bayrak düzgün asılmayınca... 
</HEADLINE>
<TEXT>

     Edirne Emniyet Müdürü Uğur Gür, DEHAP İl Başkanlığı'ndaki Türk Bayrağı'nın düzgün asılmadığını fark ederek, kanunu işlem yapılması için partiye gönderdiği ekiple, yeni bir bayrağın alınarak düzgün şekilde asılmasını sağladı. 
     Edinilen bilgiye göre, Hürriyet Meydanı'nda, DEHAP Parti binasında dışında asılı bulunan Türk Bayrağı'nın düzgün asılmadığını gören Emniyet Müdürü Uğur Gür, telsiz görüşmesiyle ekipleri olay yerinde inceleme yapması için görevlendirdi. 
     Parti binasına gelen Edirne Emniyet Müdürlüğü'ne bağlı Olay Yeri İnceleme, Terörle Mücadele, Güvenlik Şube Müdürlüğü ve sivil ekipler DEHAP binasında asılı bulunan Türk Bayrağı'nda yapılan incelemede, bayrağın, solgun ve asılı olduğu sopaya dolanmış olmasından dolayı, ''Türk Bayrağı Kanuna Muhalefet'' suçunu işlendiğini belirttiler. 
     Emniyet Müdürü Gür, ekiplere yaptığı telsiz anonsuyla parti yöneticilerinin ''Bayrak Kanunu'na Muhalefet'' suçundan mahkemeye verilmesi için işlem yapılması ve yeni bir bayrağın usulüne uygun şekilde asılması yönünde talimat verdi. 
     Konuya ilişkin tutanak tutan ekipler, parti yöneticilerinin ''Türk Bayrağı Kanuna Muhalefet'' suçundan adli makamlara sevk edileceğini bildirdi. 
     Bir süre sonra parti binasına gelen DEHAP İlçe Başkanı İlhan Bilgiç, yeni bir bayrak alarak, parti binasına astı. 
     Bilgiç basın mensuplarına yaptığı açıklamada, ''Bayrak çok düzgün asılıydı. Herhangi bir kasıt yok. Ama bizim partimize karşı bir kasıt aranıyor. Basın da bu bayrak olayında bir kasıt aramasın'' dedi. 
     Olayla ilgili soruşturma sürüyor. 
     
</TEXT>
</DOC>
