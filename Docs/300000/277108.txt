<DOC>
<DOCNO> 277108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun23.html </URL>
<DATE> 2004/10/04/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
AB'den Bulgaristan'a kötü haber Üyelik 1 yıl gecikebilir 
</HEADLINE>
<TEXT>

     Avrupa Birliği'ne AB 2007 yılında tam üye olmayı bekleyen Bulgaristan'a AB Komisyonu'ndan kötü haber geldi. 
     Avrupa Komisyonu tarafından hazırlanan Bulgaristan ile ilgili ilerleme raporunda, Bulgaristan'ın söz verdiği reformları yerine getirmede daha gayretli olması gerektiği belirtilerek, ''Reformlar söz verilen hızda ilerlemezse, üyelik bir yıl gecikebilir'' ifadesine yer verildi. 
     BBC tarafından ele geçirilerek açıklanan ilerleme raporunda, özellikle adalet alanındaki reformların hala tamamlanamadığı ve Bulgaristan'ın rüşvet, örgütlü suçlarla mücadele ile yasadışı insan ticaretinin engellenmesi konularında ciddi sıkıntılar yaşadığı belirtiliyor. 
     İlerleme raporunda, Bulgaristan'ın zaman kaybetmeden yeni bir ceza yasası çıkarması gerektiği vurgulanarak, şu görüşlere yer veriliyor 
     ''Yeni ceza yasası hem adalet sisteminin önünü açacak hem de suçluların en kısa sürede adil bir şekilde yargılanmalarını sağlayacaktır. Bulgaristan'daki rüşvet olayları ciddi bir sorun olmaya devam etmektedir. Kara paranın aklanması alanında bugüne kadar sonuca ulaştırılmış tek bir dava dahi bulunmamaktadır. Reformlar başta adalet alanında olmak üzere söz verilen hızda ilerlemezse, üyelik bir yıl gecikebilir.'' Bulgaristan Başbakanı Simeon Sakskoburgotski, raporun henüz resmi olarak açıklanmadığını belirterek, ''İlerleme raporunun bu derece olumsuz olduğunu düşünmüyorum'' dedi. 
     
</TEXT>
</DOC>
