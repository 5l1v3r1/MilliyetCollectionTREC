<DOC>
<DOCNO> 298098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/siyaset/axsiy01.html </URL>
<DATE> 2004/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye, değişmeden üye olsun' 
</HEADLINE>
<TEXT>


İstanbul'da yaşanan bombalı saldırıda hayatını kaybeden İngiltere Başkonsolosu Short'un eşi Victoria Short, "Benim burada yaşıyor oluşum, Türkiye'nin güzelliğinin kanıtıdır" dedi 

PINAR AKTAŞ İstanbul 


İngiltere Başkonsolosluğu'na yönelik bombalı saldırıda ölen Başkonsolos Roger Short'un Türkiye'de yaşamaya karar veren eşi Victoria Short, Türkiye'nin AB'ye üyeliğinin "gerekli" olduğunu söyledi. İstanbul'daki konsolos eşlerinin Hollanda Başkonsolosluğu'ndaki Noel konserinde karşımıza çıkan Short, "Burada yaşamaya nasıl karar verdiniz " şeklindeki ilk sorumuza, "Eğer İngiltere'ye tek başıma dönseydim, eski durumuma, eski evime, eski arkadaşlarıma kocam olmadan dönecektim. Bilmiyorum neden ama burada yaşamak daha kolay geldi" dedi. 
Türkiye'ye ilki 1968'de olmak üzere 3 kez geldiğini belirten Short, Türkiye'nin Avrupa Birliği'ne girmesinin "gerekli" olduğunu belirterek, "Bence bu iş tamam. Umarım bu üyelik, Türkiye'yi değiştirmez. Bu ülkenin şu an olduğu gibi kalmasını istiyorum. Çünkü Türkiye'yi böyle seviyorum. Buradaki hayatı, insanların şu anki halini, toplumu seviyorum. Umarım Türkiye, AB'ye üye olmakla kendi değerlerini kaybetmez" diye konuştu. 
Türk toplumunu "ilgili" olarak nitelendiren Short, eşinin ölümünden sonra ise Türklerin kendisine bakış açısını gözleri buğulanarak şöyle değerlendirdi "Bana sıcak davrandılar. İngilizler, biri öldüğü zaman bu tabi akrabalar için geçerlidir, ilgilenirler ve giderler. Türkiye'de ise bunun tamamen zıttını yaşadım. Türkler, gelip yardım ederler. Daha önce tabii ki böyle bir deneyim yaşamamıştım. Belki bu yüzden Türkiye'yi seçtim." 

Aryalarla eğlendiler 

ERCAN ARSLAN 

Hollanda Başkonsolosluğu'nda bir araya gelen konsolos eşleri, sanatçıların söylediği aryalar ve Noel şarkılarıyla eğlendi. 40 milyon verilerek girilen davette 50 konuk, konsolos eşlerinin yaptığı yemekleri yedi. Konserde, arkadaşımız Pınar Aktaş, Short'a İngilizlerin Türkiye'ye bakış açısını sordu. İngilizlerin Türkiye'yi pek iyi bilmediğini belirten Short, "Buraya birçok kişi beni ziyarete geliyor. Onlara bu ülkenin nasıl güzel bir ülke olduğunu göstermem gerek. Burada yaşayarak bunu kanıtlıyorum. İngiltere'den gelen arkadaşlarım nasıl yaşadığımı görüyor ve 'Neden burada yaşadığını anladım' diyor" dedi. 


</TEXT>
</DOC>
