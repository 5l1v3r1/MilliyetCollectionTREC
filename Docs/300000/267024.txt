<DOC>
<DOCNO> 267024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/ekonomi/eko10.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosch, Bursa tesisine 600 yeni işçi alacak 
</HEADLINE>
<TEXT>



Bosch Türkiye CEO'su Klaus Peter Fouquet, bu yıl Bursa'da 600 kişiyi daha "Bosch ailesi"ne katmayı planladıklarını söyledi. Bosch'un Almanya'daki merkezinde bulunan Otomotiv Satış Sonrası Hizmetlerin Mali ve İdari İşlerden Sorumlu Başkan Yardımcılığı'na atanan Fouquet, Türkiye'deki görevini 1 Eylül'de Bosch Türkiye Genel Müdür Yardımcısı Gürcan Karakaş'a teslim edeceğini bildirdi. 

'Yatırım artacak' 
Bursa'daki fabrikalarda çalışan işçilerle vedalaşan Fouquet, Bosch Türkiye'de görev yaptığı 6 yılda 2 bin kişinin işe alındığını, 420 milyon euroluk yatırım yapıldığını ve yıllık 400 milyon euro ile ihracatın dörde katlandığını, her biri 180 bin euroluk yüksek teknolojili yeni tesisler açtıklarını anlattı. 
Fouquet, "Bosch Türkiye'de çalışıp başarılı olanlar, her zaman terfi ederek daha iyi pozisyonlara çıkarlar. O yüzden Bosch Türkiye'de görev almak önemlidir" dedi. Yeni üstleneceği görevin yetki alanında Türkiye'nin de bulunduğunu belirten Fouquet, şunları söyledi 
"Türkiye'ye yatırımların artmasında kesinlikle katkım olacak. Yeni görevimde Bosch'un Türkiye ile olan bütün aktivitelerinde pozitif bir konumum olacak. Yeni yapılacak tüm işlerde taraf olacağımdan emin olabilirsiniz." 


</TEXT>
</DOC>
