<DOC>
<DOCNO> 277484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonsiy14.html </URL>
<DATE> 2004/10/05/ </DATE>
<TIME> 21.42 </TIME>
<AUTHOR>  </AUTHOR>
<HEADLINE>
İnönü, bilime ve araştırmaya daha çok para ayrılması gerektiğini söyledi 
</HEADLINE>
<TEXT>

     Prof. Dr. Erdal İnönü, ''Türkiye'de bilim, araştırmaya daha çok para, zaman ve insan gerekiyor ki bu alanda Türkiye iyi yerlere gelsin'' dedi. 
     Boğaziçi Üniversitesi BÜ Rektörlüğü, İnönü'nün ''2004 Yılı Wigner Ödülü''nü alması nedeniyle BÜ Kültür Merkezi'nde bir program düzenledi. 
     İnönü, burada yaptığı konuşmada, Fizikte Grup Teorik Yöntemler Vakfı'nca ödülün, teorik fizik alanında ''İnönü-Wigner Grup İndirgemesi'' olarak bilinen çalışmaya verildiğini söyledi. 
     Meksika'da 4 Ağustos'ta düzenlenen törenle ödülü aldığını anımsatan İnönü, ödülün aslında Türkiye'de son 50 yılda fizik alanında yapılan çalışmalara verildiğini ifade etti. 
     İnönü, ''Türkiye'de bilim, araştırmaya daha çok para, zaman ve insan gerekiyor ki bu alanda Türkiye iyi yerlere gelsin'' görşnü dile getirdi. 
     Prof. Dr. Feza Gürsey'in de 1986 yılında aynı ödülü aldığını hatırlatan İnönü, bu ödülü almasındaki en büyük faktörün, doğru zamanda, doğru yerde, doğru çalışmayı yapması olduğunu kaydetti. 
     Programa, BÜ Rektörü Prof. Dr. Ayşe Soysal ile Sabancı Üniversitesi Rektörü Prof. Dr. Tosun Terzioğlu ve Koç Üniversitesi Rektörü Prof. Dr. Atilla Aşkar'ın da aralarında bulunduğu davetliler katıldı. 
     
     SORULAR 
     Program öncesi gazetecilerin sorularını yanıtlayan İnönü, CHP'nin, YTP'ye katılma çağrısı yapmasına ilişkin soruya, ''Başarılar diliyorum. Bazı şeylerin sonucunu görmek için zamanı beklemek gerekiyor'' yanıtını verdi. 
     İnönü, yarın yayımlanacak Türkiye'ye ilişkin İlerleme Raporu ile ilgili soru üzerine de ''Türkiye'nin şu ana kadar geçirdiği yola ben, 'kültürel yol' diyorum. Biz bu yolda ilerlemeye devam edeceğiz. Biz bir gün AB'ye gireceğiz'' dedi. 
     Bir gazetecinin, ''İnönü ailesinin yurtdışına çıkışıyla ilgili sorunlar devam ediyor mu '' şeklindeki sorusunu ise Erdal İnönü, ''Hayır, çözüldü o konu. Sorun yok artık'' diye yanıtladı. 
     
</TEXT>
</DOC>
