<DOC>
<DOCNO> 299284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur49.html </URL>
<DATE> 2004/12/20/ </DATE>
<TIME> 19.20 </TIME>
<AUTHOR>  </AUTHOR>
<HEADLINE>
Kartal Sanat Tiyatrosu'nun yıkımına tepki... 
</HEADLINE>
<TEXT>

     Depremde zarar gördüğü gerekçesiyle İstanbul Valiliği tarafından yıkım kararı alınan Kartal Sanat Tiyatrosu'nun oyuncuları, kendilerine yeni bir yer gösterilmeden binanın yıkılmak istenmesini protesto etti. 
     Tiyatro binası önünde toplanarak ''Anton Çehov 100 yaşında yaşıyor, Kartal'da tiyatroyu öldürüyorlar'', ''Bu sahne sanatçıların emeğiyle var edildi, dozerler yok edecek'' yazılı pankart ve dövizler taşıyan oyuncular, basın açıklaması yaptı. 
     Oyuncular adına konuşan tiyatronun Genel Sanat Yönetmeni Nihat Nadi Ülger, depremde zarar görmüş bir binada sanat yapılamayacağını kendilerinin de bildiğini, ancak yeni bir yer gösterilmeden 3 gün gibi kısa sürede binayı tahliye etmelerinin istendiğini söyledi. 
     Kendilerine bilgi verilmeden elektrik ve sularının kesildiğini anlatan Ülger, ''Dekor ve kostümlerimizi nereye koyacağımızı bile bilmiyoruz. Bize yeni bir yer gösterilmesini istedik, ama aldığımız cevaplar olumsuz çıktı. Biz Kartal'da sanatın devamını sağlamaya çalışan tiyatrocularız'' diye konuştu. 
     Tiyatro oyuncuları da ilçede öğrencileri tiyatroyla buluşturduklarını ve kısıtlı maddi imkanlarla sanat yapmaya çalıştıklarını belirterek, çalışmalarını başka bir salonda sürdürmek istediklerini, ancak yetkililerden olumlu yanıt alamadıklarını söyledi. 
     Eylemin devam ettiği sırada, Kartal Kaymakamı Dursun Ali Şahin ve CHP İstanbul Milletvekili Berhan Şimşek tiyatroya gelerek, sorunu çözmek için girişimde bulundu. 
     Kaymakam Dursun Ali Şahin, oyunculara yeni bir yer bulunacağını söyleyerek, ''Her an deprem riski taşıyan bu binada tiyatro oyunlarının sergilenmesi büyük bir risk. Ben bu riski göze alamazdım. Onun için sizin bu protestolarınız haksız. Size yeni bir yer gösterelim orada oyunlarınızı devam ettirin'' dedi. 
     Kaymakam Dursun Ali Şahin, tiyatroya tahliye işlemlerinin kolaylıkla yapılabilmesi için yeniden elektrik ve su verilmesinin de sağlanacağını belirtti. 
     Milletvekili Şimşek de İstanbul Valisi Muammer Güler ile görüşerek yıkımın ertelenmesini istedi. Vali Güler'e oyuncuların durumunu anlatan Şimşek'in girişimiyle, binanın yıkımının kısa süre ertelendiği belirtildi. 
     Kartal Sanat Tiyatrosu oyuncuları, eylemin ardından gaz lambaları ve mumlarla aydınlatılan tiyatronun sahnesinde gazetecilere poz verdi. 
     
</TEXT>
</DOC>
