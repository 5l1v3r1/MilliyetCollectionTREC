<DOC>
<DOCNO> 274529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sondun47.html </URL>
<DATE> 2004/09/24/ </DATE>
<TIME> 23.11 </TIME>
<AUTHOR>  </AUTHOR>
<HEADLINE>
Dışişleri Bakanı Gül, Powel'la görüştü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell ile bir araya geldi. 
     Waldorf-Astoria Otel'inde yaklaşık 25 dakika süren görüşmede Irak, Kerkük, PKK, Irak'taki Türk şoförlerin güvenliği ve Irak konusunda iki ülke arasında daha fazla koordinasyon ihtiyacının görüşüldüğü, Bakan Gül'ün Türkiye'nin bu konulardaki hassasiyetlerini dile getirdiği öğrenildi. 
     
     "PKK KONUSUNU KOMUTANLARLA VE DANIŞMANLARLA ELE ALACAĞIM'' 

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell'dan ABD'nin Türkiye'nin Irak konusundaki hassasiyetlerine daha fazla özen göstermesini istedi. Görüşmede Bakan Gül, ABD'ye Kerkük, PKK ve Kıbrıs konusunda da mesajlar verdi. 
     Waldorf-Astoria Oteli'nde biraraya gelen Bakan Gül ile Powell'ın görüşmesi yaklaşık 25 dakika sürdü. 
     
     ''IRAK KONUSUNDA VİZYONUMUZ AYNI'' 

     Diplomatik kaynaklardan alınan bilgiye göre, görüşmede ilk olarak konuşan Bakan Gül, Türk-Amerikan ilişkilerinin önemine dikkat çeken uzunca bir konuşmadan sonra, Türkiye ile ABD'nin Irak konusundaki hedefleri ve vizyonunun aynı olduğuna işaret etti. 
     Aynı kaynaklara göre Gül, şöyle konuştu ''Irak'ta hedeflerimiz, vizyonumuz aynı. Sizin başarınız bizim de başarımız. Sizin başarısızlığınız bizim de başarısızlığımız. Ancak ortada önemli bir fark var Siz buradan gittiğinizde de biz burada kalmaya devam edeceğiz. O açıdan bizim Irak'taki gelişmelerle yakından ilgilenmemiz gayet normal.'' Türkiye'nin Irak'a ilgi duymasının sebebinin coğrafi yakınlık, tarihi bağ ve akrabalık ilişkilerinden kaynaklandığını kaydeden Gül, ''Sizden talebimiz bizim hassasiyetlerimize daha fazla özen göstermeniz. Bizim ilgimiz yalnız belirli kesim ya da konularla sınırlı değil. Irak'la ilgili bütün konulara ilgi gösteriyoruz. Biz Irak çerçevesinde çok daha sıkı ve yakın işbirliği yapabileceğimize inanıyoruz'' dedi. 
     
     ''TECRÜBELERİMİZDEN FAYDALANIN'' 

     ''Bölgeye ilişkin tecrübelerimizden dolayı bu ülkeyi iyi tanıyoruz, bunlardan yararlanabilirsiniz,'' diyen Gül, ''Öte yandan biz sizin bu bölgedeki test edilmiş tek müttefikiniz. Bu açıdan bizim mülahazalarımızı daha fazla hesaba almalısınız. Daha iyi ve daha fazla koordinasyona ihtiyacımız var. Bunun için biz hazırız,'' dedi. 
     Irak'taki terör örgütü PKK varlığının Türkiye için son derece önemli bir konu olduğunun altını çizen Gül, Powell'a bu konuda şunları söyledi ''PKK terörünün son zamanlarda yeniden arttığını sizler de takip ediyorsunuz. İnsanlarımız ölüyor. Bu konuda sizden beklentilerimiz yüksek. Halkımız bu konuda son derece duyarlı. Sizden somut bir şeyler yapmanızı bekliyoruz.'' 
     
     ''KERKÜK'ÜN STATÜSÜ BİR AN ÖNCE BELİRLENMELİ'' 

     Türkiye'nin Kerkük konusundaki hassasiyetlerini de dile getiren Gül, ''Kerkük konusu Türkiye açısından olduğu kadar Irak'taki barışın ve istikrarın sağlanması açısından da çok önemli bir konu. Provokasyonlara gelinmemesi, çok dikkat gösterilmesi lazım. Bunu sadece Türkmenler için söylemiyoruz. Gerçekten de Irak'taki sorunun sona ermesi, huzurun sağlanması için bu gerekiyor,'' dedi. 
     Daha sonra büyük komplikasyonlara yol açmaması için Kerkük'ün statüsünün bir an önce belirlenmesi gerektiğini de söyleyen Gül, Irak'taki Türk kamyon şoförlerinin ve Türk işçilerinin güvenliğini konusunu da dile getirdi. 
     Bu insanların Irak halkına refah götürmek ve oraya bir an önce yardımcı olmak için, insanlara yiyecek içecek götürmeye çalıştıklarını kaydeden Gül, ''Bu insanlarımız Irak'ın yeniden yapılandırılmasına yardımcı oluyorlar, dolayısıyla bu insanlarımızın güvenliği çok önemli. Türkiye Irak'ta bazı koalisyon üyelerinin kaybettiği insandan daha fazla insan kaybetmiş durumda. Biz sizin için Irak'ta hayati bir iş yapıyoruz. Bu konudaki çabalarınızı artırmanızı bekliyoruz'' dedi. 
     ABD'nin Kıbrıs konusunda attığı adımların memnuniyet verici olmakla birlikte yeterli olmadığını söyleyen Bakan Gül, ABD tarafından ilave yeni adımlar atılmasının beklendiğini ifade etti. 
     Gül, AB konusunda verdiği destek için de Powell'a teşekkürlerini ifade etti. 
     
     POWELL 

     Türkiye'nin AB üyeliği için destek vermeye ve bu konuyu gündemde tutmaya devam edeceğiz diyen Powell ise, ''Çünkü biz Türkiye'nin AB'ye üyeliğinin çok büyük önem taşıdığına inanıyoruz. Son zamanlarda bazı AB'li meslektaşlarımla temaslarım oldu. Memnuniyetle müşahede ettim ki hepsi Türkiye'nin üyeliğini destekliyor. Yunanistan Dışişleri Bakanı dahil hepsi de hakkınızda iyi şeyler söylüyor,'' dedi. 
     
     POWELL'DAN KIBRIS KONUSUNDA TÜRKİYE'YE TEŞEKKÜR 

     Kıbrıs konusunda atılan adımlar için Türkiye'ye teşekkür eden Powel, bu adımların sorunun çözümü yönünde çok önemli bir perspektif açtığını kaydetti. Powell, ''Kıbrıslı Türklerin bu istekliliğinin ödüllendirilmesi için çalışıyoruz ve çalışmaya devam edeceğiz'' dedi. 
     ''Kamyon şoförleri konusundaki hassasiyetinizi anlayışla karşılıyoruz,'' diyen Powell şunları söyledi ''Bu insanların yaptıkları katkılara ihtiyacımız var. Bizim çabalarımızın hayati birer parçaları. Bu insanları korumak için daha iyi tedbirler almak üzerinde çalışıyoruz.'' Türkiye'nin Kerkük hassasiyetini de anladıklarını söyleyen Powell, Bağdat'taki ABD Büyükelçisi John Negroponte'nin konu ile yakından ilgilendiğini söyledi. 
     
     ''PKK KONUSUNU KOMUTANLARLA VE DANIŞMANLARLA ELE ALACAĞIM'' 

     Görüşmede Türk tarafı ile PKK konusunu çeşitli vesilelerle konuştuklarını belirten Powell, ''PKK konusunda bir şeyler yapılması gerektiği ortada. Komutanlar ve danışmanlarımla oturup bu konuda neler yapabiliriz konuşacağım'' dedi. 
     Irak konusunda daha fazla işbirliği ve koordinasyonun kendi istekleri de olduğunu söyleyen Powell, Telafer krizi sırasında Bakan Gül ile aralarındaki koordinasyonu örnek gösterdi. Powell, koordinasyonun artırılması için yetkililere talimat vereceğini kaydetti. 
     Powell son olarak Sudan konusunu gündeme getirdi ve bu konuda Türkiye'nin yapabileceklerini ve yardımlarını memnuniyetle karşılayacaklarını ifade etti. 
     Bakan Gül ise Sudan'ın Türkiye için de büyük önem taşıdığını ifade ederek, bu konuda Türkiye'nin tek taraflı ve İKÖ vasıtasıyla bir şeyler yapmaya çalıştığını kaydetti. 
     Powell ile görüşmesinde önce yine Powell'ın başkanlık ettiği ''Büyük Ortadoğu Girişimi'' konulu bir toplantının ''Demokrasi ve Katılım'' kısmına katılan Bakan Gül'ün bugün Bahreyn, Nijerya, Singapur, Rusya ve Azerbaycan dışişleri bakanlarıyla da ayrı ayrı görüşmesi bekleniyor. 
     
</TEXT>
</DOC>
