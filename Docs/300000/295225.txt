<DOC>
<DOCNO> 295225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy31.html </URL>
<DATE> 2004/12/06/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Ecevit "Başkanlık sistemi KKTC'ye zorunlu, Türkiye'ye zararlıdır" 
</HEADLINE>
<TEXT>

     Eski Başbakan ve DSP'nin eski Genel Başkanı Bülent Ecevit, başkanlık sisteminin, KKTC'ye zorunlu, Türkiye'ye ise zararlı olduğunu söyledi. 
     Ecevit, Çankaya Üniversitesi Hukuk Araştırma-Danışma ve Uygulama Merkezi'nce düzenlenen ''Türkiye'de Demokrasi Söyleşileri''ne katıldı. 
     Toplantıda yaptığı konuşmada Ecevit, Türkiye'nin demokrasi kültürünü çok geç bir dönemde edindiğini, demokrasi kültürünün yerleşmesinde Mithat Paşa'nın etkisinin büyük olduğunu anlattı. 
     Ecevit, parlamenter rejimde en etkili atılımı Atatürk'ün yaptığını, ilk parlamentonun savaş başlarken 23 Nisan 1920'de kurulduğunu anımsattı. Ecevit, demokrasinin kökleştiği ülkelerde bile savaş dönemlerinin, parlamenter yetkilerin kısıtlanması için değerlendirilirken, Atatürk'ün bunun tam tersini yaptığını belirtti. 
     Türkiye'de demokrasinin, henüz tam yerine oturmadığını ifade eden Ecevit, Türkiye'nin, Atatürk'ün açtığı demokrasi yolunda adım atmayı ısrarla sürdürdüğünü, ancak bazı sıkıntıların yaşandığını kaydetti. 
     Türkiye'de askeri müdahalelerin özelliğini, ''askerlerin iktidara gelme gayreti içine girmemeleri'' olarak değerlendiren Ecevit, bunları, askeri müdahaleleri mazur gördüğü için söylemediğini, müdahalelere karşı üzerine düşeni yaptığını söyledi. 
     Ecevit, askerlerin, ''şu devleti ele geçirelim, biz idare edelim'' demediğini, bundan sonra da buna gerek olmayacağına inandığını dile getirdi. 
     
     BASINDA SENDİKALAŞMA 
     Medyayı, demokrasinin en önemli unsuru olarak niteleyen Ecevit, basındaki en önemli eksikliğin sendikasızlık olduğunu kaydetti. Ecevit, basında, Anadolu Ajansı ve birkaç kurum dışında toplu sözleşme hakkının bulunmamasının demokraside ciddi bir eksiklik olduğunu söyledi. 
     Köylünün, haklarına kavuşamadığını ifade eden Ecevit, ''Köylü haklarından yoksun kaldığı sürece, en ileri kanunları yasalaştırın, demokratik özgürlüğe ulaştığınız söylenemez'' dedi. 
     
     ''TÜRK-İSLAM ANLAYIŞINI GERÇEKLEŞTİREN GÜÇ'' 
     Ecevit, 17 Aralık'ta yapılacak AB zirvesine işaret ederek, Türkiye'den sonu gelmez tavizler isteneceğini belirtti. Bunların başında azınlıklar konusunun geldiğini dile getiren Ecevit, ''Birçok Balkan, Kafkas ülkesi insanlar, bizim öz vatandaşımızdır, ulusumuzun özüdür. Onları ayırmak için de nifak tohumları atıyorlar, bizim müttefikimiz geçinen ülkeler'' diye konuştu. 
     Türkiye'nin Kıbrıs konusunda hiçbir ödün vermek zorunda olmadığını duyurması gerektiğini ifade eden Ecevit, politikacıların, ''kendi vicdanlarında haklı olduğu konularda, yabancılara hiçbir ödün verme zorunluluklarının bulunmadığını'' vurguladı. 
     ''Batı tarafından ülke gündemine getirilen'' Aleviliğin, Anadolu topraklarında Türk-İslam anlayışını gerçekleştiren güç olduğunu söyleyen Ecevit, Aleviliğin, tarikatlarla bir tutulmaması gerektiğini dile getirdi. 
     Türk solunun neden parçalandığının sorulması üzerine Ecevit, sağın da parçalı olduğunu kaydetti. 
     Başkanlık sistemine ilişkin görüşlerinin sorulmasına karşılık ise Ecevit, şöyle konuştu 
     ''Türkiye'nin başka sorunu yokmuş gibi başkanlık sistemi gündeme getiriliyor. Sayın Demirel de getirmiş, onu da anlamadım. Türkiye'ye gerekmez, KKTC'ye gerekir. Çünkü 300 bin kişilik küçücük bir ada, orada hem cumhurbaşkanı hem başbakan, doğru değil. KKTC'de başkanlık sistemi zorunlu. Ama Türkiye'de zararlı çünkü demokrasi çok da iyi işler duruma gelmemiş.'' 
     
</TEXT>
</DOC>
