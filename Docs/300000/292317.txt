<DOC>
<DOCNO> 292317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sondun29.html </URL>
<DATE> 2004/11/26/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Schröder İslam ile Batı arasında çelişki yok, ispatı Türkiye olacak 
</HEADLINE>
<TEXT>

     Almanya Başbakanı Gerhard Schröder, demokratik bir Türkiye'nin, İslami inanç ile modern bir toplum arasında çelişki olmadığının ispatı olacağını söyledi. 
     Schröder, başkent Berlin'de düzenlenen ve AB Komisyonu Başkanı Jose Manuel Barroso'nun da katıldığı AB ile ilgili bir toplantıda yaptığı konuşmada, Türkiye'nin AB üyeliği ile İslam dünyasına bir köprü kurulması için ''tarihi bir fırsat yakalanacağını'' belirtti. 
     Schröder, ''Avrupa değerlerine bağlı demokratik bir Türkiye, İslami inanç ile aydınlanmış modern toplum arasında çelişki olmadığının açık ispatı olacaktır'' dedi. 
     Bu durumda Türkiye'nin, Avrupa'nın komşusu olan İslam ülkeleri için model oluşturacağını ifade eden Schröder, ''Bu nedenle Türkiye'nin üyeliği ile haklı olarak Avrupa'nın da ötesinde dünyada barış ve güvenlik ümidi doğuyor'' diye konuştu. 
     Schröder, AB'nin genişlemesiyle ilgili endişeleri olanlara yönelik olarak da ''Bu tür endişeler bence kesinlikle yersizdir. Çünkü her genişleme süreci AB'nin derinleştirilmesi ile birlikte yürütülmüştür. Diğer yandan Avrupa coğrafi açıdan tanımlanamaz'' dedi. 
     AB üyeliğinin sadece siyasi kriterlere dayandığını kaydeden Schröder, ''Demokrasi, hukuk, insan ve azınlık haklarının korunması gibi Avrupa değerlerine bağlı olan herkese gelecekte de AB üyeliğinin kapalı olmaması gerekir'' şeklinde konuştu. 
     Gelecekte önemli bir görevin Avrupa'nın ortak savunma ve güvenlik politikasının geliştirilmesi olacağını ifade eden Schröder, bunun, Avrupa'nın barış ve uluslararası bir düzen sağlanması için tek sesle konuşabilmesi açısından önemli olduğunu söyledi. 

     
</TEXT>
</DOC>
