<DOC>
<DOCNO> 277016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/ekonomi/eko02.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye cari açık liginde üst sırada 
</HEADLINE>
<TEXT>


IMF tahminlerine göre, bu yıl 12.5 milyar dolar cari işlemler açığı verecek Türkiye, 179 ülke arasında en yüksek açık veren yedinci ülke olacak. Açığın milli gelire oranında ise Türkiye yüzde 4 ile 72'inci sırada 

ANKARA ANKA 

Türkiye, bu yıl 12.5 milyar doları bulacağı tahmin edilen cari işlemler açığıyla, dünyanın en fazla açık veren yedinci ülkesi konumuna yükseldi. 
IMF'nin, Dünya Ekonomik Görünüm Raporu'nda yer alan verilerden yapılan belirlemelere göre, 2003'te 6 milyar 850 milyon dolarlık cari açıkla 10'uncu sırada bulunan Türkiye, bu yıl hızla üst sıralara doğru tırmandı. IMF'nin tahminlerine göre Türkiye, 12.5 milyar dolarlık cari işlemler açığıyla ABD, İngiltere, İspanya, Avustralya, İtalya ve Fransa'dan sonra en fazla açık veren yedinci ülke oldu. Ancak, cari işlemler açığının gayri safi yurt içi hasılaya GSYİH oranında ise Türkiye yüzde 4 ile 179 ülke arasında 72'nci sırada kaldı. 

İkinci İngiltere 
Bu yıl en yüksek cari işlemler açığını 631.3 milyar dolarla yine ABD verecek. ABD'nin cari açığın 2005'te ise 641.7 milyar dolara ulaşacağı tahmin ediliyor. Cari açıkta ABD'yi 43.3 milyar dolarla İngiltere izliyor. İngiltere yüzde 2'lik cari açık GSYİH oranına göre ise 94'üncü sırada yer alacak. 
Bu yıl Türkiye'den sonra en büyük açığı veren sekizinci ülke olan Yunanistan, gelecek yıl 11.9 milyar dolar olacağı tahmin edilen açığıyla yeniden Türkiye'yi geride bırakacak. 
Cari açığın GSMH'ye oranı açısından Türkiye yüzde 4'le tüm ülkeler arasında 72'ncilikle oldukça düşük bir düzeyde kalırken İtalya yüzde 1.1'le 101'inci, Fransa yüzde 0.6 ile 105'inci, Yunanistan yüzde 6 ile 53'üncü, Portekiz yüzde 6.1'le 51'inci sırada yer alıyor. IMF'ye göre 2004'te en yüksek cari fazlayı 159.4 milyar dolarla Japonya verecek. Japonya'yı 118.5 milyar dolarla Almanya, 56.6 milyar dolarla Rusya, 49.2 milyar dolarla Arabistan izleyecek. 


</TEXT>
</DOC>
