<DOC>
<DOCNO> 281185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sondun41.html </URL>
<DATE> 2004/10/18/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
ABD'de cadılar bayramı için 3,12 milyar dolar harcandı 
</HEADLINE>
<TEXT>

     Her yıl 31 Ekim'de kutlanan Cadılar Bayramı Halloween için ABD'de alışverişler hız kazandı. Hazırlıklara başlayan Amerikalılar, hazır ya da el yapımı korkunç maketlerle dekore ettikleri ev ve bahçelerini adeta korku filmlerinin çekildiği setlere dönüştürüyorlar. 
     Ev ve bahçelerin Cadılar Bayramı'na yönelik dekorasyonu için çoğunlukla bugüne özel üretilen ve çoğunlukla içi boş kabak, hayalet, drakula, iskelet, cadı, örümcek ve korkunç maketlerden oluşan malzemeler kullanılıyor. Ancak bazı ailelerin bu konudaki yaratıcılıklarının sınırsız olduğu gözleniyor. 
     Yaşadıkları çevreyi ne kadar korkunç hale getirebilecekleri konusunda adeta birbirleriyle yarışan bazı Amerikalılar, ev ve bahçelerini dehşet verici mekanlara dönüştürüyorlar. Tıpkı, New Jersey eyaletinin Montclair kasabasında bir diş hekiminin, çoğunun arkadaşlarıyla birlikte ürettiği korkunç maketlerle ev ve işyeri olarak kullandığı binayı ve bahçesini en ürkütücü film sahnelerinden birine dönüştürdüğü gibi. 
     Kafası kesik gövdeler, gövdesi olmayan kafalar, tabut içinde kanlı cesetler, gövdesinin bir kısmı mezarından fırlamış ölüler, kanlı kostümleriyle eli oraklı ya da satırlı gelin ve damatlar, boynundan ya da ayağından asılmış bedenler, mısır koçanları ve örümceklerle dekore edilen bazı ev ve bahçeler ürkütücü görünüyor. 
     Bu arada, ABD ekonomisi için bir canlanma vesilesi olan Cadılar Bayramı için bu yıl yapılan alışverişlerde geçen yıllara oranla önemli bir artış gözlendiği kaydediliyor. 
     Dekorasyon malzemeleri, maketler, kostümler, parti malzemeleri ve şekerlemeler için yapılan harcamaların bu yıl 3,12 milyar doları bulması bekleniyor. Geçen yıl ise bu miktarın 2,96 milyar dolar olduğu kaydediliyor. 
     Cadılar Bayramı'nı kutlamaya hazırlanan her müşterinin ortalama 43,57 dolar harcadığına dikkat çekiliyor. 
     ABD Ulusal Perakendeciler Federasyonu tarafından verilen rakamlara göre, kışa denk gelen Noel ve diğer kutlamalarda yılda toplam 219,9 milyar dolarlık harcama yapılıyor. Bu bayramları 12,79 milyar dolarla Sevgililer Günü ve 10,47 milyar dolarla Paskalya takip ediyor. 
     
</TEXT>
</DOC>
