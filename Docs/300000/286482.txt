<DOC>
<DOCNO> 286482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur32.html </URL>
<DATE> 2004/11/05/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Antalya'ya yağmur geliyor... 
</HEADLINE>
<TEXT>

     Yaz mevsiminin devam ettiği Antalya'ya nihayet yağmur geliyor. 
     Meteoroloji Bölge Müdürlüğü'nün yayınladığı, 6-12 Kasım tarihlerini kapsayan periyodik hava tahmin raporuna göre, Antalya ve çevresinde hava yarın parçalı, yer yer çok bulutlu, Muğla çevreleri sağanak yağışlı geçecek. Antalya yöresi de kısa süreli sağanak yağış alacak. 
     Antalya ve çevresinde 7 Kasım Pazar günü etkili olacak sağanak yağış, 8 Kasım Pazartesi günü de sürecek. 
     Salı ve çarşamba günleri yağışlar bölgenin iç kesimiyle batısına kayacak. Antalya ve sahilin doğu kesimini Serik, Manavgat, Alanya civarı 11 Kasım Perşembe günü etkisi altına alacak sağanak yağış, 12 Kasım Cuma günü, kısa süreli de olsa Antalya ve çevrelerinde de görülecek. 
     Hafta boyu etkili olacak sağanak yağış nedeniyle bölgede hava sıcaklıkları 2 ile 6 derece civarında azalacak. Hava sıcaklığı kıyı kesiminde en yüksek 22 ile 27, en düşük 10 ile 16, iç kesimlerde ise en yüksek 12 ile 21, en düşük 3 ile 7 derece civarında seyredecek. 
     
</TEXT>
</DOC>
