<DOC>
<DOCNO> 275407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur35.html </URL>
<DATE> 2004/09/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Uluslarası Rotary'de ilk Türk... 
</HEADLINE>
<TEXT>

     Uluslararası Rotary Kulüpleri Yönetim Kurulu üyeliğine, kulübün tarihinde ilk kez bir Türk rotaryen seçildi. 
     Uluslararası Rotary Kulüpleri'nden yapılan yazılı açıklamaya göre, 166 ülkedeki 31 bin Rotary kulübüne üye 1 milyon 200 binden fazla rotaryen arasından yönetim kurulu üyeliğine seçilen Örsçelik Balkan, Rotary tarihindeki ilk Türk rotaryen olarak görev yapacak. 
     İş ve mesleklerinde etkin konumlara gelmiş erkek ve kadınların gönüllü görevler üstlendiği Uluslararası Rotary Kulübü'nün 17 kişilik yönetim kuruluna seçilen Balkan, kulübün 100 yıllık tarihinde yönetim kuruluna giren ilk Türk rotaryen oldu. 
     
     HİDROJENDEN ELEKTRİK ÜRETİMİ 
     Hidrojen enerjisi üzerinde geliştirdiği projeler ile tanınan Balkan, EAE elektrik şirketi ile hidrojenden elektrik üreten ilk Türk yakıt hücresini geliştirdi. 
     Rotary teşkilatının her kademesinde uluslararası görevler üstlenen Balkan, Bosna'daki çatışmalar sırasında buraya götürülen Rotary insancıl hizmetlerine liderlik etti. Balkan, 17 Ağustos 1999 tarihinde meydana gelen deprem sonrası Rotary hizmetlerini de yönetti. 
     Kültür Üniversitesi master programında öğretim üyeliği de yapan Örsçelik Balkan'ın işletme, teknoloji ve hidrojen enerjisi konularında yazıları bulunuyor. 
     
</TEXT>
</DOC>
