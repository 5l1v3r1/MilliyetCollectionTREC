<DOC>
<DOCNO> 254555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun09.html </URL>
<DATE> 2004/07/11/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Irkçı şiddet... Bir tren yolcusunun karnına gamalı haç çizildi... 
</HEADLINE>
<TEXT>

     Fransa'nın başkenti Paris'te, önceki gün bir banliyö treninde 6 kişinin, Yahudi olduğunu düşündükleri 23 yaşında bir kadına saldırarak, karnına gamalı haçlar çizdikleri bildirildi. 
     Polis kaynakları, Kuzey Afrika kökenli ve bıçaklı 6 saldırganın, 13 aylık bebeği olan genç kadının saçlarını kestiğini, bluzunu ve pantalonunu zorla çıkardıktan sonra karnına gamalı haçlar çizdiklerini belirtti. 
     Aynı kaynaklar, saldırganların genç kadını tartakladıktan sonra çantasını çaldıklarını, bebek arabasını devirerek, bebeği yere düşürdüklerini kaydetti. 
     Polis, olayla ilgili soruşturmanın başlatıldığını bildirdi. 
     
     CHİRAC'IN TEPKİSİ 
     Fransa Cumhurbaşkanı Jacques Chirac, dün akşam yaptığı açıklamada, Yahudi karşıtı saldırıdan ''dehşete kapıldığını'' vurgulayarak, ''bu iğrenç olayın'' faillerinin yakalanıp, yargılanıp en ağır cezaya çarptırılmasını istediğini belirtti. 
     Chirac, açıklamasında, saldırıya uğrayan genç kadına ve tüm yakınlarına derin duygularını ve sevgilerini sunduğunu belirterek, ''Bu utanç verici olayın faillerinin yakalanıp, yargılanıp, en ağır şekilde cezalandırılmasını istiyorum'' dedi. 
     
</TEXT>
</DOC>
