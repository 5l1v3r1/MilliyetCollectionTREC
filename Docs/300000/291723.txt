<DOC>
<DOCNO> 291723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/soneko13.html </URL>
<DATE> 2004/11/24/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İhracatı euro'yla, ithalatı dolarla yaptık... 
</HEADLINE>
<TEXT>

     Türkiye bu yılın ilk dokuz ayındaki ihracatını ağırlıklı olarak euro, ithalatını ise dolar cinsinden yaptı. 
     Bu döviz kompozisyonu nedeniyle doların son günlerde diğer paralar karşısında değer kaybetmesi, Türkiye'nin dış ticaret açığı üzerinde azaltıcı yönde etkide bulunacak. 
     Merkez Bankası, bu yılın ocak-eylül dönemine ilişkin dış ticaretin döviz kompozisyonu ve parite değişiminin dış ticaret üzerindeki etkisini açıkladı. Buna göre Türkiye bu dönemde 44 milyar 797 milyon dolar olarak gerçekleşen ihracatın yüzde 49.5'ini euro cinsinden, yüzde 5.9'unu sterlin cinsinden, yüzde 1.7'sini ise dolar dışındaki diğer paralarla gerçekleştirdi. Dolar olarak yapılan ihracatın toplam ihracat içerisindeki payı ise yüzde 42.9 olarak gerçekleşti. Dolar cinsinden ihracatın Türkiye'nin toplam ihracatı içerisindeki payı son yıllarda giderek azalıyor. 
     Türkiye 2001 yılında ihracatının yüzde 49.5'ini dolarla, yüzde 42.9'unu euroyla gerçekleştirmişti. Doların payı 2002 yılında yüzde 44.9'a, 2003 yılında da yüzde 42.6'ya kadar indi. Euronun payı ise 2002 yılında yüzde 46.7'ye, 2003 yılında da yüzde 49.3'e yükseldi. 
     
     İTHALATIN PAYI 
     Ocak-eylül döneminde gerçekleştirilen 70 milyar 198 milyon dolarlık ithalatın ise yüzde 54.8'i dolar cinsinden yapılırken, euronun payı yüzde 40.4 olarak gerçekleşti. 
     Türkiye bu dönemde ithalatının yüzde 1.7'sini sterlin, yüzde 3'ünü ise diğer paralarla yapıldı. 
     İthalatın yarısından fazlasını oluşturan dolar cinsinden ithalatın da toplam ithalat içerisindeki payı ihracata benzer bir şekilde azalıyor. 2001 yılında 61.2 olar dolar cinsinden ithalatın payı, 2002 yılında yüzde 56.7'ye, 2003 yılında ise yüzde 55.1'e indi. Euro cinsinden ithalatın 
     2001 yılında yüzde 33 olan payı ise 2002 yılında yüzde 
     37.2'ye, geçen yıl da yüzde 39.7'ye yükseldi. 
     
     DIŞ TİCARET AÇIĞINA ETKİSİ 
     Yabancı para birimleri, özellikle de euro dolar paritesindeki değişiklikler, dolar cinsinden izlenen dış ticaret istatistiklerinde kayda değer değişikliklere yol açıyor. Bu yıl ocak-eylül döneminde nispeten istikrarlı seyretmesine rağmen parite değişiklikleri, Merkez Bankası'nın hesaplamalarına göre Türkiye'nin dokuz aylık ihracatında 74.9 milyon dolarlık artırıcı, ithalatında ise 32.1 milyon dolarlık azaltıcı etkide bulundu. Dolayısıyla 
     dış ticaret açığı 42.7 milyon dolar azaldı. Söz konusu hesaplama, Türkiye'nin dış ticarette kullandığı para birimlerinin dolar paritesinin Aralık 2003 seviyesinde kaldığı varsayımı ile yapıldı. 
     
     SON GELİŞMELERİN ETKİSİ 
     Doların son haftalarda başta euro olmak üzere diğer paralar karşısında önemli ölçüde değer kaybetmesi dolar olarak ifade edilen ihracatta pariteden kaynaklanan artışı hızlandıracak, dolayısıyla dolar cinsinden dış ticaret açığı azalacak. Bu arada Türkiye'nin aramalı ithalatının büyük bölümünü dolar cinsinden gerçekleştirirken, ihracatını euro cinsinden yapması nedeniyle önemli bir maliyet avantajı da elde edecek. 
     
</TEXT>
</DOC>
