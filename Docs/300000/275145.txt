<DOC>
<DOCNO> 275145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sontur25.html </URL>
<DATE> 2004/09/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İstanbul'da Kürtçe eğitim verecek ilk merkez açıldı... 
</HEADLINE>
<TEXT>

     İstanbul'da Kürtçe eğitim verilecek ''Özel İstanbul Kürt Dili Öğretim Merkezi'', düzenlenen törenle açıldı. 
     Dil-Yay Limited Şirketi tarafından Aksaray'da açılışı gerçekleştirilen merkez önünde bir tören düzenlendi. Ellerinde ''Dilin özgürlüğüyle halkların kardeşliği pekişir'', ''Dil halkların en temel varlığıdır'', ''Dilimiz onurumuzdur onurumuzu koruyalım'' yazılı dövizler taşıyan kadınlı erkekli topluluk, Kürtçe şarkılar eşliğinde halaylar çekerek, elleriyle zafer işareti yaptı. 
     Özel İstanbul Kürt Dili Öğretim Merkezi Müdürü Mevlüt Çetinkaya, Kürtçe ve Türkçe olarak yaptığı konuşmada AB uyum yasaları çerçevesinde de olsa Kürtçe öğretime izin verilmesinin Türkiye için önemli bir adım olduğunu, bunu çok önemsediklerini belirtti. 
     Çetinkaya, ''Türkiye'nin çok dilli ve etnik yapıya sahip bir ülke olduğunu, bu zenginliklerin görmezden gelinerek Türkiye'nin kültür yoksunu bir ülke haline getirilmesinin üzüntü verici olduğunu'' kaydetti. 
     ''Kaçımız bu ülkede konuşulan dilleri bilmekteyiz '' diye soran Çetinkaya, bu açığı kapatmak için bu kursu açtıklarını söyledi. 
     İstanbul Kürt Enstitüsü Başkanı Şefik Beyaz da konuşmasında, kültürel farklılıkların o ülkenin zenginliği olduğunu vurgulayarak, farklılıkların ayrılık gerekçesi olmadığını, bunun birlikteliği sağlayan birer zenginlik olarak algılanması durumunda ülkenin güç kazanacağını söyledi. 
     Konuşmaların ardından merkezin açılışı yapılırken, törene katılanlar derslikleri gezdiler. Açılış sırasında geniş güvenlik önlemleri alındı. 
     
     180 SAAT KURS 
     Kürtçe eğitimine 4 Ekim 2004 tarihinde başlaması planlanan merkezde, 20-25'er kişilik 5 derslik yer alıyor. Kayıtların yarından itibaren başlayacağı belirtilen merkeze, 117 kişinin önkayıt yaptırdığı bildirildi. 
     Kursiyerlere Kürtçe okuma-yazma, pratik Kürtçe ve akademik eğitim verileceği belirtilen merkezde, 180 saatlik ilk kurs ücretinin promosyonlu olarak 100 milyon lira olarak belirlendiği kaydedildi. 
     Merkezde ''İsveç'in Upsala Üniversitesi Kürdoloji Bölümü mezunu 12 öğretmenin görev yapacağı'' öğrenildi. 
     
</TEXT>
</DOC>
