<DOC>
<DOCNO> 253187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/siyaset/axsiy02.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DEP'lilerin hayal kırıklığı 
</HEADLINE>
<TEXT>


Eski DEP milletvekillerinin, "terör ve şiddet" konusundaki yaklaşımlarını da dile getirdikleri öğle yemeği davetine 24 AB elçisinden sadece 9'u katıldı 

ANKARA Milliyet 


Eski DEP milletvekillerinin Dışişleri Bakanı Abdullah Gül, AB büyükelçileri ile ABD Büyükelçisi Eric Edelman'a yaptığı öğle yemeği daveti ilgi görmedi. Gül, daveti mazeret bildirmeden reddetti. 24 AB elçisinden sadece 9'u yemeğe katılırken, ABD Büyükelçiliği'nden müsteşar düzeyinde katılım oldu. 
Büyükelçilere "Türkiye'yi AB'ye alın" çağrısı yapan Leyla Zana, "Yıl sonunda yapılacak AB Zirvesi'nde Türkiye ile müzakerelerin hemen başlatılmasına yönelik karar, barış yanlılarını güçlendirecektir" dedi. 
Yemekte çalınan müzik eserlerine de dikkat çeken Zana, "Yemek müziğine Mozart'ın Türk marşıyla başladık. Keman virtüozu Dilşad'ın otantik Kürt ezgileriyle devam ederek kardeşlik ve birlik, Nicos'un Akdeniz esintileriyle de evrensellik mesajı vermek istedik" diye konuştu. 
Zana, Türkiye Cumhuriyeti'ni sembolize eden değerlere saygılı bir duruş sergileyeceklerini de vurguladı. 
Değişim için ilk yapılması gerekenin geçmişi unutmak olduğuna dikkati çeken Zana, "Daha sonra da yaraları da kaşımadan, acılarımızı ortaklaştırarak, birlikte ve kardeşçe yaşama gücüne dönüştürebilmeliyiz" ifadesini kullandı. 

AB'den terör uyarısı 
AB Dönem Başkanı sıfatıyla yemeğe katılan Hollanda Büyükelçisi Sjoerd Gosses da çıkışta "DEP'lilerin terör ve şiddet konusundaki tavır ve yaklaşımları sizi tatmin etti mi " sorusuna "Evet, etti. AB bu konuda nettir. Terör yanlış bir çizgidir" yanıtını verdi. 
Gosses, Gül'ün yemeğe katılmamasını "Bizi bağlamaz" diye değerlendirirken, teröre geri dönülmemesi konusunda DEP'lilere net mesajlar verdiklerini vurguladı. Gosses "Kesinlikle teröre dönülmemesi konusunda telkinlerde bulunduk. Bu yoldan sapılmaması lazım. Aralık'a kadar önümüzde kritik bir süreç var" diye konuştu. 
DEP'lilerin yemeğine Hollanda, Avusturya, Estonya, Macaristan, İrlanda, Slovenya, Slovakya ve Çek Cumhuriyeti büyükelçi düzeyinde katılırken, AB Komisyonu Türkiye Temsilcisi Hans Jörg Kretschmer de yemekte hazır bulundu. 


</TEXT>
</DOC>
