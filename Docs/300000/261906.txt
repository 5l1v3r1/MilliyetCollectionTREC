<DOC>
<DOCNO> 261906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/guncel/axgun02.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık 'özel koruma'sı yok 
</HEADLINE>
<TEXT>


Adı Susurluk skandalına karışan emekli Tuğgeneral Küçük'ün araç, lojman ve sabit koruma tahsisi kaldırıldı, özel koruması ise yakın korumaya dönüştürüldü 

TOLGA ŞARDAN Ankara 

Susurluk soruşturmalarında adı halen kayıp olan Yeşil kod adlı Mahmut Yıldırım ile geçen Veli Küçük'ün "özel koruma"sı, kendisini tuğgeneral rütbesiyle emekli eden Genelkurmay Başkanlığı'nın teklifiyle "yakın korumaya" dönüştürüldü. Bu karar üzerine Küçük yargıya başvurdu. 
2000'deki Yüksek Askeri Ş ra'da emekli edilen Küçük, Genelkurmay'a bağlı birim tarafından "özel koruma" statüsünde korumaya alındı. Bu sisteme göre Küçük'e, çok sayıda mobil koruma görevlisinin yanı sıra, güvenli lojman, kullanması için özel araç ile işyerinde sabit koruma görevlisi tahsis edildi. 
Üç yıldır bu şekilde korunan Küçük'ün durumu İçişleri Bakanlığı Müsteşarı Şahabettin Harput'un başkanlığında toplanan Merkez Koruma Komisyonu'nun bu yılki toplantısında yeniden ele alındı. 
Yaklaşık 1100 kişinin dosyalarını görüşen kurul, Genelkurmay temsilcisinin Küçük'e yönelik özel koruma uygulamasının yakın korumaya dönüştürülmesi teklifini yerinde buldu. Küçük'ün kullandığı özel koruma aracıyla güvenli lojmanı Genelkurmay'a teslim etmesi, işyerindeki sabit koruma görevlisinin geri alınması ve sadece iki personelle korunması kararlaştırıldı. 
Yeni uygulamanın tebliğ edilmesinin ardından Küçük, İçişleri Bakanlığı aleyhine Ankara İdare Mahkemesi'ne dava açtı. Küçük, avukatı Zeki Güngör aracılığıyla mahkemeye yaptığı başvurdu. Güngör "Yapılan hizmetleri açıklayamıyoruz, detaylı bilgi veremiyoruz. Uygulamanın objektif kriteri olmadığını biliyoruz" dedi. 

10 kişi yanı başındaydı 
Yürürlükteki Koruma Hizmetleri Yönetmeliği'ne göre "özel koruma" statüsündeki kişilere güvenli lojman ve son çalıştığı kamu kuruluşundan koruma aracı tahsis ediliyor. Ayrıca ev ve işyerinde sabit koruma görevlisi bulunurken, ortalama 8 - 10 kişilik yakın koruma ekibi de sürekli yanında yer alıyor. "Yakın koruma" statüsündeki kişiye ise sadece iki yakın koruma veriliyor. Araç, lojman ve sabit koruma tahsisi yapılmıyor. 


</TEXT>
</DOC>
