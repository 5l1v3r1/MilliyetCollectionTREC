<DOC>
<DOCNO> 274258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko15.html </URL>
<DATE> 2004/09/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Petrol fiyatlarında ''stratejik'' gerileme... 
</HEADLINE>
<TEXT>

     Petrol fiyatları, ABD'nin stratejik rezervlerinin rafinerilere açılabileceği ihtimalinden bahsedilmeye başlanmasıyla biraz geriledi. 
     Fiyatlar, ABD'nin geçen haftaya ait petrol stoklarının rekor oranda gerilediğini açıklanmasıyla, dün 48.65 dolara kadar yükselerek 20 Ağustos'taki 49.40 dolarlık zirvesine oldukça yaklaşmıştı. 
     New York Borsası'nda 45 sent gerileyen ABD hafif petrolünün varili 47.90 dolardan satılırken, Londra Borsası'nda işlem gören Brent petrolü ise 33 sentlik gerilemenin ardından 44.60 dolardan el değiştiriyor. 
     Ajanslara konuşan bir yetkili, İvan Kasırgası sırasında ham petrol bulmakta güçlük çeken ABD rafinerilerinin, stratejik petrol rezervlerinden kullanmak için hükümetten talepte bulunduklarını bildirdi. 
     Hükümete yakın kaynaklar, bir rafinerinin 100-200 bin varil, diğerinin ise 1-2 milyon varillik taleplerinin incelendiği belirtirken, konuyla ilgili bugün karar verilebileceği kaydediliyor. 
     ABD, 2002'deki Lili Kasırgası'nda benzer şekilde ülkeye petrol ithalatının kesintiye uğramasıyla, stratejik rezervlerini rafinerilerin kullanımına açmıştı. 
     Beyaz Saray'dan daha önce yapılan açıklamada ''ciddi bir arz sıkıntısı baş göstermedikçe, ABD'nin 670 milyon varillik stratejik rezervlerinin kullanıma açılmayacağı'' bildirilirken, Başkan Yardımcısı Dick Cheney ''ciddi'' arz sıkıntısının miktarını ''günlük 5-6 milyon varillik eksiklik'' olarak ifade etmişti. 
     ABD, günlük ortalama 11 milyon varillik petrol ithalatı yapıyor. 

     
</TEXT>
</DOC>
