<DOC>
<DOCNO> 271402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy09.html </URL>
<DATE> 2004/09/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
CHP'li Topuz Başbakan, AB ile cemaatler arasında kalmıştır 
</HEADLINE>
<TEXT>

     CHP Grup Başkanvekili Ali Topuz, Türk Ceza Kanunu Tasarısı'nın yaklaşık bir yıldır TBMM komisyonlarda görüşüldüğünü ve bu sürede zinaya ceza konusunun gündeme getirilmediğini belirterek, ''Ne oldu da bu konu şimdi gündeme geldi Olan şudur, AKP'yi destekleyen cemaatlerin ayağa kalkarak Başbakanı baskı altına alması sonucunda bu konu gündeme gelmiştir'' dedi. 
     Topuz, TBMM'de gazetecilerle yaptığı sohbet toplantısında, TCK tasarısının 1 yıla yakın bir süredir TBMM'de alt komisyon ve esas komisyonlarda tartışıldığını ve TBMM tarihinde hiçbir yasanın bu kadar uzun süre görüşülmediğini söyledi. Tasarının görüşmelerinin AK Parti ve CHP'nin mutabakatı ile sonuçlandığını ve bu uzlaşınının da Parlamento tarihine örnek olacağını ifade eden Topuz, şunları söyledi 
     ''Sayın Başbakanın yaklaşımını hayretle izliyorum. Bir yıldır bu metin tartışılıyor. Hiçbir AKP yöneticisi ve başbakan bu görüşmeler sırasında zina konusunda bir öneride bulunmazken neden birdenbire bu konu gündeme geldi ve buna sarıldılar. Komisyon görüşmeleri sırasında sadece bir AKP'li komisyon üyesi konuyu gündeme getirdi ve başta Adalet Bakanı Cemil Çiçek olmak üzere diğer AKP'li üyeler de nereden çıktı şimdi bu diyerek bu öneriyi reddettiler. Ama bunu reddeden sayın bakan bugün çeşit çeşit konuşuyor. 
     Ne oldu da gündeme geldi söyleyeyim. Zina konusu AKP'yi destekleyen cematlerin ayağa kalkarak Başbakanı baskı altına alması sonucu gündeme gelmiştir. Başbakan Erdoğan, AB ile cemaatler arasında ortada kalmıştır. Başbakan cemaatlere karşı çıkamadığı için TCK'ya bu hükmü koydurmak için uğraşıyor. Olayın içyüzü budur. 
     Konuyu vatandaştan mektup geldi, böyle istiyorlar diyerek geçiştirmesinler, açıkça söylesinler. Cemaatler başka şeyler de ister ama laik Türkiye Cumhuriyetinin Başbakanı bu istekleri görev sorumluluğu ile değerlendirmelidir. Başbakan bunu cemaatlere diyemiyor ve bizim dememizi istiyor. Sayın Başbakanın bu isteklere hayır demeye yüreği yetmiyor ama biz diyeceğiz ve bu konuda mücadelemizi sonu kadar sürdürmeye devam edeceğiz.'' 
     
</TEXT>
</DOC>
