<DOC>
<DOCNO> 284857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy02.html </URL>
<DATE> 2004/10/31/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Meclis, bu hafta bütçeyi görüşecek... 
</HEADLINE>
<TEXT>

     TBMM'de bu hafta, Cumhurbaşkanı Ahmet Necdet Sezer tarafından bazı maddeleri bir kez daha görüşülmek üzere geri gönderilen Belediye ve Dernekler Yasaları görüşülecek. 
     TBMM Genel Kurulu, 2-3-4 Kasım günleri saat 17.00'ye kadar çalışacak. Genel Kurul 2 Kasım Salı günü saat 14.00-17.00, 3 Kasım Çarşamba günü ile 4 Kasım Perşembe günü 13.00-17.00 saatleri arasında çalışmalarını sürdürecek. Salı günü Genel Kurul'da patates üreticilerin sorunlarına ilişkin iki ayrı araştırma önergesi birleştirilerek görüşülecek. 
     Genel Kurul'da Çarşamba günü Aile Araştırma Kurumu Genel Müdürlüğü kurulması ve teşkilatına ilişkin yasa tasarısı ile Polis Vazife ve Salahiyetleri Yasa Tasarısı görüşülecek. 
     Cumhurbaşkanı Ahmet Necdet Sezer'in bazı maddelerinin bir kez daha görüşülmek üzere TBMM'ye gönderdiği Dernekler Yasası ile Belediye Yasası, Genel Kurul'da Perşembe günü ele alınacak. Belediye Yasası, Plan ve Bütçe Komisyonu'nda Sezer'in iade gerekçelerine göre değiştirilerek, Dernekler Yasası ise aynen kabul edildi. 
     Yeni TCK'nın yürütme ve uygulama şekline ilişkin yasa tasarısının TBMM Adalet Komisyonu'nda görüşülmesinin ardından Genel Kurul'a indirilmesi bekleniyor. 
     
     BÜTÇE MARATONU 
     Maliye Bakanı Kemal Unakıtan tarafından geçen hafta Plan ve Bütçe Komisyonu'na sunulan 2005 yılı bütçesinin görüşmelerine bu hafta başlanıyor. 
     Bütçenin tümü üzerindeki görüşmeler yarın yapılacak. 
     TBMM, Sayıştay Başkanlığı, Cumhurbaşkanlığı bütçeleri 2 Kasım Salı günü Başbakanlık, Gençlik ve Spor Genel Müdürlüğü, Vakıflar Genel Müdürlüğü, Diyanet İşleri Başkanlığı, Sosyal Hizmetler ve Çocuk Esirgeme Kurumu Genel Müdürlüğü bütçeleri 3 Kasım Çarşamba DİE Başkanlığı, DPT Müsteşarlığı, Gümrük ve Dış Ticaret müsteşarlıklarının bütçeleri 4 Kasım Perşembe günü Milli Savunma Bakanlığı, Çevre ve Orman Bakanlığı ile Orman Genel Müdürlüğü, Tapu ve Kadastro Genel Müdürlüğü bütçeleri 5 Kasım Cuma günü ele alınacak. 
     
     ÜNİVERSİTE OYUNLARINA YASAL DÜZENLEME 
     TBMM'deki ihtisas komisyonları, gündemlerindeki yasa teklifi ve tasarılarını görüşecek. 
     Plan ve Bütçe Komisyonu, 2 Kasım Salı günü GAP Bölge Kalkınma İdaresi ve Teşkilatının Kuruluş ve Görevleri Hakkında KHK'da değişiklik yapılmasını içeren yasa teklifini ele alacak. 
     KİT Komisyonu da denetim programına başlıyor. Komisyon 2 Kasım Salı günü Devlet Malzeme Ofisi DMO , 4 Kasım Perşembe günü Türkiye İş Kurumu ve İşsizlik Sigortası Fonu'nun 2002 hesaplarını denetleyecek. 
     Milli Eğitim Komisyonu, 2005 yılında İzmir'de yapılacak Dünya Üniversitelerarası Spor oyunları UNİVERSİADE 'ne ilişkin yasa tasarısını 3 Kasım Çarşamba günü görüşecek. 
     Çevre Komisyonu, deniz çevresinin petrol ve diğer zararlı maddelerle kirlenmesinde acil durumlarda müdahale ve zararların tanzimi esaslarına dair kanun tasarısını ele alacak. 
     
     ''AB İLERLEME RAPORU'' 
     Türk Parlamenterler Birliği TPB Genel Merkezi tarafından ''AB İlerleme Raporu'' konulu panel düzenlenecek. AB ilerleme Raporu konusunda kamuoyunu doğru bilgilendirmek amacıyla TBMM'de yarın gerçekleştirilecek ''2004 Türkiye AB İlerleme Raporu'' konulu panelin açış konuşmasını Meclis Başkanı Bülent Arınç yapacak. 
     Panele, AK Parti Düzce Milletvekili Yaşar Yakış, CHP Genel Başkan Yardımcısı ve İstanbul Milletvekili Onur Öymen, DYP Genel Sekreteri Kamil Turan, Bilkent Üniversitesi Uluslararası İlişkiler Bölümü Öğretim Üyesi Prof.Dr. Hakan Önal, Gazeteci Sedat Ergin ve Mustafa Karaalioğlu konuşması olarak katılacak. 
     
</TEXT>
</DOC>
