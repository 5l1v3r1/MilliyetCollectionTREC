<DOC>
<DOCNO> 280037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko19.html </URL>
<DATE> 2004/10/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Alitalia'dan rekor zarar... 
</HEADLINE>
<TEXT>

     İtalyan hükümetinin iflastan kurtarmak için sendikalarla uzun süren pazarlıklar yürüttüğü ulusal havayolu şirketi Alitalia, yılın ilk yarısında 620 milyon euroluk rekor zarar açıkladı. 
     Yeniden yapılandırma planıyla maliyetlerini kontrol altına almaya çalışan Alitalia'nın geçen yılın ilk yarısındaki zararı ise 315 milyon euro olmuştu. 
     Şirketten yapılan açıklamada, yeniden yapılandırma planında amaçlanan tasarrufların gerçekleştirilebilmesi için acil olarak 1.2 milyar euroluk taze kaynağa ihtiyaç duyulduğu kaydedildi. 
     Avrupalı diğer ulusal havayolu şirketleriyle rekabette başarısız kalan Alitalia, son 16 yılın sadece 4'ünde kar açıklayabilmişti. 
     Alitalia'nın rekor zararı, Milano Borsası'nda işlem gören şirket hisselerinin yüzde 12 değer yitirmesine neden oldu. 

     
</TEXT>
</DOC>
