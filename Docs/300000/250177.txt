<DOC>
<DOCNO> 250177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun10.html </URL>
<DATE> 2004/06/23/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye, Bush'tan Kıbrıs jesti bekliyor... 
</HEADLINE>
<TEXT>

     Türkiye, ABD Başkanı George W. Bush'un Ankara'daki resmi ziyaretine hazırlanırken, Kıbrıs konusunda ABD'nin bir jestte bulunmasını da umuyor. 
     Bir Türk diplomatik kaynak, Bush'un ziyareti sırasında Kıbrıs konusunda ABD'nin yeni bir açılımda bulunması konusunda, ''Böyle bir şey olursa çok iyi olur'' dedi. 
     ABD, Kıbrıs Türk tarafı ve Türkiye'nin adanın birleştirilmesi yönünde Annan planı temelinde gösterdiği çabalardan sonra KKTC'ye yönelik izolasyonun kaldırılması için bir çalışma başlatmıştı. 
     Türk diplomatik kaynaklar, ABD'nin şu ana kadar Kıbrıs Türklerinin tecridinin sona erdirilmesi yönünde en fazla adım atan ülke olduğuna işaret ederek, yeni açılımın ticaret alanında olabileceğine dikkati çektiler. 
     Edinilen bilgiye göre, KKTC'ye doğrudan uçuşlar konusu şu sırada ABD için ön planda değil. 
     ABD Dışişleri Bakanlığı'nın Kıbrıs Özel Koordinatörü Tom Weston, geçen hafta, ilk kez KKTC'nin Washington Temsilciliği'ni ziyaret ettiği sırada, ticari konularda ABD'nin, Avrupa Birliği'nin adımlarını izleyeceğini, coğrafi olarak AB ülkelerinin Kıbrıs'a daha yakın olmasının bunda etken olduğunu söylemişti. 
     Weston, ABD'nin KKTC'ye finansal destek paketi hazırlığı içinde olduğunu da belirtmişti. 
     Bush'un Türkiye'yi ziyareti sırasında bu paketin açıklanması olasılık dahilinde görülüyor. 
     Öte yandan Bush'un ziyareti sırasında gündemdeki öncelikli konular Irak, Afganistan, Türkiye-Avrupa Birliği ilişkileri, Kıbrıs, ABD'nin Geniş Ortadoğu ve Kuzey Afrika projesi ile ekonomik ilişkiler olarak sıralanıyor. 
     Bush'un da katılacağı İstanbul'daki NATO zirvesinin gündemini ise Afganistan, Irak, Balkanlar ve terörle mücadele oluşturacak. 
     NATO'nun, üye olmayan ülke ve coğrafyalarla ilişkisi bağlamında, Akdeniz diyalogunun ve Geniş Ortadoğu ve Kuzey Afrika girişiminin konuşulması, Orta Asya, Kafkaslar, Rusya ve Ukrayna ile ilişkilerin ele alınması bekleniyor. 
     İstanbul zirvesinde NATO'nun mevcut genişlemesinin ötesinde yeni ülkelere açılım için bazı işaretlerin verilmesi öngörülüyor ve NATO'nun kendi içinde dönüşümü de konuşulacak konular arasında bulunuyor. 
     NATO zirvesine 3000 delege ve 3500 gazetecinin katılması bekleniyor. Bush'un ziyaretine Washington'dan 59 gazeteci eşlik edecek. 
     
</TEXT>
</DOC>
