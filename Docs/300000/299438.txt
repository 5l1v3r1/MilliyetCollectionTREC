<DOC>
<DOCNO> 299438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun35.html </URL>
<DATE> 2004/12/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Berlin'deki Erdoğan Ay cinayeti aydınlatılamadı 
</HEADLINE>
<TEXT>

     Almanya'nın başkenti Berlin'de bu yılın başında işlenen Erdoğan Ay cinayeti aydınlatılamadı. 
     Berlin polisinden yetkililer bugün düzenledikleri basın toplantısında, Ay'ın oturduğu çevrede, ailesi ve tanıdıkları arasında yapılan geniş araştırmalara rağmen fail ya da cinayet sebebi hakkında bir sonuca ulaşamadıklarını açıkladı. 
     Willibald-Alexis sokağı 35 numaralı evde kurşunlanarak öldürülen Ay'ın, cinayetten kısa süre önce içine kapanarak, sade bir yaşam sürdürdüğü bildirildi. 
     Polis, Ay'ı 31 Aralık 2003 tarihinde evinin civarında görenlerden ya da kurbanın evinin çevresinde bulunan kişileri görenlerden yardım istedi ve bu tarihte sözü edilen adrese yolcu getiren taksicilerin de kendilerine başvurmaları çağrısında bulundu. 
     Cinayetin çözüme kavuşturulabilmesi için daha önce 2500 euro ödül konulduğunu hatırlatan yetkililer, bu konuda bilgi vermek isteyenlerin Tiergarten semtindeki Keithstrasse 30 adresinde bulunan cinayet masasına bizzat ya da 030-4664 911 111 numaralı telefona başvuruda bulunabileceklerini kaydetti. 
     
</TEXT>
</DOC>
