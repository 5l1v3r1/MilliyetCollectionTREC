<DOC>
<DOCNO> 278576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/guncel/agun.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dayak' kasediyle tehdit 
</HEADLINE>
<TEXT>


Sedat Peker'in, haraç almak istediği kişilere önce, 2 işadamının sorgulanması ve feci şekilde dövülmesi görüntülerini içeren "dayak" kasedi gönderdiği ortaya çıktı 

Erdal Kılınç - İstanbul 

İstanbul Organize Suçlar Şube Müdürlüğü'nce yapılan operasyonda 50'yi aşkın üst düzey bürokrat, asker, polis ve yargı üyesinin Sedat Peker'le bağlantısı ortaya çıktı. Telefon dinlemeye takılan isimlerle ilgili kuruluşlara durumun bildirildiği ve bu kişiler hakkında idari soruşturma başlatıldığı öğrenildi. İstanbul Emniyet Müdürlüğü de, İstanbul ve Şanlıurfa'daki 2 savcı hakkında Adalet Bakanlığı'na suç duyurusunda bulundu. 
Yaklaşık bir yıl süren izleme sürecinde Peker ve adamlarının özel telefonları dinlendi. Telekulağa takılanlar hakkında özel ekipler oluşturularak yapılan teknik takip sonucu "mafya" bağlantıları ortaya çıktı. Üst düzey bir polis yetkilisi, dünyada da mafyanın bu sistemle çalıştığını söyledi. 

Peker'i yakan kaset 
Polisin elindeki deliller arasında 2 sorgulama kasedi bulunuyor. Bunlardan biri Şile'deki evde ağabey Atilla Peker'in Yusuf Altay'ı sorgulama kasedi. Sedat Peker bu kasette yok. Ancak Peker, ikinci kasette sorguyu izlerken net şekilde görülüyor. Kasette, İstanbul'dan kaçırılan bir işadamı elleri, bağlı olarak sorgulanıyor ve ardından dövülüyor. 
Polisin ulaştığı bilgiler arasında Sedat Peker'in yöntemi de dikkat çekiyor. Grupta "Reis" olarak anılan Peker, mesaj ulaştırmak istediği kişiyi doğrudan tehdit etme ya da şantaj yapma yöntemini kullanmıyor. 
Polisin verdiği bilgiye göre, ilgili kişiye giden adamları, "Reisin selamı var" mesajını iletiyor. Eğer mesaj anlaşılmazsa ya da sonuç elde edilemezse dayak sahnelerinin bulunduğu iki "tanıtım kaseti" devreye giriyor. 
Polis yetkilileri de kasetlerin bu nedenle saklandığını doğrulayarak şunları söyledi 
"Hizbullah da öyle yapmıştı. Bir sürü adamı boğduktan sonra kasede çekmişlerdi ve saklamışlardı. Gözdağı vermek için yapabilirler. Herkesin bunu böyle algılaması lazım." 

Eken, dosyada yok 
Polis, Korkut Eken ile Atilla Peker arasında geçenlerin soruşturma dosyasıyla ilgili olmadığını söylüyor. Üst düzey bir emniyet yetkilisi, "Korkut Eken ile Sedat Peker arasındaki ilişki gizli saklı değil. Cezaevi sürecinden önce de biliniyor. Çok sıkıştığı zaman birinin diğerine yardım ettiği bir ilişki. Ancak son dönemde bunların arasında iyi gitmeyen şeyler olmuş olabilir" dedi. 
Atilla Peker tarafından sorgulanan ve polise göre dövülerek komaya sokulan bir süre hastanede yatmış Yusuf Altay'ın daha önce Peker'le iş yaptıkları da ortaya çıktı. 
İstanbul Büyükşehir Belediyesi'nin 15 trilyon liralık hayvanat bahçesi ihalesini yüzde 29 indirimle alan Çakır Yapı şirketinin ortaklarından Şükrü Çakır, Sedat Peker'i şahsen tanımadığını ancak şirketin ortaklarından ağabeyi Mustafa Çakır'ın, Sedat Peker'in ağabeyi Vedat Peker'i Rizespor kulübünden tanıdığını söyledi. 
Sedat Peker ve grubuna yönelik emniyet operasyonuyla gündeme gelen, İstanbul Büyükşehir Belediyesi'nin 4 Şubat 2003 tarihinde yaptığı 15 trilyon liralık hayvanat bahçesi ihalesini alan şirketin ortağı Şükrü Çakır iddiaları yalanladı. 
Çakır Yapı Sanayi ve Ticaret A.Ş.'nin ortaklarından Şükrü Çakır, Sedat Peker veya adamlarının ihaleye katılanları tehdit ettiğine ilişkin bir bilgisinin olmadığını söyledi. 

Operasyonun adı 'Kelebek' 

Emniyet Genel Müdürlüğü Kaçakçılık ve Organize Suçlarla Mücadele Daire Başkanlığı bünyesinde "Avrasya" kod adıyla başlatılan proje çalışması, İstanbul Organize Suçlar Şube Müdürlüğü'nce "Kelebek" adı altında operasyona dönüştürüldü. Soruşturma kapsamında hazırlanan 28 klasör, dün adliyeye gönderildi. 

İşte suçlamalar 
Gasp, darp tehdit, haraç adam kaçırma 

24 ve 25 Şubat 2004'te, bir kişinin kaçırılarak alıkonulması ve gasp amaçlı darp edilmesi.28 Nisan 2004'te bir kişiye silah teşhiri ve ölümle tehdit edilmesi. Balıkesir Bengiler köyünde faaliyet gösteren maden ocağının işletme ruhsatı sahibinin ölümle tehdit edilerek, işyerine el konulması.Ümraniye'de bir fabrikanın sahibinin 2003'te ölümle tehdit edilerek hisselerinin ele geçirilmesi.2003'te bir işadamıyla Bulgar ortağı arasındaki ihtilafın çıkar karşılığı çözülmesi, zorla para talep edilmesi.Sivas'ta 2003'te belediye tarafından açılan altyapı ihalesine fesat karıştırılmaya teşebbüs edilmesi.Şanlıurfa'da silahlı çatışmaya karışan bir kişinin isminin örtbas edilmesi suretiyle adli mercilerin yanıltılması.İstanbul Büyükşehir Belediyesi'ne ait hayvanat bahçesinin geçen yıl yapılan ihalesine fesat karıştırılmaya teşebbüs edilmesi. 28 Ağustos 2004'te Şile'de, bir şahsın kaçırılarak darp edilmesi.7 Ağustos 2004'te Kadıköy'de bir kişinin darp edilmesi. 

11 kişi serbest kaldı 

Sedat Peker grubuna yönelik operasyonlarda gözaltına alınan ve İstanbul Cumhuriyet Savcılığı'na sevk edilen 35 kişiden 24'ü tutuklama istemiyle mahkemeye gönderilirken, 11'i serbest bırakıldı. Peker'in de aralarında bulunduğu 35 zanlı dün sabah İstanbul Cumhuriyet Savcılığı'na getirilerek Cumhuriyet savcıları Selim Berna Altay, Nazmi Okumuş, Ahmet Ayvaz, Süleyman Ersöz ve Mehmet Ergül tarafından yaklaşık 5 saat sorgulandı. Sorgunun ardından Peker ve ağabeyi Atilla Peker'le birlikte 22 kişi, tutuklanmaları istemiyle İstanbul Nöbetçi 12. Ağır Ceza Mahkemesi'ne sevk edildi. Sedat Peker'in, "Çıkar amaçlı suç örgütü kurmak ve yönetmek", "2 ayrı gasp" ve "Sahte evrak düzenlemek"ten suçlandığı bildirildi. 


</TEXT>
</DOC>
