<DOC>
<DOCNO> 291695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun26.html </URL>
<DATE> 2004/11/24/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Zerkavi'ye teslim olması için 10 gün süre 
</HEADLINE>
<TEXT>

     Ürdün Güvenlik Mahkemesi, saldırı girişiminde bulunmakla suçlanan Ürdünlü radikal dinci lider Ebu Musab Zerkavi ve 3 kişinin mahkemeye teslim olması için 10 gün süre tanıdı. 
     Mahkemenin ültimatomunu yayınlayan Ürdün gazetelerine göre, ABD tarafından başına 25 milyon dolar ödül konulan Zerkavi ve diğer 3 kişi teslim olmazlarsa hükümet mal varlıklarına el koyacak. 
     Polisin gözaltında tuttuğu diğer 9 sanıksa yakında yapılacak mahkemeye çıkarılmayı bekliyor. 
     Aralarında Suriyelilerin de bulunduğu sanıklar, nisan ayında devlet televizyonunda suçlarını itiraf etmiş ve Zerkavi tarafından emir aldıklarını belirtmişlerdi. 
     Ürdünlü savcılar, Tevhid Tugayları adındaki örgütün, ABD Büyükelçiliği ve Ürdün istihbarat merkezi gibi hedeflere kimyasal patlayıcı yüklü kamyonlarla saldırı yapmayı planladığını savunuyor. 
     Zerkavi, daha önce Ürdün'ün başkenti Amman'da 2002 yılının Ekim ayında Amerikalı bir diplomatı öldürmek suçundan idama mahkum edilmişti. 
     
</TEXT>
</DOC>
