<DOC>
<DOCNO> 262153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sontur07.html </URL>
<DATE> 2004/08/10/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Eski sevgiliden dayakla kürtaj .. 
</HEADLINE>
<TEXT>

     Fatih KARAÇALI - ADANA DHA 
ADANA'da 19 yaşındaki Demet Jale Pekayılan, evlilik dışı hamile kaldığı 33 yaşındaki Turgay Karacan'ın kendisine zoraki kürtaj yaptırıp, 5 aylık cenini de evlerinin bahçesine gömdürdüğünü ileri sürerek savcılığa şikayette bulundu. Şikayet üzerine, Gülbahçe Mahallesi 61 Sokak'taki evin bahçesinde arama yapan polis, cenini buldu. 
     Turgay Karacan, kürtajı yaptığı ileri sürelen Dr. Ayhan Özcan ve olayla ilgili 3 kişi gözaltına alındı. Dr. Ayhan Özcan, "Bana geldiklerinde kadının karnındaki bebek ölmüştü. Tıbbi müdahale yaptım. Yapmasaydım kadın ölebilirdi'' dedi. 
     Anne ve babası geçimsizlik nedeniyle ayrılan Demet Jale Pekayılan, birlikte yaşadığı annesi 45 yaşındaki Fatma Pekayılan ve 2 kardeşine bakabilmek için çalıştığı tavuk çiftliğinde, evli ve 2 çocuk babası Turgay Karacan ile tanıştı. İddiaya göre Karacan, eşinden ayrı yaşadığını ve ondan boşanacağını belirterek Pekayılan'la yakınlık kurdu, çift genç kızın ailesinin tepkisi nedeniyle kaçıp, nikahsız yaşamaya başladı. 
     Bir süre sonra hamile kalan Demet Jale Pekayılan, başına gelenleri şöyle anlattı 
     "Beraberliğimiz çok iyi gidiyordu, ancak, hamile kaldıktan sonra bana karşı davranışları değişti. İlgi göstermez oldu, hatta dövmeye başladı. Hamileliğimin 5'inci ayında, bebeği ve beni istemediğini söyleyip, bebeği aldırmamı istedi. Ben doğuracağımı söyleyince beni annemin evine geri gönderdi. Bir gün yakınlarıyla birlikte evi basıp, beni kaçırdı. Beni zorla, arkadaşı jinekolog Dr. Ayhan Özcan'ın muayehanesine götürdüler. Doktor bebeğin alınması için gebelik süresinin aşıldığını, alırsa benim hayatımın tehlikeye gireceğini söyledi. Turgay'ın mutlaka alınması gerektiğini söylemesi üzerine bana bir hap içirdiler. Bir süre sonra karnımdaki bebeğin öldüğünü anladım. Sonra sancılarım başladı. Doktor da ameliyat yaparak ilaç nedeniyle ölen bebeği aldı. Turgay Karacan, cenini bir poşette bana verip, Bundan kimseye bahsetmeyeceksin. Yoksa seni de böyle parçalarım. Götür bunu ne yaparsan yap' diye tehdit edip, beni yeniden annemin evine bıraktı. Ölüm korkusuyla olayı kimseye anlatamadım. Cenini de evin yanındaki boş arsaya açtığım çukura gömdüm.'' Geçen hafta meydana gelen olaydan sonra, geçen Cuma günü, Cumhuriyet Savcılığı'na Karacan ve kürtajı yaptığı ileri sürülen doktor hakkında suç duyurusunda bulunan Pekayılan, hayatının tehlikede olduğunu, nikahsız eşinin bebeği gibi kendisini de öldürmek istediğini öne sürdü. Pekayılan'ın söylediği yerde yapılan aramada bulunan cenin otopsi yapılmak üzere Adli Tıp Kurumu'na gönderildi. 
     Olayla ilgili, Turgay Karacan, Dr. Ayhan Özcan ve olaya karıştıkları ileri sürülen 3 kişi gözaltına alındı. 
     Gözaltı raporu almak için, sağlık kontrolü yapılmak üzere Adli Tıp Kurumu'na götürülen Dr. Özcan, olayla ilgisi bulunmadığını, Pekayılan'ı ve Karacan'ı da tanımadığını ileri sürdü. Emniyet Müdürlüğü'nden çıkarılırken, habercilerin sorularını yanıtlayan Dr. Özcan, "Normal bir hasta olarak geldiler. Bana geldiklerinde kadının karnındaki bebek öldüğü için suyu akıyordu. Tıbbi müdahale yaptım. Zaten çocuk ölmüştü. Kadını kurtarmak için ameliyat yaptım. Müdahale etmesem kadın da ölebilirdi'' dedi. 
     
</TEXT>
</DOC>
