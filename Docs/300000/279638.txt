<DOC>
<DOCNO> 279638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/spor/ygokce.html </URL>
<DATE> 2004/10/13/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Mutluluk merkezi Kopenhag 
</HEADLINE>
<TEXT>



Ben bu Kopenhag'ı severim. Avrupa'nın sessiz, düzenli, eğlenceli kentlerinden biridir. Danimarkalılar disiplinli, dost ve uygar insanlardır. Onları İskandinav ülkelerinin içinde en sıcakkanlı yapan yanları da yaratıcı, güleryüzlü ve yumuşak huylu oluşlarıdır. 
Tivoli'yi geçelim. Çünkü gençlik günlerimizin o renkli ve heyecanlı eğlence mekanı artık belleklerimizin derinliklerinde kaldı. 
Kopenhag'ı bana sevdiren son olay, 2000'deki UEFA Kupası finali... Hangi Türk unutabilir ki, o muhteşem Galatasaray - Arsenal maçını. 
Şimdi Galatasaray'ın zaferle taçlandırdığı o unutulmaz ziyaretten sonra yeniden Kopenhag'dayız. Bu defa Milli Takım için puan arıyoruz. 
Galatasaray'ın yaptığı işi Milli Takım niye yapmasın Burada niye kazanmasın 
Kazanmamız için o kadar çok neden var ki 

Mücevher değerinde 
Her şeyden önce grubumuzun favorisi olan gerçek bir futbol devi ile kapışıyoruz. Buradan puan alıp dönersek umutlarımız sürer. Rövanşta kazanma azmiyle öteki maçlara da diri ve dinamik çıkarız. Hele galibiyet bize gruptaki başlangıç kayıplarımızı Gürcistan ve Yunanistan maçlarında ikişer puan unutturur. Sadece kayıp telafisiyle kalmaz, mücevher değerinde avantaj elde ederiz. 
Danimarka kalecisi Sörensen'in sakatlığı, Jensen'in, Martin Laursen'in yokluğu bana göre bize dönük bir avantaj vaat etmiyor. Danimarka en taze, en acemi oyuncusuyla da, kulübede bekleyen yedeğiyle de kuzeyin en sağlam, en bozulmaz futbol kimyasına sahip. Fizik olarak güçlü oldukları gibi, tempolu, yaratıcı ve üretken oyunu da oynuyorlar. 
Bizim Milli Takım'ın dört gole rağmen özellikle son maçta yaratıcı oyun oynadığını söyleyebilir miyiz Hayır. Maalesef öyle oynayamadık. Hakan Şükür'ü tartışmaktan saha içindeki gerçeklerimize sağlıklı bakamadık. Bugünkü maçta Ersun Yanal daha yaratıcı ve üretici oyuncularla oynamak durumunda. Serkan ve Hüseyin gibi kesicilere elbette ihtiyacımız var. Ama oyunu sadece markaj yönüyle kabul etmek, markajımızı da bozacak tehlikeler ve eziklikler yaratır. Daha kişilikli futbol, ancak daha yaratıcı ve daha üretici oyuncularla oynanır. Bu bağlamda Emre Belözoğlu'nun, hücumun organizatörü olarak rol almasını bekliyoruz. Bundan önceki maçlarda olduğu gibi Belözoğlu'na statik ön libero görevi yüklemek, Milli Takım'ı etken karakterden edilgen pozisyonuna dönüştürür ki o pahalı fatura sadece yenilgiyle ödenmez, gruptaki rotamızı da kırar. 

Tehlikeli sınav 
Yanal'ın elinde Tuncay, Hasan Şaş, Hamit Altıntop gibi farklı hücum karakterleri de var. Onlardan da uygun biçimde yararlanması gerek. 
Ümit Özat ve Deniz Barış'tan bek olarak yararlanmak Milli Takım'ı sıkıntıya sokabilir. Yanal, İbrahim Üzülmez'in ve Serkan'ın solda ve sağda görev alacağı bir başka savunma dörtlüsü oluşturmalı. 
Biz duygusal, sert ve çabuk paniğe kapılan bir takımız. En kolay rakipleri dahi faulle durdurup hakeme kartları hatırlatıyoruz. Danimarka maçı bu anlamda da tehlikeli bir sınav özelliği taşıyor. Türk futbolcusu durdurmaya değil, oynamaya çalıştığında inanıyorum ki bu kart tehlikesini de kendiliğinden ortadan kaldıracaktır. 
Kopenhag'da yapraklar dökülüyor. Umarım, üzerimizdeki miskinliği de burada döküp yepyeni bir bahar dinginliğiyle yolumuza devam ederiz. 

Örsel ve Arıboğan 

Kasım, Türk sporunda önemli bir ay olarak bizi bekliyor. Federasyon seçimleri yapılacak. Özellikle Atina 2004 Olimpiyatları'nda gördük ki bazı federasyonlarımız başarıyla uluslararası değerler üretirken, bazıları ulusal değerlerimizi bile tüketip hiçbir iş yapmamışlar. Zaman harcamakla gün geçirmişler. 
Mevcut statülerle, seçim yönetmelikleriyle en iyi federasyonları kurmak kanımca çok kolay değil. Siyasetin ağır gölgesi Türk sporunu da etkiliyor. Siyaseti ve iktidarı kullanarak koltuk kapmak isteyenler, kulislerde antisportif etkinlikler gösteriyor. 
Kurunun yanı sıra yaşın da yanmasından korkarım. 
Şu Atilla Örsel mesela... Fenerbahçe'de kulüp yöneticiliği sürecini noktalayıp Türkiye'nin adının bile geçmediği cimnastik dünyasında sorumluluk üstlendi. 18 yıldan beri durmadan, didinmeden çalıştı. Balkan ve Avrupa Şampiyonu cimnastikçiler yetiştirdi. Cimnastik sporunu bölgelere yaydı. Yetinmedi, UEG Avrupa Cimnastik Birliği 1. Asbaşkanlığı'na seçildi. Şimdi 21 - 24 Ekim tarihlerinde Antalya'da düzenlenecek 123 ülkeden 400 delegenin katılacağı Dünya Cimnastik Federasyonu FIG Kongresi'ne hazırlanıyor. 
Devlete yük olmadan, kimsenin başını ağrıtmadan 
Atilla Örsel dostum, şimdilerde çalışmaktan, kongre hazırlığı yapmaktan, kulis yapmaya fırsat bulamıyor. Görüyorum ki, koltuğa heveslenenler de hiçbir vizyon üretmeden, onun yolunu kesmeye çalışıyor. 
Örsel'e vefa ve teşekkür borcumuz var. O'nun görevde kalması, devam etmesi gerekiyor. 

Temiz bir pota 
Türk basketbolunun örnek ve temiz sporcularından biri, Lütfi Arıboğan, Basketbol Federasyonu Başkanlığı'na aday oldu. Vizyonu, enerjisi, birikimi ve cesaretiyle dürüstçe ortaya çıkıp "Ben buradayım" dedi. 
Türk basketbolunun herşeyden önce şaibesiz ve temiz bir yapılanmaya ihtiyacı var. Kulüplerin güçlenmesi, lig birliğinin kurulması, yönetimin şeffaflaşması Arıboğan'ın temel hedefleri. Taşıdığı yüksek sportif değere ve gördüğü ilgiye rağmen, TV yayınlarından hak ettiği payı alamayan basketbolun marketing sorunlarını da çözecek hazırlıklarla seçime giriyor. 
Arıboğan, potayı şaibelerden arındırmaya, temizlemeye geliyor. Basketbol dünyası için özlenen bir fırsatı sunuyor. 
Bu örnek spor adamına destek vermeli, onu yalnız bırakmamalıyız. 
Yolun açık olsun sevgili Lütfi 

Başkan, dikkat 

Beşiktaş Jimnastik Kulübü'nün Başkanı olarak Yıldırım Demirören'in verdiği mesajları ilgiyle ve hayretle izledim. 
MHK, hakem uygulamaları ve Muhittin Boşat'ın istifa etmesi gerektiği biçimindeki görüşleri sanırım kamuoyunda anlayışla karşılanacaktır. Çünkü Demirören'in elinde sağlam göstergeler var. Ancak Beşiktaş'ı, MHK ile savaş pozisyonuna getirmekten kaçınmasını öneririm. Umarımki onun bu mesajlarından gereken sonuçları çıkarıp önlem alırlar. 
Demirören'in konuşmalarından iki küçük paragraf dikkatimi çekti. Birinde "Başka kulüplerin yazarları Beşiktaş'la uğraşıyor. Bunu normal karşılıyorum. Ama Beşiktaş yazarlarının bizimle uğraşmaması, bize destek vermesi gerekir" diyor. Steno ile not tutmadım, ama mealen bunları söylüyor. 

Elinizde patlar 
Ne zamandan beri spor yazarlarının görevi bir kulübü batırmak ya da desteklemek oldu 
Biz mesleğimizin sorunlarını tartışırken sevgili Başkan yeni ve anlaşılmaz bir yazar tipini ortaya koyuyor. 
Allah saklasın 
Bir de Beşiktaş içinde Başkan'ın, camianın birliği amacına uymayan gruplar için sarfettiği "Dışkı" terminolojisi var ki, bu benim tüylerimi ürpertti. Bir de Habertürk'te bu sözcüğü kullandığını söylemez mi, dondum kaldım. 
İletişim ve halkla ilişkiler ciddi işlerdir. Yanlış yaparsanız pahalıya malolur. Bomba elinizde patlar. 
BJK Yönetim Kurulu'nda mesleği iletişim olan iki yöneticiye rağmen böyle bir dışkı terminolojisi ve de yanlışın teyidi... 
Eyvah, Başkan'ı galiba Yıldırım çarptı .. 



</TEXT>
</DOC>
