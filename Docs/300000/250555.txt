<DOC>
<DOCNO> 250555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko51.html </URL>
<DATE> 2004/06/24/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Unakıtan Tüpraş özelleştirmesinin rafa kalkması diye birşey yok... 
</HEADLINE>
<TEXT>

     Maliye Bakanı Kemal Unakıtan, Tüpraş'ın özelleştirmesinin rafa kalkması diye bir şey olmadığını belirterek, ''Özelleştirme devam ediyor, programımız devam ediyor'' dedi. 
     Unakıtan, İstanbul Ticaret Odası'nda İTO düzenlenen ''Kayıtdışı Ekonomi ve Yansımaları'' konulu toplantı sırasında, gazetecilerin sorularını yanıtladı. 
     ''Tüpraş konusunda hayal kırıklığına uğradınız mı '' sorusuna Unakıtan, ''Bizim arzumuz bu şekilde değildi, ama hukukun kararına, yargının kararına her zaman saygılıyız. Ama gönlümüzden geçen bu değildi bizim'' diye yanıtladı. 
     Kemal Unakıtan, ''Gönlünüzden geçen olmazsa, nasıl bir yöntem izlenecek, tamamen rafa mı kalkacak '' sorusuna ise şu yanıtı verdi 
     ''Tamamen rafa kalkmak diye bir şey yok. Özelleştirme devam ediyor, programımız devam ediyor. Şu anda hukukçularımız bir inceleme yapıyorlar. Belirli bir süre inceleyecekler, onların gösterdiği yola göre hareket edeceğiz. Şu anda ne olacağını kestiremiyorum, ama hukukçularımız gerekli incelemeleri yapacaklar ona göre hareket edeceğiz.'' Unakıtan, ''Daha önce hukukçular sürecin bu şekilde gelişeceği yönünde uyarı yapmadılar mı '' sorusunu da ''Bu şekilde onlar da düşünseydiler, tahmin etseydiler herhalde böyle olmazdı'' diye yanıtladı. 
     
     ''HAKLI OLDUĞUMUZA İNANIYORUZ'' 
     Bu uygulamanın yürürlükteki yasalara, Anayasa'ya aykırı olmadığını ifade eden Unakıtan, ''Bile bile ladese giden bir uygulama oldu, bürokratlarınızı değiştirmeyi düşünüyor musunuz '' sorusuna şu yanıtı verdi 
     ''Bile bile ladesi ben katiyen kabul etmiyorum. Biz haklı olduğumuza inanıyoruz. Kanuni bütün vecibeleri yerine getirdiğimize inanıyorum. Özelleştirme İdaresi'nin yapmış olduğu işlerin doğru olduğuna inanıyorum. Asla yargı kararlarını eleştirmek ve onlar hakkında yorum yapmak gibi bir niyetim yok, ama biz kendimizin haklı olduğuna inanıyoruz. Bundan sonra ne olur Hukukçularımızın vereceğe karara göre hareket edeceğimizi tahmin ediyorum.'' Özelleştirme İdaresi Başkanlığı çalışanlarının motivasyonunu da bozmak istemediğini ifade eden Unakıtan, ''Çalışmaları gayet güzeldir, başarılıdır. Bugüne kadar birçok şeyi yaptılar, ihalelere çıktılar. Başarılı oldu. Yerleri teslim ettik. Dolayısıyla kendilerinden memnunum. Ama mahkeme kararları karşısında onların da yapacakları bir şey yok'' dedi. 
     
     ASGARİ ÜCRET 
     Maliye Bakanı Kemal Unakıtan, asgari ücrete ilişkin sorular üzerine, asgari ücretin yıllık olarak değerlendirilmesi gerektiğini kaydetti. 
     Hükümetin enflasyon hedefinin yüzde 12, enflasyonun ise halen yüzde 8-9 seviyesinde olduğunu kaydeden Unakıtan, ''Bizim senelik olarak asgari ücrete yaptığımız zam yüzde 45 mertebesinde. Bu hiçbir zaman yapılmadı. Bizim hükümetimiz zamanında yapıldı ilk defa. Sayın Başbakanımızın ısrarı ve iradesiyle yapıldı bu. Bunu herkes bu şekilde değerlendirsin ve hiç kimse sağa sola eğip bükmesin'' diye konuştu. 
     Unakıtan, herkesin hesabını doğru yapması gerektiğini vurgulayarak, ''Asgari ücret alan vatandaşlarla konuşuyorum. Ben halkın içinde olan bir kimseyim. Herkes halinden memnun. Sendikalar kalkıp bir bardak suda fırtına kopartmasınlar'' dedi. 
     
     LÜKS ARABAYA LÜKS VERGİ 
     Unakıtan, motorlu taşıtlarla ilgili vergi düzenlemelerine ilişkin bir başka soru üzerine, şunları söyledi 
     ''Lüks arabalarla ilgili olarak bizim bazı düşüncelerimiz var. Daha önce araba satılıyor 75 bin euroya. Ondan sonra arabayı getiriyorlar, yok efendim Ticariydi, şuydu buydu gibilerden indiriyorlar 48 bin euroya. Daha önce alan 75 bin euro, daha sonra 48 bin. Bir de kalkıyorlar onlarla ilgili promosyonlar, reklamlar yapıyorlar. 
     Bu olmaz, lüks arabası olan lüks vergi verecek kardeşim. 2 kere iki 4. Yani herkes kendi kesesine göre devlete millete vergisini verecek. Madem lüks araba alıyor, gidiyor arabayı öpüyor, ona göre ben de onu öperim, ona göre de vergi alırım.'' 
     
</TEXT>
</DOC>
