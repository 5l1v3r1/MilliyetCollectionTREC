<DOC>
<DOCNO> 258529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonsiy11.html </URL>
<DATE> 2004/07/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Cuma namazı sırasında uçan jetleri milletvekiline şikayet ettiler... 
</HEADLINE>
<TEXT>

     Balıkesir'in Bandırma İlçesi'nde 6. Ana Jet Üs Komutanlığı'ndaki F-16 savaş uçaklarının, cuma namazı sırasında eğitim uçuşu yapmasından şikayetçi olan bazı kişiler, AK Parti Balıkesir Milletvekili Turhan Çömez'i şaşırttı. Çömez, ''Ordumuz, gururumuzdur. Her Türk vatandaşının dosta güven, düşmana korku veren Türk ordusuyla gurur duyması gerekir'' dedi. 
     AK Parti İlçe Teşkilatı tarafından Bandırma Ticaret Odası'nda düzenlenen toplantıda, köy ve mahalle muhtarlarıyla vatandaşların sorunlarını dinleyen Çömez, bazı kişilerin ''Bandırma 6. Ana Jet Üs Komutanlığı'ndaki F-16 savaş uçaklarının cuma günlerindeki uçuşlarının namaz saatine denk gelmesi nedeniyle büyük rahatsızlık duyduklarını'' söylemesi üzerine bir süre şaşkınlık yaşadı. 
     ''Ordumuz gururumuzdur'' diyen Çömez, şöyle konuştu 
     ''Ben Irak savaşını da yaşadım, gördüm. Ülke savunmasında zafiyet gösteren ordunun bir ülkeyi nasıl felakete sürüklediğini bizzat gördüm. Irak çöllerine terk edilmiş uçakları ve tankları gördükten sonra dünyanın en iyi eğitilmiş ordusuna sahip olmamızdan dolayı onur duydum. Ülkenin yarınlara güvenle ve huzurla yürüyebilmesi ordunun yurt savunmasındaki başarısına bağlıdır.'' Milletvekili Çömez, komutanlık mensuplarının Sakarya'daki tren kazasında gösterdiği özverili çalışmalara da dikkati çekerek, ''Gecenin geç saatlerinde Sakarya Pamukova'ya gitmek için askeri üssümüze gittim. Bandırma 6. Jet Hava Üs Komutanlığı'nda askerlerimizin nasıl özverili bir şekilde çalıştıklarına şahit oldum'' dedi. 
     Çömez, ''her Türk vatandaşının dosta güven, düşmana korku veren Türk ordusuyla gurur duyması gerektiğini'' sözlerine ekledi. 

     
</TEXT>
</DOC>
