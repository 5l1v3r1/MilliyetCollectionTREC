<DOC>
<DOCNO> 268430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko08.html </URL>
<DATE> 2004/09/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
YTL'ye alıştırma çalışmaları başlıyor... Muayene 13 YTL... 
</HEADLINE>
<TEXT>

     Merkez Bankası, yurttaşları 1 Ocak 2005'ten itibaren tedavüle girecek Yeni Türk Lirası'nın kullanımına alıştırmak için çalışmalar yapıyor. Merkez Bankası, Yeni Türk Lirası'na uyumun sağlanması için kamu kurumlarından Ekim ayından itibaren yapılacak fiyatlandırmalarda liralı, kuruşlu fiyatlara da yer verilmesini istedi. 
     Merkez Bankası Başkanı Süreyya Serdengeçti, kamu kuruluşlarına gönderdiği yazıda, 1 Ocak 2005 tarihinden itibaren tedavüle girecek yeni para birimi olan Yeni Türk Lirası ile ilgili kamuoyunun bilgilendirilmesi ve uygulamada karşılaşılabilecek aksaklıkların asgariye indirilmesi amacıyla Eylül ayından itibaren bir tanıtım kampanyası başlatılacağını bildirdi. 
     
     SAĞLIKTA FİYATLAR KURUŞLA DA FATURALANDIRILACAK 
     Bu kapsamda, Sağlık Bakanlığı'na da bir yazı gönderen Serdengeçti, Bakanlığa bağlı tüm çalışanların YTL ile ilgili bilgilendirilmesini istedi. Bakanlığa bağlı hastane, dispanser ve sağlık ocaklarında kampanya afişi asılması gerektiğini kaydeden Serdengeçti, Bakanlığın yayın organlarında YTL hakkında bilgilere yer verilmesi talebinde bulundu. 
     Serdengeçti, Bakanlığın internet sitesinde "www.ytl.gen.tr" adresine link verilmesini de önerdi. 
     
     EKİM'DEN İTİBAREN ÇİFT ETİKETLEME 
     Merkez Bankası, halkın kuruşlu fiyatlara alışmasını sağlamak için ise çift etiketleme yöntemini kullanacak. 
     Süreyya Serdengeçti, Ekim ayından itibaren Sağlık Bakanlığı'na bağlı hizmet birimlerinde fiyatlandırmalarda çift etiket uygulamasının başlatılmasını istedi. Buna göre, Ekim'den itibaren Sağlık Bakanlığı'na bağlı hastane, dispanser ve sağlık ocaklarındaki bütün hizmetlerin faturalandırmasında milyonlu, milyarlı ifadelerin yanında liralı, kuruşlu ifadeler de yer alacak. 
     
     13 LİRAYA MUAYENE 
     Maliye Bakanlığı Bütçe Uygulama Talimatı'na göre 13 milyon liraya faturalandırılan poliklinikte muayene ücreti, YTL'ye göre 13 lira olarak da faturalandırılacak. 10 milyon lira olarak faturalandırılan gebelik testi, 10 lira olarak da faturaya geçecek. Acilde muayene 14 milyon 700 bin lira olarak faturalandırılırken, Ekim'den itibaren 14 lira 70 kuruş olarak da faturaya eklenecek. 105 milyon lira olana yoğun bakım yatak ücreti 105 lira olarak da faturalandırılacak. 35 milyon lira olan günlük kuvez ücreti 35 bin lira, normal doğum 100 lira, müdahaleli doğum 175 lira, sezaryenle doğum 320 lira, idrar tahlili 9 lira, kan sayımı 5 lira, MR çekimi 85 lira, tomografi 70 lira, meme ultrason 18 lira, boyun ultrason 17 lira, karın ultrason 28 lira, akciğer rontgeni 8 lira olarak faturalandırılacak. 
     
</TEXT>
</DOC>
