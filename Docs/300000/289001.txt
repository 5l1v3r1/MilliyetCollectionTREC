<DOC>
<DOCNO> 289001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonsiy09.html </URL>
<DATE> 2004/11/15/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
CHP'nin Sarıgül raporunu yarın Önder Sav açıklayacak... 
</HEADLINE>
<TEXT>

     CHP'de bir komisyon tarafından, Şişli Belediye Başkanı Mustafa Sarıgül hakkında hazırlanan rapor, yarın CHP Genel Sekreteri Önder Sav tarafından düzenlenecek bir basın toplantısıyla açıklanacak. 
     Raporda CHP'de ihraç istemiyle Disiplin Kurulu'na sevk edilen Şişli Belediye Başkanı Mustafa Sarıgül'ün, Osman Aslan adlı yardımcısının kaçak yapıya rüşvetle ruhsat vermesinden haberdar olduğu iddialarına yer verildi. Raporda Aslan'ın kaçak kata sahip olduğu öne sürülen bir bankanın İş Merkezi'ne ruhsat vermek için belediyeye 300 bin dolar ödenmesi gerektiğini söylediği, Aslan'ın ruhsatla ilgili sorunu bulunan firma yetkilileriyle Mustafa Sarıgül aracılığıyla görüştüğü iddiaları yer aldı. Raporda, önce söz konusu yapı ruhsatının bulunamadığı, CHP Komisyonu'nun araştırması sonucu ise kanıt olarak adlandırılan ruhsat belgesinin elde edildiği kaydedildi. Raporda rüşvete aracılık ettiği ileri sürülen bir kişinin emniyet ifadeleri kullanıldı. 
     Şişli Belediye Başkanı Mustafa Sarıgül ise, rüşvet iddiasına kaynaklık eden bir görüşmeyi kendisinin sağladığı iddialarını reddediyor, iddiaların eski olduğunu savunuyor, müfettiş raporlarına da yansıyan olayla bir ilgisi bulunmadığı için rahatlıkla CHP'de genel başkanlık ve başbakanlık yarışına girebildiğini belirtiyor. 
     
</TEXT>
</DOC>
