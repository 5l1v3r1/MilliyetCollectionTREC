<DOC>
<DOCNO> 297594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy14.html </URL>
<DATE> 2004/12/14/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Prof. Dr. Karluk "Fransa Cezayir'deki katliamlarını unutmasın" 
</HEADLINE>
<TEXT>

     Anadolu Üniversitesi AÜ İktisadi ve İdari Bilimler Fakültesi İİBF Öğretim Üyesi Prof. Dr. Rıdvan Karluk, ''Fransa, Cezayir'deki katliamlarını unutup Türkiye'ye insanlık dersi vermesin. Bu tutum çifte standarttır. Fransa tıpkı İngiltere'yi veto ettiği gibi Türkiye'yi de sözde Ermeni soykırımını bahane ederek veto edecektir'' dedi. 
     Devlet Planlama Teşkilatı'na DPT bağlı olarak 1982 yılında kurulan Avrupa Ekonomi Topluluğu AET Dairesi'nin 3 yıl süreyle başkanlığını da yapan Karluk, AA muhabirine yaptığı açıklamada, Fransa Dışişleri Bakan Michel Barnier'in AB Dışişleri Bakanları toplantısında Türkiye ile müzakerelere başlanmasına taraf olduklarını söylediğini, ancak sözde Ermeni soykırımının Türkiye tarafından tanınmasını isteyeceklerini kaydetti. 
     Fransa'nın bu tutumunun samimiyetten uzak olduğunu ifade eden Karluk, şöyle konuştu 
     ''Türkiye hiçbir zaman sözde Ermeni soykırımını tanımayacağına göre Fransa'nın bu şartla müzakerelerin başlatılmasına yeşil ışık yakmış olmasının bir anlamı yoktur. Bu tam anlamıyla Bizans oyunudur. Dışişleri Bakanı ve Başbakan Yardımcısı Abdullah Gül, çok yerinde bir kararla sözde Ermeni soykırımını tanımayacaklarını açıkladı. Fransa, Türkiye'nin AB üyeliğine açıkça karşı çıkamıyor, ancak dolaylı yollardan bunu gerçekleştirmeye çalışıyor.'' Karluk, Fransa'nın 29 Ocak 2001'de sözde Ermeni soykırımı Yasası'nı çıkaran tek ülke olduğunu anımsatarak, 28 Şubat 2002 tarihinde de Avrupa Parlamentosu'nun AP Türkiye'yi gelecekte çok rahatsız edecek Ermeni Soykırımı Kanunu'nu kabul ettiğini bildirdi. 
     
     ''AP SON KARARI VERECEK MAKAM...'' 
     AP'nin aldığı kararların bağlayıcı olmadığını, ancak sonuçta parlamentonun Türkiye'nin tam üyeliğine son karar verecek makam olduğunu ifade eden Karluk, şöyle devam etti 
     ''AP gelecekte sen sözde Ermeni soykırımını kabul etmezsen ben de üyeliği onaylamam derse ne olacak Türkiye, yapmadığı soykırımı kabul etmeyeceği için AB üyesi olamayacaktır. Fransa, Cezayir'deki katliamlarını unutup Türkiye'ye insanlık dersi vermesin. Bu tutum çifte standarttır. Fransa tıpkı İngiltere'yi veto ettiği gibi Türkiye'yi de sözde Ermeni soykırımını bahane ederek veto edecektir. Ayrıca halk oylamasına gideceğiz diyerek üyeliği iyice yokuşa sürmektedir. Türkiye, kendisine karşı düşmanca tutum sergileyen Fransa'ya karşı ciddi ekonomik tedbirler almak zorundadır.'' 
     
</TEXT>
</DOC>
