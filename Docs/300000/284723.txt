<DOC>
<DOCNO> 284723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/ekonomi/eko04.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Medya patronu Black istifa etti 
</HEADLINE>
<TEXT>


Conrad Black, ABD'li medya devi Hollinger International'ın yan kuruluşu olan Hollinger Inc.'deki görevinden şirketin tamamını satın almayı kolaylaştırmak için istifa etti 

EKONOMİ SERVİSİ 

Dünyanın önemli medya şirketlerinden Hollinger International'in yan kuruluşu olan Hollinger Inc.'nin Yönetim Kurulu Başkanı ve medya patronu Conrad Black, şirketteki görevinden istifa etti. 
İstifanın arkasında Black'in sahip olduğu ve Hollinger Inc.'in yüzde 78 hissesine sahip olan Revelston Copr.'nın, şirketin tamamını satın alma kararının yattığı bildirildi. Black'in avukatı da istifanın satın almayı kolaylaştırmak için yapıldığını doğruladı. Conrad Black, geçtiğimiz aylarda New York Borsası eski başkanı Richard Breden'ın yayınladığı bir rapora göre aralarında Chicago Times, Jerusalem Post ve çok sayıda Kanada gazetesinin bulunduğu Hollinger International şirketini 400 milyon dolar dolandırmakla suçlanmış ve ardından önce CEO'luktan isifa etmiş sonra da ocak ayında başkanlıktan uzaklaştırılmıştı. 

Perle de skandala karışmıştı Black ile birlikte Hollinger International'ın direktörü ve eski Pentagon danışmanı olan Richard Perle'nin de adı skandala karışmış ve Perle, Black'in dolandırıcılığına göz yummakla suçlanmıştı. Raporun ardından Perle bir açıklama yaparak Black tarafından yanlış yönlendirildiğini söylemişti. 
Black'in Hollinger International yönetiminden uzaklaştırılmasına rağmen şirketi Revelston Corp'un, Hollinger'in yan kuruluşu olan Kanada merkezli Hollinger Inc.'de yüzde 78 hissesi bulunuyor. Black'in sahip olduğu Revelston şirketi halen, Hollinger'in içinde alınan kararlarda yüzde 68 oranında oy kullanma hakkına sahip. Bu arada Hollinger Grubu'nun sahip olduğu Daily Telegraph gazetesi, bu yıl içinde İngiliz medya devi Telegraph Grubu'nun sahibi David and Frederick Barclay kardeşlere 1.2 milyar dolara satılmıştı. 


</TEXT>
</DOC>
