<DOC>
<DOCNO> 261838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur15.html </URL>
<DATE> 2004/08/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Kayıt parası yerine bağış Kayıt sancısı yine başladı... 
</HEADLINE>
<TEXT>

     Geçtiğimiz yıllarda yüz milyonlu hatta milyarlı rakamların telaffuz edildiği, büyük tartışmalara neden olan kayıt parası konusu, kayıtların başlamasıyla yeniden gündeme oturacak gibi görünüyor. 
     Milli Eğitim Bakanlığı yetkilileri, "kayıt parası" adı altında hiçbir ücret alınmayacağını söylerken, okullardaki eksiklerin giderilmesi için bağış toplanabileceğini belirtiyorlar. 
     
     "BAĞIŞ TOPLANABİLİR" 

     Konya İl Milli Eğitim Müdürü Mehmet Özer, 13 Eylül'de başlayacak 2004- 2005 eğitim-öğretim yılı için liselerde kayıtlara bugün başlandığını bildirdi. 
     İlköğretim okulları kayıtlarının ise 23 Ağustos'ta başlayacağını ifade eden Özer, bu yıl eğitim-öğretime Konya genelinde 200 yeni derslikle gireceklerini kaydetti. 
     Halen yaklaşık 2 bin derslik açığının bulunduğunu vurgulayan Özer, eğitime destek kampanyaları kapsamında bu açığı da kapatmayı hedeflediklerini söyledi. 
     Her yıl kayıt parasıyla ilgili sorunların gündeme geldiğini belirten Özer, şöyle dedi 
     ''Kayıt parası alınmayacak. Ancak, okullarımızın genel durumu ortada, bağış toplanabilir. Çok sayıda okulumuz velilerden toplanan yardımlarla eksiklerini gideriyor, daha iyi hizmet verebiliyor. Bu yüzden zor durumdaki okullarımıza bağış yapılmasını istiyoruz. Zaten bir kampanya başlattık. İsteyen veliler eğitim-öğretim yılı içinde bağış yapar, isteyen kayıt döneminde yapar.'' Özer, kayıt sırasında bağış yapılması konusunda bir zorlama ile karşılaşanların, ilgili okul yöneticilerini il ve ilçe milli eğitim müdürlüklerine şikayet edebileceğini sözlerine ekledi. 

     
</TEXT>
</DOC>
