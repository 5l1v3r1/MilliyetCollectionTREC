<DOC>
<DOCNO> 293055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko16.html </URL>
<DATE> 2004/11/29/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Çinli Mercedes’ler geliyor 
</HEADLINE>
<TEXT>

     Daimler-Chrysler şirketi iki yeni sözleşme ile yatırımlarını Çin Halk Cumhuriyeti'ne kaydırıyor. 
     Almanya'nın Bremen kentinde imzalanan anlaşmalara göre, Daimler-Chrysler şirketi orta vadede Çin'de 1.2 milyar euroluk yatırım yapacak ve 15 bin kişiye istihdam imkanı sağlayacak. 
     
     'Tarihi bir an' 

     Daimler-Chrysler'de Çin Halk Cumhuriyeti'ndeki yatırımlardan sorumlu Yönetim Kurulu üyesi Rüdiger Grube, şirketin Yönetim Kurulu Başkanı Jürgen Schrempp ile Çin Başbakan Yardımcısı Zeng Peiyan'ın da katıldığı imza töreninde yaptığı konuşmada, sözleşmelerin imzalanmasını ''tarihi bir an'' olarak nitelendirdi. 
     
     'Mercedes üretimi seneye başlayacak' 

     Pekin'de kurulacak tesislerde 2005 yılı ortalarından itibaren Mercedes C ve E sınıfı otomobiller, Fujian bölgesindeki Fuzhou kentinde kurulacak tesislerde de 2006 yılından itibaren Sprinter ve Viano Vito marka nakliyat araçlarının üretileceği bildirildi. 
     Pekin'deki tesislerde orta vadede her yıl 25 bin, diğer tesislerdede her yıl yaklaşık 40 bin araç üretilmesi öngörülüyor. 


     
</TEXT>
</DOC>
