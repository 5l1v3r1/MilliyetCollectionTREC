<DOC>
<DOCNO> 288487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/siyaset/asiy.html </URL>
<DATE> 2004/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs pazarlık konusu değil 
</HEADLINE>
<TEXT>


Yunan basınına göre Atina, zirvede, "Kıbrıs Cumhuriyeti"nin tanınmasını istemeyecek ve Kıbrıs'ı pazarlık konusu yapmayacak 

YORGO KIRBAKİ Lefkoşa 


Yunanistan, Türkiye'nin üyelik müzakerelerinin başlaması için karar verilecek olan 17 Aralık'taki Avrupa Birliği zirvesine yönelik taktiğini belirledi. Yunan basınına göre, Kıbrıs pazarlık konusu yapılmayacak. Etnos gazetesine göre, Atina taslak pazarlığında Kıbrıs konusu veya Türkiye'nin "Kıbrıs Cumhuriyeti"ni tanıması gibi talepte bulunmayacak. 
Yunan Dışişleri Bakanlığı'ndan Brüksel'deki Daimi Yunan Büyükelçisi'ne gönderilen talimatta da, zirve kararlarıyla ilgili taslak için yapılacak pazarlıkta Atina'nın "başlangıç noktaları" yer aldı. 

Kartlar kapalı 
Papadopulos, Ada'yı ziyaret eden Yunanistan Başbakanı Kostas Karamanlis ile görüşmesinden sonra AB Zirvesi için kartlarını kapalı tuttu. Rum lider, "Prensip olarak Türkiye'ye tarih verilmesinden yanayız. Ancak, Türkiye'nin sorumluluklarını da anlayacağını ümit ediyoruz. 17 Aralık çok önemli bir tarih. Buna karşı herşey 17 Aralık'ta bitmiyor. Türkiye'nin tüm AB ülkelerini tanıması AB'yi ilgilendiren bir konudur" dedi. 
Papadopulos, Karamanlis'in şerefine verdiği yemekte ise Türkiye'nin Kıbrıs Cumhuriyeti'ni tanınması, Türk askerlerinin ve Türkiye'den gelen göçmenlerin Ada'dan ayrılması gibi bir dizi talep ortaya attı. Hemen ardından da "Türkiye'den hem 17 Aralık'a kadar ve bu tarihin sonrasında AB ülkelerinin sayısının 25 olduğunu ve hepsinden de müsbet oy alması gerektiğini idrak etmesini bekliyoruz" dedi. 

Sıcak karşılama 

Yunanistan Başbakanı Karamanlis, başbakan sıfatıyla ilk kez dün Güney Kıbrıs'a gitti. Papadopulos tarafından karşılanan Karamanlis'in ziyaretinde, AB zirvesinde iki hükümetin takınacağı tutumun açıklığa kavuşturulması bekleniyor. 


</TEXT>
</DOC>
