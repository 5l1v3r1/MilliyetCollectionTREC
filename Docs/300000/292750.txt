<DOC>
<DOCNO> 292750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/spor/axspo01.html </URL>
<DATE> 2004/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Oscar gerçeği 
</HEADLINE>
<TEXT>


Beşiktaş Teknik Direktörü Del Bosque'nin, sezon başında sakatlığını ileri süren Kolombiyalı kaleciye inanmadığı için forma vermediği ortaya çıktı. Cordoba, Glimt maçından bu yana forma yüzü görmedi 

HALİL ÖZER 


Samsun kadrosunda yok 
BEŞİKTAŞ Teknik Direktörü Vicente del Bosque, Oscar Cordoba'yı defterinden sildi. Samsunspor maçının 18 kişilik kadrosunda da yer bulamayan Kolombiyalı file bekçisinin bu duruma gelmesindeki en büyük nedenin, sezon başı yaşananlar olduğu belirtildi. Doktorların "oynar" raporuna rağmen sakatlığını bahane ederek görev almayan Cordoba'ya inanmayan Bosque'nin, bu nedenle Murat ve Ramazan'a şans verdiği ifade edildi. 

Birer maç oynadı 
BU sezon sadece Sakaryaspor karşısında 90 dakika görev yapan Oscar Cordoba, Murat ve Ramazan'ın formsuz olduğu dönemde, Bodo Glimt deplasmanında şans bulmuştu. Ancak Siyah-Beyazlı file bekçisi, bu karşılaşmada da sakatlanarak 6. dakikada sahadan ayrılmak zorunda kalmıştı. Geçen sezon ligde 27 maç, Şampiyonlar Ligi'nde de altı karşılaşmada kaleye geçen Cordoba, iyi bir performans ortaya koymuştu. 

Güvenli ama tedbirli 

'Şampiyonluk gitmedi' 
BOSQUE, şampiyonluğun yitirildiği yönünde bir görüşe katılmadığını belirtti, "Takıma olan güvenimi kesinlikle kaybetmedim" diye konuştu. İspanyol çalıştırıcı, Athletic Bilbao ve Fenerbahçe galibiyetlerinden sonra Beşiktaş'taki düşüşü kendilerinin de sorguladığını söyledi. 

'Samsun zayıf değil' 
BEŞİKTAŞ Teknik Direktörü, üç maç seyircisiz oynamalarının kendilerine zarar vereceğini, ancak kötü duruma bahane olamayacağını ifade etti. Bosque şöyle konuştu "Son iki maçını kaybeden, 5 futbolcusunu bırakan Samsunspor zayıf bir ekip görünebilir. Ama ben öyle bir takımla karşılaşacağımızı zannetmiyorum." 

Papermoon'da kavga iddiası 

SİYAH Beyazlılar'ın Basın Sözcüsü Reha Muhtar'ın, geçen cuma gecesi, kendisine sözle sataşan bir Fenerbahçe taraftarıyla kavga ettiği öğrenildi. Papermoon'da Muhtar'ın yan masasında oturan bir şahsın, "Acı var mı acı " diye sataştığı, bunun üzerine tartışma başladığı iddia edildi. 

Belçikalılar'ı korku sardı 

GÜVEN ÖZALP 

Futbolcular endişeli 
İNÖNÜ Stadı'nda yaşanan cinayetin ardından Beşiktaş'ın 1 Aralık'ta UEFA Kupası'nda karşılaşacağı Belçika takımı Standard Liege'in oyuncuları yaşanan ortamdan ürktü. Futbolcular, İstanbul'a yolculuk konusunda çekingen davranırken, yakınlarının da maça gitmesine sıcak bakmıyor. Parma'yı yenen Standard'ta golcü oyuncu Geraerts de "Soğukkanlı olmamız gerekiyor" diye konuştu. 

'Sakın gelme baba' 
BELÇİKA'DA yayımlanan Le Soir gazetesi'ne konuşan Geraerts, "Babam maça gelmek istiyordu. Ancak ona evde kalmasını söyledim. Bükreş'te olduğu gibi orada da özel bir atmosfer olacaktır" dedi. Gazetede, Parma galibiyetinin önemine de dikkat çekilerek, "Bir Türk taraftarın öldürülmesine rağmen bu galibiyet Standard'a, Beşiktaş deplasmanına serinkanlı gitme olanağı tanıyor" denildi. 


</TEXT>
</DOC>
