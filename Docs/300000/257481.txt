<DOC>
<DOCNO> 257481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/dunya/adun.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
10 defa önleyebilirlerdi 
</HEADLINE>
<TEXT>


ABD'de yayımlanan 11 Eylül Komisyonu raporuna göre, Clinton ve Bush yönetimleri, saldırıları önleme konusunda on ayrı fırsatı değerlendiremedi 

Yasemin Çongar Washington 


ABD'de dün yayımlanan 11 Eylül Komisyonu raporu, Clinton ve Bush yönetimlerinin, 2001'de New York'taki İkiz Kuleler ile Washington yakınındaki Amerikan Savunma Bakanlığı Pentagon binasına karşı düzenlenen ve yaklaşık 3 bin kişinin ölümüne yol açan saldırıların önlenmesini sağlayabilecek on ayrı fırsatın elden kaçırıldığını bildirdi. 
5'er Demokrat ve Cumhuriyetçi üyeden oluşan ve 20 aydır çalışmalarını sürdüren bağımsız komisyonun bulguları, Clinton yönetiminde dört, Bush yönetiminde ise altı kez, istihbarat boşluğu ya da eldeki istihbaratın eşgüdümsüzlik nedeniyle değerlendirilememesinden kaynaklı hatalar yapıldığını ortaya koydu. Rapora göre, bu hatalar 11 Eylül saldırılarını düzenleyen hava korsanlarının yakalanamaması ve saldırı planının önceden gün ışığına çıkarılamaması sonucunu verdi. 
Rapor, ABD'nin her düzeydeki ihmal ve hatalarını eleştiriyor. 570 sayfalık rapor, herhangi bir yetkiliye karşı "suçlayıcı" tavır almaksızın, benzer hataların tekrarlanmaması amaçlı önerilerde bulunuyor. 

"Daha kötüsü olabilir" 
Komisyon Başkanı Thomas Kean, raporu kamuoyuna açıklarken, "Amerikan devleti 11 Eylül öncesinde, terörist tehditle mücadele konusunda yeterince aktif değildi" dedi. Kean, terör tehdidinin sürdüğünü belirtirken, "Daha büyük çapta bir saldırı mümkün, hatta muhtemeldir" ifadesini kullandı. 

'Geliyorum' dedi, göremediler 

New York'taki Dünya Ticaret Merkezi'nin İkiz Kulelerinin cehennemi andıran yıkımı ve 3 bine yakın kişinin ölümüyle sonuçlanan 11 Eylül saldırılarının planlanma ve hazırlıklarının, ABD'deki istihbarat örgütlerinin ağına, Clinton döneminde dört, Bush döneminde ise altı kez parçalar halinde takıldığı saptandı. Komisyon üyeleri dün raporu kamuoyuna duyurmadan önce Başkan Bush'a Beyaz Saray'da brifing verdiler. Bush daha sonraki açıklamasında, "Komisyon'a da söyledim. Hükümet olarak ne yapmamız gerekiyorsa yapacağız" dedi. 


</TEXT>
</DOC>
