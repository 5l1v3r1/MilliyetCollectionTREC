<DOC>
<DOCNO> 274155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/spor/spo04.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan Onlar makine değil 
</HEADLINE>
<TEXT>


Trabzonspor'un hocası, Gaziantep maçında kaybedilen puanların doğal olduğunu vurguladı 


'Mesafe almışız' 
BORDO - Mavili takımın teknik patronu Ziya Doğan, oyuncularını savunarak, doğru yolda olduklarını söyledi. Doğan, "Bazı maçları fırsat bilen bazı çevreler, bunu kullanmak ve bizi yıpratmak istiyor. Türkiye'nin en iyi takımlarından biri olan Gaziantepspor'a puan vermemiz, Avrupa'nın iyi takımlarından birini yenemememiz bile kabul edilemiyor. Demek ki çok büyük mesafeler almışız" dedi. 

'Önce insan' 
ÇOK yoğun tempo içinde maçlar oynadıklarını hatırlatan Doğan, şöyle devam etti "Rakiplerimiz, 6. maçını oynarken bizde bazı futbolcular 13'üncüye çıktı. Buna rağmen onlardan daha iddialıyız. Oyuncularım makine değil. Onları önce insan olarak değerlendirmek lazım. Şu ana kadar onlarda en ufak düşüş görmedim. Yaşanabilecek yenilgileri de inanılmaz büyütüp, kulübe zarar vermenin anlamı yok". 

Restini çekti 
FENERBAHÇE'DEKİ Serhat - Semih tartışmasını örnek gösteren Trabzonspor'un hocası, Tolga olayının da kapatılması gerektiğini vurguladı. Ziya Doğan, "Tolga formayı bana atmış. Benim adım Ziya Doğan. Böyle bir şey yapacak oyuncunun yanımda işi olamaz. Yattara'nın profesyonel anlayışındaki eksikleri gidermeye çalışıyoruz. Bunu başarırsak, dünyanın sayılı futbolcularından biri olur" dedi. 

Baklava ziyafeti 

TRABZONSPOR, Sakaryaspor maçının hazırlıklarını dün sabah yaptığı tek çalışmayla sürdürdü. Dişini çektiren Fatih idmana katılmazken, çalışma sonrası bir grup öğrenci futbolculara baklava ikram etti. Öte yandan sakatlığı nedeniyle uzun süredir takımdan uzak kalan Yattara'nın iyileşmesi için Ziya Doğan özel program uygulatmaya başladı. Yattara'nın Athletic Bilbao maçına yetişmesi hedefleniyor. 

Bıçakçı yumuşadı 

FUTBOL Federasyonu Başkanı Levent Bıçakçı, gelecek dönemde Trabzon'da yine milli maç yapılacağını söyledi. Trabzonspor Başkanı Atay Aktuğ ve Trabzon dernekleri temsilcilerini kabul eden Bıçakçı, "Önyargılı değiliz. Tabii ki Trabzon'da milli maç oynarız. Hiçbir zaman, hiçbir şekilde Trabzon halkını karalamak ve küçük düşürmek gibi bir niyetim olamaz" dedi. 

A.Bilbao'ya Betis darbesi 

TRABZONSPOR'UN UEFA Kupası'nda rakibi Athletic Bilbao, İspanya Ligi'nde Real Betis'e deplasmanda 2 - 1 yenildi. Ev sahibi ekip 36. dakikada Juanito ile öne geçti. Bir dakika sonra Urzaiz'in golü Athletic Bilbao'ya beraberliği getirdi. İlk yarı 1 - 1 kapanırken 57'de Fernando'nun sayısı maçın skorunu belirledi. 


</TEXT>
</DOC>
