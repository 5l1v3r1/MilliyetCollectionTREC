<DOC>
<DOCNO> 262835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonspo27.html </URL>
<DATE> 2004/08/12/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
İtalyan basını Emre Basel'i bozmayı başardı... 
</HEADLINE>
<TEXT>

     FC İnter, Avrupa Şampiyonlar Ligi 3. Ön Eleme Turu'nda İsviçre deplasmanında oynadığı ilk karşılaşmada Basel ile 1-1 berabere kalmış olmaktan dolayı mutlu. 
     İtalyan spor gazeteleri konuya ilişkin haber başlıklarında, karşılaşmada Siyah-mavililerin golünü imzalayan Brezilyalı genç yıldız Adriano'yu ön plana çıkardı. Emre Belözoğlu, son 14 dakikada forma giymiş olmakla birlikte, dikkatleri üzerinde toplamayı başardı. 
     La Gazzetta dello Sport, ''Adriano dizgin tanımıyor'' diye manşet attı. Tuttosport gazetesi, daha uzun bir manşet kullanarak, ''Adriano şovu. İnter'e altın beraberlik'' dedi. Corriere dello Sport ise FC İnter karşılaşmasına ilişkin haberi ilk sayfadan, ''Adriano'dan müthiş gol. Mancini'li ekibin ilk maçında değerli bir beraberlik'' cümleleriyle anons etti. 
     Karşılaşmada Emre Belözoğlu'na 76. dakikadan itibaren forma şansı tanındı. Tuttosport gazetesi, oyunculara ilişkin değerlendirmelerinde milli oyuncumuza 6 vererek, ''Emre, Cambiasso ile değiştirildi. 76. dakikadan itibaren tüm yoğunluğuyla oyuna daldı. Ama o denli etkin olamadı. Yine de mücadeleci oyunuyla Basel'in oyununu bozmayı başardı'' diye yazdı. 
     La Gazzetta dello Sport ve Corriere dello Sport ise sadece 14 dakika oynatılan Emre'ye herhangi bir not vermemeyi yeğlediler. La Gazzetta dello Sport, ''Emre son dakikalarda, önce sol kanatta, sonra da ortada Veron'un yanı başında oynadı'' demekle yetindi. 

     
</TEXT>
</DOC>
