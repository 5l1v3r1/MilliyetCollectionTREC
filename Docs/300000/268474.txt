<DOC>
<DOCNO> 268474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonsiy07.html </URL>
<DATE> 2004/09/02/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
CHP, öğretmenliğin 3'e ayrılmasını Anayasa Mahkemesi'ne götürdü 
</HEADLINE>
<TEXT>

     CHP, öğretmenlik mesleğini, ''öğretmen, uzman öğretmen ve başöğretmen'' gibi üç kariyer basamağına ayıran yasanın iptali ve yürürlüğünün durdurulması istemiyle Anayasa Mahkemesi'nde dava açtı. 
     Koç ve Kars Milletvekili Selami Yiğit, başvuru dilekçesini Anayasa Mahkemesi Genel Sekreterliği'ne verdiler. 
     Haluk Koç, mahkemeden ayrılırken gazetecilere yaptığı açıklamada, bugüne kadar 35 yasanın bazı maddelerinin iptali için Anayasa Mahkemesi'nde dava açtıklarını söyledi. 
     5204 sayılı Milli Eğitim Temel Kanunu ve Devlet Memurları Kanununda Değişiklik Yapılmasına İlişkin Kanun'un 1. ve 2. maddelerinin Anayasa'nın 2, 10, 11, 90 ve 128. maddelerine aykırı olduğu gerekçesiyle iptali ve yürürlüğünün durdurulması istemiyle dava açtıklarını belirten Koç, şöyle devam etti 
     ''Yasanın 1. maddesinin son fıkrası, toplam serbest öğretmen kadro sayısı içinde uzman öğretmen oranını yüzde 20 olarak belirlemiş olduğundan uzman öğretmenlik sıfatı öğretmenlerin sadece yüzde 20 üzerinde bırakılıyor, yüzde 80'inden geri alınmış oluyor. Milli Eğitim Temel Kanunu'nun 43. maddesinde öğretmenlik devletin eğitim ve öğretim ve bununla ilgili yönetim görevlerini üstüne alan özel bir uzmanlık mesleği olarak tanımlanmaktadır. Şimdi bu duruma göre, görevde bulunan tüm öğretmenlerin bu tanıma göre uzman olduklarının kabul edilmesinde yasal ve hukuki zorunluluk vardır. Bunun anlamı uzmanlığın tüm öğretmenler için kazanılmış hak olduğudur. Getirilen kanunun 1. maddesinde yüzde 20'lik bir öğretmenlik grubuna uzman statüsü verilecek, yüzde 80'i de uzman öğretmenlik sıfatından arındırılmış olacak.'' CHP'lilerin tasarının TBMM'deki görüşmeleri sırasında uyarıları dile getirdiklerini anlatan Koç, ''Gözünü kapatan bir siyasi çoğunluk tarafından duyulmadan, görülmeden, hukuksal yanlışlıklar irdelenmeden, 'Ben yaptım oldu' mantığıyla yasalaştırılmasıdır. 35. kez gelmemizin temel sebebi budur. Umarım 70. kez gelmeyiz. Ama bu mantık devam ederse, yani çoğunluğu, toplumsal çoğulculuğun üstünde bir mantık olarak siyaseten yorumlamaya devam ederlerse herhalde sayısız kez gelme ihtiyacı ortaya çıkacak'' diye konuştu. 
     Yasanın iptali istenen 1. maddesi, öğretmenlik mesleğini, adaylık döneminden sonra öğretmen, uzman öğretmen ve başöğretmen gibi üç kariyer basamağına ayırıyor, kariyer basamaklarına ilişkin düzenlemeleri içeriyor. Ayrıca, maddenin son fıkrası, toplam serbest öğretmen kadro sayısı içinde başöğretmen oranını yüzde 10, uzman öğretmen oranını yüzde 20 olarak belirliyor. Yasanın iptali istenen 2. maddesi ise öğretmenlik mesleğinin kariyer basamaklarına ayrılışı esas alınarak, en yüksek devlet memuru aylığının uzman öğretmenlere yüzde 20'sinin, başöğretmenlere ise yüzde 40'ını aşmayacak şekilde ilave eğitim, öğretim tazminatı verilmesini düzenliyor. 
     
</TEXT>
</DOC>
