<DOC>
<DOCNO> 294015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/spor/axspo02.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hesap adamı Daum 
</HEADLINE>
<TEXT>


Fenerbahçe Teknik Direktörü, sporcuların performansının, onlarla yaptığı özel görüşmelerin ve yönetime sunduğu görüşlerin bulunduğu üç ayrı defter tuttuğunu söyledi, bu tür çalışma düzeninin Alman mantığı olduğunu vurguladı 


FB TV'ye konuştu 
FENERBAHÇE Teknik Direktörü Christoph Daum, FB TV'ye yaptığı konuşmada, çalışma ve hedeflerini geniş bir şekilde sıraladı. Sarı - Lacivertli takımı tarihe geçirmek hedefi taşıdıklarını söyleyen Alman çalıştırıcı, oto kontrolü antrenman notlarıyla sağladığını belirtti. Bütün maçlara ve idmanlara yönelik defterinin yanında, oyuncularıyla yaptığı özel konuşmaları da bir deftere kaydettiğini belirten Daum, yönetim kuruluyla yaptığı görüşmeleri de başka bir defterde topladığını ifade etti. 

'Bu bile başarıdır' 
BU tür bir çalışmanın Alman mantığı olduğunu da vurgulayan Fenerbahçe çalıştırıcısı, bu yazılı bilgileri planlamalarını kontrol etmek adına kullandıklarını vurguladı. Daum şöyle devam etti "Bir Türk gibi açık yürekli oluyorum ve içimden ne geliyorsa söylüyorum. Şampiyonlar Ligi'nde Manchester ve Olympique Lyon maçları gibi acı dersler aldığımız karşılaşmalar oldu. Geçen sene kaleci Blazek'in sakatlanmasından sonra Milan'a elenen bir Sparta Prag'ı gerimizde bıraktık. Bu da bir başarıdır." 

Noel yine sıkıntı 

FENERBAHÇE'DE bulunan 6 yabancı futbolcunun, Noel tatiline gitme isteği sıkıntı yarattı. Türkiye Kupası ikinci kademe karşılaşmalarının 22 Aralık'ta oynanacak olması nedeniyle Teknik Direktör Daum'a başvuran 5 Brezilyalı ve 1 Hollandalı'nın izin talebi, yönetim tarafından görüşülerek karara bağlanacak. 

Her şey çocuklar için 

İSTİKLAL Marşı'nı ezbere okuyan, yurt dışında Türkiye'nin gönüllü kültür elçiliğini yapan, Türkiye'nin önemli günlerini kutlayan Daum, bir Türk gibi de açık yürekli davrandığını belirtti. Türkiye'deki lösemili, engelli ve kimsesiz çocuklara da kucak açan Alman teknik adam, yine onlar için kamera karşısına geçti. Bu çocuklar yararına Gazi firmasının reklamlarında rol alan Daum, Fener sokaklarında çocuklarla buluştu. 

Kocaman'ı ikna eden söz 

MEHMET Yozgatlı, eşi Emine ve küçük oğlu Efe ile Fenerbahçe Dergisi'ne konuk oldu. Hayatından ve futbolculuk döneminden söz eden başarılı futbolcu, Sarı - Lacivertli formaya kavuşmasını şöyle anlattı "Aykut hocam, 'Seni Fenerbahçe istiyor, ama benim sana ihtiyacım var' dedi. Ben de, Fenerbahçe'de oynamak ayrıcalıktır, siz de bu kulüpte oynadınız. Bu isteğimi en iyi siz anlarsınız deyince Fenerbahçe sayfası açıldı." 

Emniyet-Fener omuz omuza 

Sarı-Lacivertliler, İstanbul Emniyeti'nin organize ettiği "Eğitime destek" kampanyasına katıldı, Dilek Sabancı İlköğretim Okulu'nu ziyaret etti 

ERDOĞAN DERMANCI 

Tuncay'a mektup 
FENERBAHÇELİ futbolcular, İstanbul Emniyet Müdürlüğü'nün "Eğitime destek" kampanyasına katıldı. Küçükbakkalköy'deki Dilek Sabancı İlköğretim Okulu'nun salonunda gerçekleştirilen törene, Sarı-Lacivertliler'den Ümit, Tuncay, Nobre, Servet, Volkan, Kemal ve Fabiano katıldı. Törende bir öğrenci Tuncay'a mektup verdi. Tuncay, bunun yardım talebi olması halinde elinden geleni yapacağını belirtti. 

'Tokmak bizde' 
FENERBAHÇE Yönetimi, performansından memnun kaldığı Nobre'nin bonservisini alıp, üç yıllık imza attırmak için çalışmalarını hızlandırdı. Arkadaşlarıyla birlikte "Eğitime destek" kampanyasına katılan Brezilyalı da, dün davulun tokmağını eline alıp, espri yaptı, "Bu sezon tokmak bizim elimizde. Şampiyon olacağız" diye konuştu. 

Stoper aranıyor 

YUSUF KOBAL 

ANKARAGÜCÜ maçı hazırlıklarını dün yaptığı tek çalışmayla sürdüren Fenerbahçe'de, Teknik Direktör Daum, stoper konusunda kararsızlığa düştü. Cezalı Luciano'nun yerine dün Kemal ve Selçuk'u deneyen Alman çalıştırıcı, daha sonra sağ bekte oynayan Önder'i savunmanın ortasına çekip, Kemal'i kanatta görevlendirdi. Sakatlığı süren Hooijdonk çalışmalara yine katılmazken, Deniz takımdan ayrı çalıştı. 


</TEXT>
</DOC>
