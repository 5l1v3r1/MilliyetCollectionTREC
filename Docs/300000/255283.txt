<DOC>
<DOCNO> 255283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/spor/spo02.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Canları çıktı 
</HEADLINE>
<TEXT>


YUSUF KOBAL 


Testten geçtiler 
FENERBAHÇE, Almanya kampının ikinci gününde güç ve kondisyon ölçümü için yapılan laktak testinden geçti. Altışar kişiden oluşan üç grup halindeki testlerde futbolcuların adeta pestili çıktı. Kalp atışlarının ve kan değerleri ölçümlerinin de yapıldığı koşu ağırlıklı testi, ayağında çekme meydana gelen Fatih Akyel tamamlayamadı. Yıldız futbolcunun morali oldukça bozuldu. 

Gurbetçi ilgisi 
SARI-Lacivertli takımın kamp yaptığı Bitburg'a gurbetçiler adeta hücum etti. Taraftarlar futbolcuları görmek, dokunmak ve onlardan imza almak için birbirleriyle yarıştı. Kıran kırana geçen akşam çalışmasında Daum çift kale maçında futbolcuların agresif oynamalarını, pres yapmalarını söyledi. Alman hoca tüm atakların da golle sonuçlanmasını istedi. 

'Fenerbahçe'ye yenilmeye hazırız ' 
ÖNDER YILMAZ 

SURİYE Başbakanı Naci Otri Fenerbahçeli olan Başbakan Recep Tayyip Erdoğan'ı, ülkesinde yapılan 70 bin kişilik stadın açılışına davet ederek, "Eğer Fenerbahçe'yi de beraberinizde getirirseniz, yenilmeye hazırız" dedi. Resmi ziyaret için Ankara'ya gelen Otri, "İkinci vatanınıza gelince 70 bin kişilik yeni stadımızın açılışını yapacağız. Gelirken Fenerbahçe'yi yanınıza alın. Birlikte maç yapalım. Böylesine büyük bir ekibe mağlup olmaya hazırız" diye konuştu. Erdoğan da, bu yıl içerisinde uygun olan bir tarihte Suriye'yi ziyaret etmekten büyük memnuniyet duyacağını söyledi. 

Kohler'den gölge takibi 
VÖLLER'İN istifasının ardından Alman Milli Takım Teknik Direktörlüğü için ismi gündeme gelen Daum, kampta yakın markaja alındı. Alman Ümit ve Bayan Milli Takımları'nı çalıştıran Kohler, aynı otelde kamp yaptıkları Daum'u bir dakika bile yalnız bırakmıyor. Kohler'in, tecrübeli teknik adamı Milli Takım'ın başına gelmeye ikna etmeye çalıştığı kulaktan kulağa dolaşıyor. 

'Savaşan kazanır' 
FENERBAHÇE'NİN iki yıldız ismi Deniz ve Mehmet, savunmada ve orta sahada birçok alternatifin olmasının takımın başarısını artıracağını iddia etti. Deniz, "Defansın her noktasında oynarım. Kendimi gösterip formayı alacağım" derken, Mehmet, "Serhat, Selçuk ve Serkan ile birlikte yarış içinde olacağız. Son kararı hocamız verecek. İyi olan formayı giyer" yorumunu yaptı. 

İşte Alexotan 

Fenerbahçe'nin Brezilyalı yıldızı, Copa Amerika'daki performansıyla herkesi büyüledi. Sambacılar, tecrübeli futbolcuya, uyku ilacı Lexotan'dan esinlenerek yeni lakap taktı 

'Yeniden doğuş' 
FENERBAHÇE'NİN Sambacısı Alex, Copa Amerika'da gösterdiği performansla ayakta alkışlanırken, Brezilya'nın da yeni gözdesi oldu. Reuter Ajansı'nda yer alan haberde, 2000 Sidney Olimpiyatları'nda altın madalyayı Kamerun'a kaptıran Brezilya'nın Alex ile birlikte "Yeniden doğduğu" belirtildi. Sambacı'nın, öldürücü asistleriyle rakip savunmaların kabusu olduğuna da dikkat çekildi. 

Uyku ilacı gibi 
REUTERS, yıldız oyuncunun yeni isminin "Alexotan" olduğunu vurgularken, bu lakabın Lexotan adlı uyku ilacından esinlenerek verildiğini belirtti. Brezilyalı futbolcunun maç içinde bir süre gözlerden uzak kalmayı tercih ettiği, rakipleri uyuduktan sonra da sahneye çıkıp işi bitirdiği vurgulandı. Haberde, Sambacı'nın geniş açıklamaları da yer aldı. 

'Bazen uyuyorum' 
ALEX, her oyuncunun kendine göre kalitesinin olduğunu belirterek, "Benim oyunumu beğenenler de, beğenmeyenler de var. Ben buyum, bazen uyanığım, bazen maçlarda uyuyorum" dedi. Parreira'nın kaptanlık bandını vermesinin güvenini arttırdığını ifade eden yıldız futbolcu, "Benim kalitemi en iyi o biliyor. Cruzeiro ile yaşadığım büyük başarı da bunda rol oynadı" diye konuştu. 

Hedefleri aynı 
SAMBACI, Kosta Rika maçının ardından Fenerbahçe ile ilgili çarpıcı açıklamalar da yaptı. Alex şu ifadeleri kullandı "Kariyerimde hep ileriye gitmek istediğim için Fenerbahçe'yi tercih ettim. Fenerbahçe, Avrupa'da zirveye oynayan bir takım olmak istiyor. Ben de bunu istiyorum. Bu nedenle Avrupa'dan gelen diğer bütün teklifleri reddettim." 

FB Günlüğü 

Rakip Mannheim 
FENERBAHÇE, Almanya kampındaki ilk hazırlık maçında bugün Alman İkinci Ligi takımlarından Mannheim ile kozlarını paylaşacak. TSİ 20.30 başlayacak olan maçı Show TV naklen ekranlara getirecek. 

Moraller bozuk 
SARI - Lacivertli camiada üst üste gelen sağlık sorunları keyifleri kaçırdı. İkinci Başkan Mahmut Uslu'nun kızı Dizen Uslu'nun Amerika'da beyin ameliyatı geçirdiği öğrenildi. Dizen Uslu'nun durumunun iyi olduğu açıklandı. Bu arada Başkan Aziz Yıldırım da bugün ABD'de kalp ve damar kontrolünden geçecek. Yıldırım'ın by-pass ameliyatı olacabileceği iddia edildi. 

İlk deneme, ilk fırça 
DAUM, Baselli Gökhan ile Grashoppers'tan gelen Önder'i dünkü laktak testine dahil etti. İki futbolcunun bir süre takımla deneneceği açıklandı. Bu arada Gökhan ve Önder'in, Murat Kuş'un iznine karşın gazetecilerle konuşması Daum'u çileden çıkardı. Alman hoca iki gurbetçiyi, "Şov yapmaya mı geldiniz " sözleriyle azarladı. 

Acemi şoför 
KAMPIN neşe kaynağı Luciano dün de herkesi kırdı, geçirdi. Brezilyalı futbolcu, antrenman öncesinde takımı taşıyan minibüsü kullanmak istedi. Ancak iki denemesinde de hareket ettiremedi. 

Kaleci bulundu 
FENERBAHÇE'NİN kamp yaptığı tesislerde Alman Bayan Milli Takımı'nın da çalışması ilginç diyalogları beraberinde getirdi. Fatih Akyel, bayan kaleciyi işaret ederek, "İşte aradığımız file bekçisi" dedi. 


</TEXT>
</DOC>
