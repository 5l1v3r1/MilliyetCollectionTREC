<DOC>
<DOCNO> 264369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sondun35.html </URL>
<DATE> 2004/08/18/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Talat'ın bir Rum milletvekilini KKTC'ye soktuğu öne sürüldü... 
</HEADLINE>
<TEXT>

     KKTC Başbakanı Mehmet Ali Talat'ın Rum milletvekili Hristos Purgurides'in kimlik kontrolü yapılmaksızın KKTC'ye girmesine imkan sağladığı ileri sürüldü. 
     KKTC'de yayımlanan Afrika gazetesinde yer alan habere göre, dün Lefkoşa'daki Ledra Palas sınır kontrol noktasına gelen Rum milletvekili, ''kimliğini unuttuğu'' gerekçesiyle kimlik kontrolü yaptırmadan KKTC'ye girmek istedi. 
     Görevli polislerce KKTC'ye girişi engellenen Rum ana muhalefet partisi DİSİ'nin üyesi Purgurides'in, Başbakan Talat'a telefon ederek, sınır kontrol noktasındaki polisleri şikayet ettiği bildirildi. 
     Purgurides'in telefonu üzerine makam aracıyla sınır kapısına gelen Başbakan Talat'ın Rum miletvekilini aracına alarak sınır kontrol noktasından uzaklaştığı öne sürüldü. 
     Bu arada, sınır kontrol polislerinin bağlı bulunduğu Kıbrıs Türk Güvenlik Kuvvetleri Komutanlığı'nın olaydan rahatsız olduğu ve sınır kapısındaki polislerden savunma istediği iddia edildi. 
     
     DENKTAŞ ''ÜZÜCÜ BİR OLAY'' 
     KKTC Cumhurbaşkanı Rauf Denktaş da, konuya ilişkin olarak bir grup gazeteciye yaptığı açıklamada, Rum milletvekilinin KKTC'ye bu şekilde girişini ''üzücü bir olay'' olarak nitelendirdi. 
     Cumhurbaşkanı Denktaş, açıklamasında şu görüşleri dile getirdi 
     ''Üzücü bir olay. Devletin yasalarını devletin başbakanı çiğneyip geçmemeliydi. Rumları memnun etmek için bir şeyler oluyor. Rumlar da bize devletin yok olduğunu bir şeyler yaparak gösteriyorlar. Devletimizin varlığını, katı durarak, devletten vazgeçmediğimizi hareketimizle belli ederek anlatamadık. Siyasi ve yasal yapımızı küçük deliklerle deliyorlar. Buralardan sızan su devlet temelimizi yıpratıyor. Ateşkes anlaşmasıyla devam eden bir ortamda şahsi dostluklarla devlet işleri halledilemez. Olay çok üzücüdür. Başbakan'ın durumun vehametini anlaması gerekirdi.'' 
     
</TEXT>
</DOC>
