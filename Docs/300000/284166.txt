<DOC>
<DOCNO> 284166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur40.html </URL>
<DATE> 2004/10/28/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
3 trilyonluk katibeye başsavcıdan ilginç savunma 
</HEADLINE>
<TEXT>

     Bursa Adliyesi'nde 512 milyon lira maaşla çalışan katibe olan Sıddıka Öztürk'ün banka hesabında üç trilyon lira çıktı. Paranın bazı h kimlere ait olduğu iddiası üzerine soruşturma başlatıldı. 
     Sabah Gazetesi muhabiri İsmet Acar'ın ortaya çıkarttığı skandal üzerine gazeteciler bugün Bursa Cumhuriyet Başsavcısı ile görüştü ve ilginç bir savunma ile karşılaştı. 
     Bursa Cumhuriyet Başsavcısı Abdülkadir İlhan, Bursa Adliyesi'nde görevliyken Mustafakemalpaşa Adliyesi'ne geçici görevle gönderilen katibe Sıddıka Öztürk'ün banka hesabında 3 trilyon lira bulunduğuna dair iddiayla ilgili olarak, ''Söz konusu katibenin parasının kaynağına ilişkin ne söylesek, anlamı olmayacak'' dedi. 
     Başsavcı İlhan, gazetecilerin sorusu üzerine, bu konuda iki aydır yapılan spekülasyonlar olduğunu belirterek, şöyle konuştu 
     ''Gazeteciler, bu konuda benden daha çok bilgili. Konuyla ilgili iki müfettiş geldi. 1.5 aydır araştırıyorlar. Benim şahsi fikrim, bu haberin böyle yazılması çok yanlış. Hakimleri zan altında bırakır. Müfettişlerin 1.5 ayda netleştiremediği ve bir sonuç alamadığı bir soruşturmayı, gazeteci nasıl bitirmiş de karar vermiş. Söz konusu katibenin parasının kaynağına ilişkin ne söylesek, bir anlamı olmayacak. Belki de kendi ailesinden, arkadaşlarından almış olduğu bir paradır. Onunla ilgili netleşen bir şey yok. Konuyla ilgili açılan dava olup olmadığını da bilmiyorum.'' 
     
     512 milyon lira maaş alıyor 

     Yaklaşık 10 yıldan beri katibe olarak çalışan, Sıddıka Öztürk'ün, dört ay önce evlendiği öğrenildi. Öztürk'ün aralarında ABD ve Fransa'nın da bulunduğu 7 ayrı ülkeye defalarca tatile gittiği ve hemen her hafta sonunu da Kıbrıs'ta geçirdiği belirtiliyor. Adliye çalışanlarınca iyi giyinen, eğlenceyi seven birisi olarak tanımlanan ve kendisine 'Şenay' adıyla hitap edilen Sıddıka Öztürk'le ilgili Adalet Bakanlığı müfettişlerinin soruşturma sonucu merakla bekleniyor. 
     
</TEXT>
</DOC>
