<DOC>
<DOCNO> 295385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/guncel/gun07.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Esra'ya okul tebligatı 
</HEADLINE>
<TEXT>


Babası ikna edildiği halde okula gitmeyen 12 yaşındaki Esra'nın evine jandarma gitti 

GÖKHAN KARAKAŞ 

"Haydi Kızlar Okula" kampanyası çerçevesindeki görüşmelerde babası ikna edilen Esra K. 12 , dün hafta başı olmasına karşın yine okula gitmedi. Kartal Kaymakamı Dursun Ali Şahin, kızın evine jandarmanın tebligat yaptığını söyledi. Başörtüsünü çıkarmadığı için okula gitmeyi reddeden Esra K., tüm çabalara rağmen okula gitmemekte ısrar ediyor. Babasının ikna edilmesine karşın Esra K. 10 günden bu yana okula gitmiyor. Geçen hafta babası Necmi K.'nin, kızını ikna ederek okula getirmek için Şahin'den istediği 3 günlük süre sonunda da bir şey değişmedi. Şahin, Esra K.'nin dün de okula gitmemesi üzerine harekete geçtiklerini ve ilçe jandarma komutanlığına gerekli yazıları gönderdiklerini söyledi. 


</TEXT>
</DOC>
