<DOC>
<DOCNO> 265358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/ekonomi/eko02.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
'Petrole rağmen yıl sonu enflasyon hedefi tutacak' 
</HEADLINE>
<TEXT>


Yüzde 12 olarak belirlenen yıl sonu enflasyon hedefinin petrol fiyatlarındaki yükselişe karşın tutturulacağını belirten Başbakan Yardımıcısı Şener, "Dengeler kuruldu" dedi 


Devlet Bakanı ve Başbakan Yardımcısı Abdüllatif Şener, yıl sonu enflasyon hedefi olan yüzde 12'nin petrol fiyatlarındaki artışa rağmen gerçekleşeceğini söyledi. Şener, Konya'nın Sarayönü İlçesi'ne bağlı Başhüyük Beldesi'nde düzenlenen 'Birlik ve Beraberlik Şöleni'nde gazetecilerin sorularını yanıtladı. 
Bakan Şener, petrol fiyatlarındaki artış konusundaki düşüncesinin sorulması üzerine, petrol fiyatlarının tarihindeki en yüksek düzeye ulaştığını hatırlatarak, son zamanlarda petrol fiyatlarında meydana gelen artışın yıllardır görülmeyen bir durum olduğunu belirtti. 
Bundan üç - dört yıl önce ham petrolün varilinin 10 - 11 dolar olduğu düşünüldüğünde bugün 40 doların üzerindeki bir fiyatın hangi düzeyi ifade ettiğinin anlaşılacağını vurgulayan Şener, şöyle konuştu 
"Yalnız burada şunu belirtmem gerekir bu son gelişmeler çerçevesinde gerekli perspektifler oluşturulmuştur. Buna göre gerekli finansman ve dengeler kurulmuş ve makro ekonomik hedeflerimiz üzerinde, hedeflerimizi bozucu etkiler asgari düzeye çekilmiştir. 
Enflasyon hedefi, petrol fiyatlarının da etkilediği bir konudur. Ancak bildiğiniz gibi yıl sonu enflasyon hedefini yüzde 12 olarak belirlemiştik ve yıl sonu hedefimiz petrol fiyatlarındaki artışa rağmen gerçekleşecektir." 

İlk yedi ayda yüzde 3 
Yılın ilk yedi ayı itibariyle tüketici fiyatlarındaki enflasyonun yüzde 3 civarında olduğunu dile getiren Şener, "Şu ana kadar zaten çok düşük düzeyde seyretmiştir. Yıl sonu itibariyle hedefimizi bozacak bir durum söz konusu değildir" dedi. 

'Cari açığı öngöremedik' Bütçe disiplini konusuna da son derece hassasiyet gösterdiklerini ifade eden Şener, şunları söyledi "Bütçe uygulamasıyla ilgili tüm önlemler alınıyor. Faiz dışı fazla hedefinin tutturulması için de gerekli tüm bütçe uygulamalarıyla ilgili tedbirler alınmıştır. Dolayısıyla bütçe hedefleri açısından da hedefimizi saptırıcı bir durum söz konusu değildir. Fakat cari denge ile ilgili öngörülerimizin ötesinde bir etkisi olmuştur. Ancak bu da kontrolümüz altındadır." 


</TEXT>
</DOC>
