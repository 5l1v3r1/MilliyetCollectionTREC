<DOC>
<DOCNO> 268261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas06.html </URL>
<DATE> 2004/09/01/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
'En iyi 10 Türk Filmi' Altın Portakal'da 
</HEADLINE>
<TEXT>

     DHA 
HALK tarafından belirlenen En İyi 10 Türk Filmi', 3- 10 Ekim tarihleri arasında düzenlenecek 41'inci Antalya Altın Portakal Film Festivali'nde ücretsiz olarak gösterilecek. 
     Türkiye'de 1914 yılından günümüze kadar çekilen 6 bin 58 uzun metraj filmden, 1960- 1986 yılları arasında çekilen 4 bin 425'i arasında En İyi 10 Türk Filmi'ni belirlemek için anket yapıldı. Ankara Sinema Derneği'nin vatandaşlarla yaptığı anket sonucu belirlenen Anayurt Oteli', Masumiyet', Selvi Boylum Al Yazmalım', Umut', Muhsin Bey', Gelin', Yol', Sürü', Uzak' ve Susuz Yaz' adlı En İyi 10 Türk Filmi', Altın Portakal Film Festivali'nin Özel Gösterim' bölümünde halka ücretsiz olarak gösterilecek. 
     Bu filmlerden Anayurt Oteli, Anadolu'da küçük bir kasabada, otel işleten tuhaf bir kişinin, bir gece kalıp otelden ayrılan gizemli bir kadını beklemesini konu ediniyor. Masumiyet'te üç mutsuz kişinin trajedisi, Selvi Boylum Al Yazmalım'da ise bir kasabada geçen büyük bir aşk öyküsü anlatılıyor. Türk sinemasının usta yönetmeni Atıf Yılmaz'ın yönettiği filmde, Türkan Şoray ve Kadir İnanır başrolleri paylaşıyor. 
     
     YILMAZ GÜNEY'İN İKİ FİLMİ VAR 

     Yılmaz Güney'in, Umut', Yol' ve Sürü' adlı filmleri de seçilen en iyi 10 film arasında yer alıyor. 
     Usta oyuncu Şener Şen'in prensiplerinden hiçbir zaman taviz vermeyen bir müzik organizatörünü canlandırdığı Muhsin Bey' yine en iyi 10 film arasında yer alarak, festivalde gösterim hakkı kazandı. 
     Hülya Koçyiğit'in başrollerini oynadığı Anadolu'dan İstanbul'a gelen bir ailenin yaşam mücadelesinin anlatıldığı Gelin' ve yine Anadolu'daki insanların dramının anlatıldığı, 1964 Berlin Film Festivali'nde aldığı Altın Ayı ödülüyle Türk Sineması'na ilk uluslararası başarıyı getiren Susuz Yaz' da festival kapsamında gösterilecek 10 film arasında yer alıyor. 
     Son olarak Cannes Film Festivali'nde Jüri Özel Ödülü' ve En iyi Erkek Oyuncu Ödülü'nü alan 'Uzak' adlı Nuri Bilge Ceylan film de en iyi 10 Türk Filmi arasında gösterildi. Uzak, büyük kentlerde yaşayan insanların yalnızlığını ve iletişimsizliğini anlatıyor. 
     
</TEXT>
</DOC>
