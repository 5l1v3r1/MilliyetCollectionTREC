<DOC>
<DOCNO> 288082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonsiy23.html </URL>
<DATE> 2004/11/11/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Bütçe görüşmeleri... Kamu kaynakları hesapsız kullanılmayacak 
</HEADLINE>
<TEXT>

     Ulaştırma Bakanı Binali Yıldırım, demiryollarında ''tarikat- cemaat ilişkilerine dayalı kadrolaşma'' yapıldığı yolundaki iddiayı yanıtlarken, ''Demiryollarına bugüne kadar bir genel müdür bir de genel müdür yardımcısı atadım. Bu arkadaşlar, demiryolu tarihinde atanmış konularını en iyi bilen kişilerdi. Biliyorsunuz her ikisi de kaza sonrası soruşturmanın selameti için görevden alınmışlardır. Başka hiçbir atamam da sözkonusu değildir'' dedi. 
     Yıldırım, Ulaştırma Bakanlığı'nın 2005 yılı bütçesi üzerindeki eleştiriler ile kendisine yöneltilen soruları yanıtladı. 
     
     ANKARA-KONYA HIZLI TREN PROJESİ 

     Yıldırım, CHP Konya Milletvekili Atilla Kart'ın Ankara-Konya hızlı tren projesinin hangi aşamada olduğu ve güzergah tespitinin neden firmalara bırakıldığı yolundaki sorusunu yanıtlarken şöyle dedi 
     ''Ankara- Konya hızlı tren projesi güzergah etüdü için firma seçimi yeterlilik ihalesine çıkılmıştır. 22 Kasım tarihi itibariyle teklifler toplanacaktır. Daha sonra kazanan firmayı belirleyeceğiz. Bunun neden demiryolları eliyle yapılmadığı soruluyor. DDY'nin elindeki uzmanlar ve teknik imkanlar böyle bir işi teçhizat ve tecrübe birikimi bakımından yapacak düzeyde değildir. Güzergah etüdü ve projenin uzman firmalarca yapılması hem zaman hem de sonuçlarının daha sağlıklı alınması bakımından uygulanan bir yöntemdir. 
     Hiçbir şekilde firmaya güzergahı kendi inisiyatifine göre belirleme hakkı verilmemiştir. Kendisine kılavuz güzergahlar verilecek ve o güzergahlar üzerinde etüt çalışması yapılacaktır. 
     Proje tamamen hızlı tren projesidir. Hız 250 kilometredir. Parkur yaklaşık 320 kilometredir. Çift hatlı, elektrikli, sinyallidir ve yaklaşık maliyetinin 377 milyon dolar düzeyinde olduğunu düşünüyoruz. Finansmanı da ya kamu-özel sektör ortaklığı ile yahut da yap-işlet modeliyle yapılması düşünülmektedir.'' Bakan Yıldırım, bir başka soruyu yanıtlarken de sivil havacılığın önünde hiçbir engel bulunmadığını ancak sefer planlamalarının tamamen ticari olarak belirlendiğini söyledi. Sivil havacılık için birçok avantaj sağladıklarını anlatan Yıldırım, bunun sonucunda da 2 özel havayolu şirketinin iç hatlarda sefere başladığını anımsattı. Yıldırım, THY'nin önce bu gelişmeden çekindiğini ancak sonuçta bu kurumun da taşımacılığını yüzde 50 oranında artırdığını dile getirdi. Sivil havacılığın teşviki ile 5 bin kişiye iş olanağı sağlandığını kaydeden Yıldırım, böylece 300 trilyon liralık bir ciro ve 50 trilyon liranın üzerinde de ek KDV geldiğini söyledi. 
     AK Parti Samsun Milletvekili Musa Uzunkaya'nın Ankara'dan kendi iline ne zaman seferler yapılacağı yolundaki sorusuyla da bağlantılı olarak,''Gelişmeler çok iyi, artık havaalanları sıkışmaya, eleman sıkıntısı yaşanmaya başlandı. Gelecek yıllarda güzel haberlerim olabilir '' dedi. 
     Yıldırım, bir başka soru üzerine Suudi Arabistan'ın hac seferleri için sadece THY'ye uçuş izni verdiğini ve fiyatları da kendisinin belirlediğini bildirdi. 
     
     BALIKÇI BARINAKLARI 

     Yarım kalan birçok balıkçı barınağının çürüdüğü yolundaki eleştirilerin haklı olduğunu dile getiren Yıldırım, gelişigüzel projelere başlandığını ve kaynak yetersizliği dolayısıyla ufak ufak paralar ayrıldığını, bunlarla da barınakların tamamlanamadığını ya da bir kışta yerle bir olduğunu söyledi. Yıldırım, ''Onun için biz onları bir tasnife tabi tuttuk. Bitmesi gerekenler şunlar şunlar dedik. Onlara yoğunlaşıyoruz. Bittikten sonra diğerlerine bakacağız. Bazılarını da hiç yapmayacağız. Hiçbir şekilde esprisi yok, fizibıl değil'' dedi. 
     
     TÜCCAR SİYASET 

     Başbakan'ın da tam bu gibi durumlar için tüccar siyaset tanımını kullandığını belirten Yıldırım, ''Kamu kaynaklarını kılı kırk yararak kullanmak, akılsızca, savurganlık yaparak kamu kaynaklarını kullanmamak tüccar siyasetin tanımı diye düşünüyorum. Belki bu şekilde olayı görmek daha doğru'' görüşünü dile getirdi. 
     
     ''THY'NİN ÖZELLEŞTİRİLMESİNDEN VAZGEÇİLMEDİ'' 

     Ulaştırma Bakanı Yıldırım, ''11 Eylül'den sonra dünyada birçok havayolu şirketi iflas etti. Bu nedenle ucuza uçak kiralamak mümkün iken neden uçak satın alındı. THY'nin özelleştirilmesinden vaz mı geçildi'' yolundaki soruyu yanıtlarken de THY'nin özelleştirilmesinden vazgeçmenin sözkonusu olmadığını söyledi. 
     THY'nin uçak filosunu genişletmek ile özelleştirilmesi, halka arzı uygulamalarını birbirinden ayırmak gerektiğini dile getiren Yıldırım, ''THY'nin yüzde 20'si halka arz edilecek. Bunun tanıtımı da yapılmıştır'' diye konuştu. 
     THY'nin uçak filosunun genişletilmesinin de aslında uzun vadeli finansal kiralama olduğunu belirten Yıldırım, ''Parayı basıp uçak alma diye bir şey yoktur. Ya yeni uçak ya da ikinci el uçak kiralanır. Bizim yaptığımız birinci el uçak kiralamasıdır özünde'' dedi. 
     
     ULAŞTIRMA BAKANLIĞI'NIN BÜTÇESİ, KABUL EDİLDİ 

     Ulaştırma Bakanlığı'nın 2005 Mali Yılı Bütçesi, TBMM Plan ve Bütçe Komisyonu'nda kabul edildi. Bakanlık bütçesi, hemzemin geçitlerin güvenli hale getirilmesi için 5 milyon YTL artırılarak 692 milyon 267 bin YTL oldu. 
     Ulaştırma Bakanı Binali Yıldırım, bakanlık bütçesi üzerinde söz alan milletvekillerinin sorularını yanıtlarken, bölünmüş yol projesinin ulaştırma dengesi açısından ''çelişki'' olmadığını belirterek, Türkiye'nin düşük olan hareket katsayısının yükselmesine katkı sağlayacağını vurguladı. 
     Sabit hat telefon abonesi sayısının 19 milyon, GSM abone sayısının ise 33 milyon olduğunu kaydeden Yıldırım, ''Sabit telefonu kullanmaya üşenir hale geldik. Gelecek artık telsiz haberleşme sistemine kaymış durumdadır'' dedi. 
     Yıldırım, Telekom'un özelleştirilmesiyle ilgili soruyu yanıtlarken, ''Türk Telekom'un altyapısı yabancılara geçmiş olsa dahi, bunun yanlış kullanılması, ülke stratejisine aykırı kullanılmasına müdahale edecek 2 yol vardır Biri imtiyazlı hissedir, diğer garantisi ise Telekomünikasyon Kurumu'dur. Bu gibi durumlarda müdahale hakkı, kanunla kendisine verilmiştir. Bu bakımdan sorun görmüyoruz'' dedi. 
     Ankara'da oturup İstanbul'da tren işletmeciliğini planlamanın ''mantıksız'' olduğunu savunan Yıldırım, yerel yönetimlerin bunu yapabileceğini söyledi. Yıldırım, ''Yerel yönetimlere güvenmemek durumu yok. Onlar da seçilerek geliyorlar ve bizden çok daha iyi işleteceklerine kaniyim'' dedi. 
     
     ''KARAYOLLARINDA HER GÜN KAZA OLUYOR'' 

     CHP İstanbul Milletvekili Birgen Keleş'in, tren kazalarının ardından ''istifasının daha şık olacağı'' görüşüne işaret eden Yıldırım, bu konuda şunları söyledi 
     ''Pamukova tren kazası, idari ve siyasi hiçbir sorumluluğum olmayan, teknik, tren makinistinin hız kurallarına uymaması sonucu meydana gelen kaza olduğunu bilim adamları söylüyor. Bu nedenle, bu kazada bakanın sorumlu tutulup istifamın istenmesi, bir siyasi taleptir. Diğer yandan karayollarında 4-5 bin insan ölüyor, her gün ölümler var. Bu mantığa göre hareket edersek, her gün bayındırlık bakanının istifasını istemeniz gerekir.'' Yıldırım, ''görüşünüze saygı duymakla birlikte katılmadığımı belirtmek isterim'' demesine Keleş, ''zaten görüşüme katılmanızı beklemiyordum'' dedi. 
     
     ''DAĞ SONRADAN MI YAPILDI '' 

     Yıldırım, CHP Antalya Milletvekili Osman Kaptan'ın Gazipaşa Havaalanı'nın geleceğiyle ilgili sorusuna verdiği yanıtta, Gazipaşa Havaalanı'nın ''havaalanlarıyla ilgili çarpık uyulamaya en güzel örnek'' oluşturduğunu belirterek, ''Gazipaşa Havaalanı, aslında bitmiş. Bittikten sonra bir dağ olduğunu farketmişler orada. Buraya uçuş yapılamayacağı raporu verilmiş'' dedi. 
     CHP'li Kaptan'ın ''bu dağ sonradan yapılmadı ki'' demesi üzerine aynı şeyi kendisinin de söylediğini aktaran Yıldırım, bunun tespiti yaptırdıklarını, ancak güvenli uçuş yapılamayacağının ortaya çıktığını söyledi. Yıldırım, ''Geçmiş olsun, paralar uçtu gitti. Hesabını da soracağız tabii. Millet de soracak biz de soracağız'' dedi. 
     Milletvekillerinin ''dağı kaldırsak'' diye espri yapması üzerine Yıldırım, Alanyalıların ''emredin, dağı yıkalım'' dediklerini söyledi. 
     CHP İstanbul Milletvekili Kemal Kılıçdaroğlu'nun ''Ferhat'ı bulup gönderelim oraya'' demesi üzerine Yıldırım, ''evet dağları delsin, havaalanını da kurtarsın'' dedi. 
     Yıldırım, milletvekillerinin uçuşun deniz yönünden yapılıp yapılmayacağı sorusuna, hiçbir şekilde güvenli uçuşun mümkün olmadığını belirterek, amatör amaçlı olarak uçuş yapılabileceğini bildirdi. Milletvekillerinin havaalanının yapım maliyetini sorması üzerine Yıldırım, maliyeti kendilerine bildireceğini söyledi. 
     
     KAPALI HAVAALANLARI 

     Kapalı bulunan Uşak Havaalanı'nın açılıp açılmayacağı sorulması üzerine Yıldırım, şöyle konuştu. 
     ''Uçak ve yolcusu olmayan havaalanları, Bakanlar Kurulu kararıyla geçici olarak kapatıldı. Uşak Havaalanı için gerek Afyon gerekse çevre illerden ciddi talepler var. Yeterli potansiyeli oluştuğu tespit edilirse, uçuşlar başlayabilir. Havaalanları her zaman açıktır, yeter ki oraya uçuş yapacak firmayı ve gidecek yolcuyu bulalım. O zaman sorun olmaz. Bu konuda sizin de desteğinizi istiyorum. Oradaki sivil toplum kuruluşları bu konuya katkı sağlarsa biz de buraya uçuş yapacak firmaların bulunması konusunda gerekli desteği veririz.'' 
     
     HEMZEMİN GEÇİTLER İÇİN ÖDENEK AYRILDI 

     Görüşmelerin tamamlanmasının ardından Ulaştırma Bakanlığı ve bağlı kuruluşu Denizcilik Müsteşarlığı'nın 2005 yılı bütçesi kabul edildi. 
     Milletvekillerinin verdiği önergeyle hemzemin geçitlerin güvenli hale getirilmesi için 5 milyon YTL, ayrıca Ağrı Havaalanı pistinin genişletilmesi etüd projesi için 2 bin YTL Ulaştırma Bakanlığı bütçesine eklendi. Böylece Bakanlık bütçesi 697 milyon 267 bin YTL, Denizcilik Müsteşarlığı'nın bütçesi ise 45 milyon 336 bin YTL oldu. 
     
     ''HESAP SORMA YOLLARI BELLİDİR'' 

     Yıldırım, TBMM'den ayrılırken gazetecilerin Gazipaşa Havaalanı için nasıl hesap sorulacağı sorusuna, ''devlette hesap sorma yolları bellidir. Ama asıl hesabı vatandaş sorar'' karşılığını verdi. 
     
</TEXT>
</DOC>
