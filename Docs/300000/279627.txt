<DOC>
<DOCNO> 279627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/spor/axspo02.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ha ha ha harikaaa 
</HEADLINE>
<TEXT>


Tahkim Kurulu, federasyonun teberrulu bilet satışını yasaklayan talimatını iptal edip, üç büyük kulübün ekmeğine yağ sürdü 

GÖKÇER TAHİNCİOĞLU 


Kulüpler lehine bitti 
GALATASARAY, Fenerbahçe ve Beşiktaş bastırdı, Fubol Federasyonu mat oldu. Üç büyüklerin, 6 Ağustos 2004 tarihli Resmi Gazete'de yayınlanarak yürürlüğe giren "Hasılat Dağılımına Dair Talimat" ile 2004-2005 ligler statüsünde yer alan bazı hükümlerin iptali için yaptığı başvuruları değerlendiren Tahkim Kurulu, tamamı kulüpler lehine olmak üzere bir dizi karar aldı. 

Aşırı sınırlayıcı 
TAHKİM, teberrulu bileti yasaklayan, fiyatları kontrol altına alan, hasılat dağılımını düzenleyen, federasyon hissesinin genel hasılat üzerinden hesaplanmasını öngören, kombinelerin Kupa maçlarında geçerli olmamasını içeren talimat hükümlerini iptal etti. Kararın gerekçesi, kulüplere karşı aşırı sınırlayıcı ve müdahaleci bir yaklaşım göstermek olarak belirtildi. 

Yargı yolları açık 
LİGLER statüsünün 19. maddesinin E bendinin 2 ve 3. fıkralarındaki "Türkiye Kupası maçlarındaki "ev sahibi kulüp tarafından federasyonca onanmış bilet fiyatları" ibaresi ile "Bir müsabakada aynı katagorideki yerler için farklı bilet ücreti uygulanamaz" hükmü iptal edildi. Tahkim, "Federasyonun haklarının zedelendiğine karar verirse yargı yoluna başvurması serbesttir" görüşünü benimsedi. 

Şimde ne olacak 
TAHKİM Kurulu'nun iptal kararından sonra kulüpler teberru adı altında, belirlenen fiyatın üzerinde bilet satışı yapabilecek, lig ve kupa maçlarında yüzde 10'luk federasyon payını net hasılat üzerinden daha düşük bir miktarda ödeyecek. Teberrulu bilet satışından elde edilecek olan gelirin önemli bir bölümü vergide gösterilmeyecek ve devlet yine zarara uğrayacak. 


</TEXT>
</DOC>
