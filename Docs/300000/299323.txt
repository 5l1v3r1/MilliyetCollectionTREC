<DOC>
<DOCNO> 299323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/ekonomi/eko01.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İş yükü ağır olana yüzde 30 zamlı maaş 
</HEADLINE>
<TEXT>


Devlet personel rejimi yenileniyor. Belli görevleri üstlenen memurlara iş güçlüğü ve sorumluluk tazminatı olarak yüzde 30 daha fazla maaş ödenmesi gündemde 

Ahmet Erhan Çelik 

Devlet personel rejimini baştan aşağıya yenilemeyi öngören ve 'devrim' diye nitelenen yeni yasa taslağının can alıcı bölümleri şekillenmeye başladı. Başbakan Yardımcısı Mehmet Ali Şahin, belli görevler üstlenen memurlara iş güçlüğü ve sorumluluk tazminatı adı altında yüzde 30 oranında ilave maaş ödemesi yapılabileceğini açıkladı. 
Şahin, Kamu Personeli Yasası ismiyle Meclis'e sevketmeyi planladıkları yeni taslağı Milliyet'e anlattı. Memur maaşlarının, 'performans' esasına göre ve yeni bir anlayışla belirleneceğini söyleyen Şahin, "Suyu getirenle testiyi kıran bir olmamalı" diye konuştu. Şahin, taslağı 2005'in ilk yarısına kadar Meclis'e sevkederek, uygulamanın 1 Ocak 2006'dan itibaren başlanmasını öngördüklerini belirtti. 

Bordrolar sadeleşecek 
Kurumlar arasındaki maaş orantısızlığını kaldırmayı istediklerini kaydederek, çalışmalarda Türkiye ve Ortadoğu Amme İdaresi Enstitüsü'nde TODAİ hazırlanan taslağın esas alındığını belirten Şahin, "TODAİ'nin taslağında görev aylığının en fazla yüzde 30'u kişiye iş güçlüğü ve sorumluluk tazminatı olarak ödenir önerisi yer alıyor" dedi. Şahin, "Yüzde 30'u herkes için uygulayamazsınız. Yapmış olduğu işe göre yüzde 30'u uygulayacaklarınız vardır, yüzde 25'i, yüzde 20'yi uygulayacaklarınız vardır" diye konuştu. 
Şahin'in verdiği bilgilere göre yeni sistem şöyle çalışacak 
Memur maaş bordroları sadeleştirilerek, hesaplamalarda, 'taban aylık ve görev aylığı' olarak ifade edilen iki temel unsur dikkate alınacak. Hastalık izinleri, kira yardımı gibi yan ödemeler taban aylık ve görev aylığı toplamına uygun olarak belirlenecek.Kademe ve derece sisteminden vazgeçilerek terfi ve ilerlemelerde 10 basamaklı yeni bir cetvel esas alınacak. Memuriyete yeni başlayan bir kişi 1. basamaktan görev alacak. Bu basamağın göstergesi 12 bin 500 olacak. Temel aylık, cetvelde karşılık gelen basamak için öngörülen gösterge rakamının aylık katsayı ile çarpımı sonucu tespit edilecek.Memurlar normal şartlarda her 3 yılda bir basamak ilerleyecek. Göreve yeni başlayan bir memur 27 yıl sonra en üst basamak olan 10. basamağa ulaşacak. Yeni sistem uygulamaya girdiğinde yüksek maaşlı memurların maaşlarında artış oranı daha düşük, düşük ücretlilerinki ise daha yüksek olacak. Her durumda ilave mali yük geleceği öngörülürken, hükümet orta vadeli 3 yıllık programın elverdiği ölçüde maaşları yukarı çekmeye çalışacak.Bakan, vali gibi üst amirden izin şartını öngören demeç verme yasağı yumuşatılacak. Alt kademe memurların da belli konularda demeç vermesine imk n tanınacak.Yıllık ve idari izinler işgünü esasına göre yeniden düzenlenecek. Görev yeri olan ilin sınırları dışına çıkılırken ita amirinden izin alma zorunluluğu yumuşatılacak. İkinci iş yasağının kaldırılmasına yönelik çalışmalar ise devam ediyor. 

Taban aylık gösterge cetveli Basamak Gösterge 1 12.500 2 12.700 3 13.100 4 13.700 5 14.500 6 15.500 7 16.300 8 16.900 9 17.300 10 17.500 

</TEXT>
</DOC>
