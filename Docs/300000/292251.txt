<DOC>
<DOCNO> 292251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/spor/spo05.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusu'dan kayyum tehdidi 
</HEADLINE>
<TEXT>


MHK seçimlerini iptal ettiren Kemal Ulusu, pazartesi gününe kadar Sabri Çelik'in istifasını vermemesi halinde yine mahkemeye gideceğini söyledi 

CEMAL ERSEN 


'Sorumlu ben değilim' 
MERKEZ Hakem Kurulu seçimlerini mahkeme yoluyla iptal ettiren Kemal Ulusu Futbol Federasyonu'na pazartesi gününe kadar süre verdiğini söyledi. Ulusu, Başkan Levent Bıçakcı'nın MHK başkanı Sabri Çelik'i istifaya ikna edememesi durumunda kayyum atanması için tekrar mahkemeye gideceğini, ortaya çıkacak krizin sorumlusunun ise kendisi olmayacağını ifade etti. Kemal Ulusu, kayyum tayini isterken kurul başkanlığı için Günal Akbay'ı önereceğini belirtti. 

'Onların problemi' 
MAHKEMENİN kayyum tayin etmesi durumunda FIFA'nın başta milli takımlar olmak üzere Avrupa Kupaları'nda mücadele eden kulüplere men cezası vermesi olasılığını değerlendiren Ulusu, "Bunu federasyon düşünsün. Onların problemi" yorumunu yaptı. Mevcut MHK'nın yasalara aykırı oluşturulduğunun kanıtlandığını belirten Kemal Ulusu, "Ligin ilk yarısının bitmesine 4 hafta kaldı. MHK istifa edeceğini taahhüt etsin, seçime kadar görevini sürdürsün" dedi. 

Bakan Şahin beklemede 

SPORDAN Sorumlu Devlet Bakanı Mehmet Ali Şahin, uluslararası kurallar zorunlu kılıyorsa MHK konusunda yasal değişiklik yapılabileceğini söyledi. Futbol Federasyonu yetkililerinin bu konuda FIFA'dan bir yazı geldiğini kendisine sözlü olarak ilettiğini belirten Şahin, "Sözkonusu yazıyı istedim. Ancak şu ana kadar bana ulaşmadı. Eğer o yazıda MHK'nin atamayla göreve gelmesi gerektiği belirtiliyorsa, gereken yapılır" dedi. 


</TEXT>
</DOC>
