<DOC>
<DOCNO> 279357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun12.html </URL>
<DATE> 2004/10/12/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Irak'taki nükleer tesislere ne oldu Baradei açıklıyor... 
</HEADLINE>
<TEXT>

     Uluslararası Atom Enerjisi Ajansı UAEA , Irak'taki nükleer tesislerin ''sistematik olarak söküldüğünü ve yüksek teknolojik araç ve gereçlerin kaybolduğunu'' bildirdi. 
     UAEA Başkanı Muhammed El Baradei, BM Güvenlik Konseyi'ne yazdığı mektupta, ajans müfettişlerinin savaş öncesi Irak'ta denetledikleri nükleer tesislerin yağmalandığını, tesislerdeki yüksek teknolojik araçların da kaybolduğunu belirtti. 
     Uydudan yaptıkları gözetimlerde nükleer tesislerin yağmalandığının ''somut olarak görüldüğünü'' kaydeden El Baradei, nükleer tesislerden sökülen yüksek teknolojik makinaların başka yerlerde de izine rastlanmadığını, ''nükleer silah üretiminde de kullanılabilen bu araç ve gereçlerin yanlış kişilerin eline geçmiş olmasından endişe duyduklarını'' dile getirdi. 
     El Baradei, Irak'taki nükleer tesislerden kaybolan yüksek teknolojik araç ve gereçlerin ''atom enerjisinin barışçıl amaçlarla kullanılması kadar nükleer silah yapımında da kullanılabilecek nitelikte olduğunu'' kaydetti. 
     BM Güvenlik Konseyi kararıyla Irak'a gönderilen Uluslararası Atom Enerjisi Ajansı UAEA silah denetçileri, ABD'nin savaşı başlatmasından kısa süre önce Mart 2003'te Irak'ı terk etmiş ve bugüne kadar da ABD'nin izin vermemesi üzerine Irak'a gidememişlerdi. 
     
</TEXT>
</DOC>
