<DOC>
<DOCNO> 251699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sonspo10.html </URL>
<DATE> 2004/06/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Aydın Yayın ihalesi hangi yolla olursa olsun, bir an önce yapılmalı... 
</HEADLINE>
<TEXT>

     Kulüpler Birliği ve Ankaragücü Kulübü Başkanı Cemal Aydın, ''Televizyon yayın ihalesi, uzatma veya ihale usulüyle, hangi yolla olursa olsun bir an önce yapılmalı'' dedi. 
     AA muhabirine yaptığı açıklamada, mart ayının sonundan itibaren Kulüpler Birliği olarak sürekli yayın ihalesi için yasal prosedürün yürütülmesini istediklerini belirten Cemal Aydın, ''Kulüplerin can damarı naklen yayın. Bugüne kadar gelindi. Kulüpler transfer dönemine girdi. Hatta yeni sezon hazırlıklarına bile başladı. Ortada bir şey yok. Tüm bunlar mali bir portre gerektirir. Bütçeler, naklen yayından gelecek peşinatlara göre ayarlanıyor. Bu futbolcuları da ilgilendiriyor. Bunu hem sözlü, hem de yazılı olarak federasyona bildirdik'' diye konuştu. 
     Kulüplerin yaşadığı sıkıntıyı Futbol Federasyonu Başkanı Haluk Ulusoy'a bizzat ilettiğini ifade eden Aydın, şunları söyledi 
     ''Kulüpler Birliği olarak ihalenin bir an önce gerçekleştirilmesi için federasyona yetki verdik. Araya seçimin girmesi ve ihtiyati tedbir kararıyla süreç uzadı. Ancak, yapılan hizmet bir kamu görevidir. Duraklama olmaz. Hizmetlerde devamlılık sağlanmalıdır. Kişilerin değişmesi, hizmetin kesilmesine sebep değildir. Tüm kulüp başkanlarıyla dün tekrar görüştüm. İhalenin acil olarak yapılması gerektiği, ister uzatma, ister ihale usulüyle, bir an önce yapılması gerektiği ortak fikri çıkıyor.'' 
     
     İHTİYATİ TEDBİR 
     Cemal Aydın, Futbol Federasyonu Genel Kurulu'nun ihtiyati tedbir kararı ile ertelenmesi ile ilgili de ''Genel Kurul'un iptaline yönelik, bazı arkadaşlarımız yasal haklarını kullandı, buna kötü bakmamak lazım'' dedi. 
     Kullanılan hakkın mahkeme tarafından da uygun görüldüğünü, bunun bazı eksikliklerin var olduğunu kanıtladığını ifade eden Aydın, ''Futbolda cepheleşme söz konusu değil. Fikir ayrılıkları olabilir. Herkesin fikrine saygılıyız. Kulüplerin iyi idaresi için çaba sarf edilmeli. Tüm uğraşımız, sporda dostluk, barış ve kardeşlik, ancak son günlerde kamuoyunda ortaya çıkan gözlemler de gözardı edilmemeli'' diye konuştu. 
     Türk futbolunun en iyi noktaya gelmesi için çaba harcandığına dikkati çeken Aydın, şöyle devam etti 
     ''Ahmet veya Mehmet başkan olsun diye bir çaba yok. Tek çaba, her şeyin en iyi olabilmesi için. Kutuplaşma olmamalı. Kulüpler Birliği olarak aksaklıklara, hatta yeni kanunda bile bazı aksaklıkların olduğuna dikkati çekmek gibi bir yerimiz var. Yaşanan son olaylarda, söylediklerimizin doğru olduğu ortaya çıktı. Bunu değişik yorumlamamak lazım.'' 
     
     FEDERASYON BAŞKANLIĞI 
     Cemal Aydın, ''Futbol Federasyonu başkanlığı yapmaktan şeref duyarım, teklifler de oldu ama yeterli görmedim'' dedi. 
     Görev gelirse kaçmayacağını ifade eden Aydın, ''Mutlak yapmalıyım demiyorum. Başkanlık benim için bir özlem değil. İsmim kamuoyunda dolaşıyor ama aday değilim. Kulüplerin biraraya gelip aday göstermeleri lazım. Bana teklifler oldu. Ancak yeterli görmedim'' diye konuştu. 
     Futbol Federasyonu seçimlerinin çok rahat bir ortamda yapılması gerektiğini belirten Aydın, şunları söyledi 
     ''Kulüplerin siyasi baskıdan uzak, bağımsız hareket etmesi lazım. Devlet Bakanı Mehmet Ali Şahin ve Gençlik ve Spor Genel Müdürü Mehmet Atalay, Spora siyaseti karıştırmayız diyorlar. Buna rağmen, kulüplerimiz serbest hareket edemiyor. Başkanlığa da bu nedenle sıcak bakmıyorum. Kulüp başkanları ile yaptığım ikili görüşmelerde, bağımsız hareket edemediklerini söylediler.'' 
     
</TEXT>
</DOC>
