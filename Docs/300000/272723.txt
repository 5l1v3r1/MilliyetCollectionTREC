<DOC>
<DOCNO> 272723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur09.html </URL>
<DATE> 2004/09/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
TDK'dan TRT'ye kutlama... 
</HEADLINE>
<TEXT>

     Türk Dil Kurumu TDK Başkanı Şükrü Haluk Akalın, Eurovision Şarkı Yarışması'na Türkçe sözlü şarkı ile katılma kararı alan TRT'yi bu kararından dolayı kutladı. 
     Akalın, bu yıl 50'incisi düzenlenecek olan Eurovision Şarkı Yarışması'na Türkçe sözlü şarkı ile katılma kararı alan TRT Genel Müdürlüğü'ne bir kutlama yazısı gönderdi. 
     Yazıda, yarışmaya Türkiye'nin son 2 yıldır İngilizce sözlü şarkılarla katılması karşısında TDK'nın olumsuz görüşlerini iki ayrı yazıyla TRT Genel Müdürlüğü'ne ilettiklerini ifade eden Akalın, şunları kaydetti 
     ''İngilizce'nin olumsuz etkilerinin her alanda görüldüğü ülkemizde bu tür uygulamalar şarkı sözü yazarlarımız üzerinde de dilimiz adına olumsuz etki yapmaktadır. 
     Ülkelerin tanıtımı açısından büyük önem taşıyan Eurovision Şarkı Yarışması'nda bilindiği gibi şarkı sözleri değil besteler değerlendirilmektedir. Her ülkenin genellikle kendi resmi diliyle yazılmış şarkılarla katıldığı bu yarışmaya, bizim de Türkçe sözlü eserlerle katılmamızın dilimizin ve kültürümüzün tanıtımı açısından daha yararlı olacağı açıktır. 
     Bu yıl 50'incisi düzenlenecek olan yarışmada Türkiye adına yarışacak eserin sözlerinin Türkçe olması yönündeki kararınız son derece doğrudur, yerindedir ve dilimiz adına sevindiricidir.'' TDK Başkanı Akalın, TDK adına bu kararından dolayı TRT Genel Müdürlüğü'nü ve kararın alınmasını sağlayan yetkili kurulları kutladığını ifade ederek, yarışmada Türkiye'yi temsil edecek sanatçıya başarılar diledi. 
     
</TEXT>
</DOC>
