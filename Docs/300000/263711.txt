<DOC>
<DOCNO> 263711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/spor/axspo05.html </URL>
<DATE> 2004/08/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşayan efsane Halil 
</HEADLINE>
<TEXT>


Halterde 56 kiloda ülkemizi temsil eden Halil Mutlu, koparmada 135, silkmede ise 160 kiloyu kaldırarak toplamdaki 295 kiloluk derecesiyle üst üste üçüncü kez Olimpiyat şampiyonluğuna ulaşarak tarihe geçti 

FUAT ERCAN, MURAT AĞCA, VEDAT DANACI 


Artuç da bronz aldı 
ATİNA Olimpiyatı'nda Türk sporcuları halterde tarih yazmaya dün de devam etti. Nurcan Taylan'ın altın madalyasının ardından bu kez Halil Mutlu, üst üste üçüncü olimpiyat şampiyonluğuyla bu sporun "yaşayan efsaneleri" arasına girdi. 56 kilodaki diğer temsilcimiz Sedat Artuç da bronz madalya alarak kürsüye çıkmayı başardı. Böylece Mutlu, olimpiyat tarihimizde daha önce sadece Naim Süleymanoğlu'nun eriştiği üç altın madalya onuruna ortak olurken, yine olimpiyatta ilk kez iki sporcumuz aynı anda podyuma çıktı. 

Dünya rekoru kıramadı 
KOPARMADA 130 ve 135 kiloları kolayca kaldıran Mutlu, üçüncü hakkında dünya rekoru için kilo artırarak 140 kiloyu denedi ancak başarılı olamadı. Çinli Meijin Wu 125 kiloda kalınca Mutlu beş kiloluk bir avantaj yakaladı. Silkmeye 160 kiloyla başlayan temsilcimiz, bu ağırlığı kaldırdı. Wu da 157.5 kilonun ardından 165'i denedi ve kaldıramadı. Mutlu da aynı ağırlığı yapamadı. Çinli Wu'nun son hakkında da başarılı olamaması üzerine altını garantileyen Halil Mutlu, son hakkında 168.5 kiloyla bir kez daha rekor denedi ancak kaldıramadı. 

Dördüncü isim oldu 
56 kiloda yarışan Sedat Artuç ise koparmada 125, silkmede 155 kiloluk kaldırışlarla toplam 280 kiloya ulaşarak bronz madalyanın sahibi oldu. Olimpiyat ikinciliğini ise 287.5 kiloluk toplam dereceyle Çinli Meijin Wu aldı. Halter tarihinde üst üste üç olimpiyat şampiyonluğunu bundan önce sadece üç sporcu kazanabilmişti. Naim Süleymanoğlu ve iki Yunanlı Pyrrhos Dimas ile Kaki Kakiashvili'nin ulaştığı bu büyük başarı listesinde artık Halil Mutlu da yerini almış oldu. Türkiye en son 1996 Atlanta'da Naim ve Halil ile iki altın madalya kazanmıştı. 

Meydan okudu 

ATİNA'DA üst üste üçüncü olimpiyat şampiyonluğuna ulaşan Halil Mutlu, kimseden korkmadığını ve 2008 Olimpiyatı'nda da bu kez 62 kiloya çıkarak dördüncü altın madalya için yarışacağını söyledi. İyi yarışmadığını söyleyen Mutlu, "Her zaman kazanmasını bilen bir insanım. Kötüyken de, iyiyken de kazandım. Bugün iyi olmama rağmen kötü yarışıp kazandım. Bugün rekor da istiyordum ama olmadı. Spor hayatımda ilk defa bir kilodan korktum. Bu da gösterdi ki artık bir üst kiloya çıkmam gerekiyor" dedi. 
KİLOLARI yüreğiyle, inancıyla ve severek kaldırdığını söyleyen Halil Mutlu, sözlerini şöyle sürdürdü "Bugüne kadar üç altın başarısını iki Türk ve Yunanlı sporcu elde etti. Bu olimpiyatta 4.'yü deneyecek Yunanlılar bunu başaramazsa, bu şans Pekin'de bana gülebilir. Korktuğum için kilo değiştirmiyorum. 62 kiloda da iki Çinli var, onları da yenerim". Bronz alan Sedat Artuç ise "İlk olimpiyatımda kürsüye çıktım. Artık bundan sonra bu kiloda görevi devralıp, İstiklal Marşı'nı ben dinleteceğim" dedi. 

Rüyadan uyandılar 

PORTO Riko, büyük bir sürprize imza atarak, Basketbol Milli Takımımız'ı iki maçta da yenen ABD Milli Takımı'nı 92 - 73 devirdi. Şampiyonluk yolunda büyük bir yara alan Rüya Takım, maçın ilk yarısını da 49 - 27 kaybetti. 

Havuzda rekor 

YÜZMEDE ikinci gün müsabakalarında, erkekler 4x100 metre serbest bayrak yarışmasında Güney Afrika dünya rekoru kırarak, altın madalyaya ulaştı. Roland Mark Schoeman, Lyndon Ferns, Darian Townsend ve Ryk Neethling'den oluşan Güney Afrika ekibi, 3.13.17 ile mutlu sona ulaştı. Eski rekor, 16 Eylül 2000'de 3.13.67 ile Avustralya tarafından elde edilmişti. 

Yumruklar tam yol 

69 kiloda Bülent Ulusoy, Zambiyalı Chibuye, 64 kiloda da Mustafa Karagöllü Hintli Vijender önünde rahat galibiyetler alarak ikinci tura yükselmeyi başardılar 

Fırtına başlangıç 
ATİNA Olimpiyatları'ndaki madalya umudumuz Bülent Ulusoy, müsabakalara iyi bir başlangıç yaptı. 69 kilodaki temsilcimiz, ilk turda Zambiyalı Ellis Chibuye'yi 45-32 mağlup etti. Ulusoy ilk raunddan itibaren üstünlüğü ele aldı. Bülent Ulusoy, ikinci ve üçüncü raundda rahat görünürken, Zambiyalı boksörün son raunddaki direnişi önünde moralini bozmadı ve ikinci tura net bir galibiyetle yükseldi. 64 kiloda Mustafa Karagöllü de Hintli Vijender'i 25-20 sayıyla yenerek yoluna devam etti. 

ATICILIK 
Trapta Oğuzhan Tüzün ikinci gün yarışmaları sonunda 115 puanla 21. olarak finallere kalamadı. 

YÜZME 
Bayanlar 100 sırtüstünde Derya Erke, 1.05.38 ile serisinde üçüncü, genel klasmanda da 42 yüzücü arasında 34. olarak elendi. Erkekler 200 serbestte Aytekin Mindan 1.55.65 ile serisinde 8., genel klasmanda 59 yüzücü arasında 52. olabildi. Bayanlar 100 kurbağalamada İlkay Dik men 1.11.69 ile serisinde 2., genel klasmanda 48 sporcu arasında 26. olarak yarı final çıkamadı. Dördüncü olimpiyatında yarışan Derya Büyükuncu, 100 sırtüstünde 56.34 ile serisinde 5., genel klasmanda 44 sporcu arasında 26. olarak elendi. Bayanlar 400 metre serbestte Yasemin Taşkın da 4.24.08 yüzerek serisinde 4. oldu, genel klasmanda da 38 sporcu arasında 35.'liği aldı. 

JUDO 
Erkekler 66 kiloda Bektaş Demirel elendi. Tatamiye çıkan Demirel, ilk turda Fransız Larbi Benbodaoud'u ipponla yenmesine karşın, 2. turda Bulgar Georgi Georgiev'e ipponla mağlup oldu. Repesajda da Gürcü David Margoshvili'ye yenilerek veda etti. 

OKÇULUK 
Bayanlar bireysel ilk tur yarışmalarında Damla Günay, Alman Anja Hitzler'e 163 - 152 yenilerek elendi. Zekiye Keskin Şatır ilk turda Alman Wiebke Nulle'yi çekişmeli geçen ve 135 - 135 berabere tamamlanan müsabakada Play - Off turunda 10 - 7 yenerek tur atladı. 4. kez olimpiyatta yer alan okçumuz Natalia Nasaridze ise henüz ilk turda yarışmaya veda etti. Finli Mari Piuva'ya 136 - 133 mağlup olan Nasaridze'nin erken vedası şaşkınlık yarattı. Sert rüzgar nedeniyle sporcular çok zorlandı. 

YELKEN 
FINN Sınıfı'ndan mücadele eden Enver Adakan dün başarılı bir mücadele sergileyerek, 4. yarış sonunda genel klasmanda 5. sıraya yükseldi. Mistral'de ise Ertuğrul İçingir dünkü iki yarışı 15. sırada tamamladı. 470 Sınıfı'nda mücadele eden Selim Kakış - Kaan Özgönenç ikilisi 4. yarış sonunda 24. sırada bulunuyor. Laser'de ise Kemal Muslubaş ise yarışmayı 15. sırada sürdürüyor. 

GÜNÜN PROGRAMI 
OKÇULUK 
Erkekler Bireysel 
11.37 Hasan Orbay - L.Godfrey İng 

BOKS 
15.01 60 kg Selçuk Aydın-D.Stilianov Bul 
19.30 57 kg Sedat Taşçı-S.Hwan Jo G.Kore 

HALTER 
16.30 58 kg Aylin Daşdelen 

YELKEN 
13.00 Finn Ali Enver Adakan 
470 Selim Kakış - Kaan Özgönenç 
Mistral Ertuğrul İçingir 
Laser Kemal Muslubaş 

MADALYA DURUMU ÜLKE Altın Gümüş Bronz Tablo 1. Çin 5 2 1 8 2. Avustralya 4 1 3 8 3. Japonya 4 1 - 5 4. İtalya 2 1 - 3 5. Türkiye 2 - 1 3 6. Ukrayna 2 - 1 3 7. ABD 1 4 3 8 8. Rusya 1 3 2 6 9. Fransa 1 2 2 5 10. Macaristan 1 1 1 3 


</TEXT>
</DOC>
