<DOC>
<DOCNO> 254859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sonspo33.html </URL>
<DATE> 2004/07/12/ </DATE>
<TIME> 18.45 </TIME>
<AUTHOR>  </AUTHOR>
<HEADLINE>
"Elazığspor'da futbolcu dövülmesi gibi bir olay yaşanması mümkün değil" 
</HEADLINE>
<TEXT>

     Elazığspor Kulübü Başkanı Mustafa Yıldız, Elazığspor camiasında futbolcu dövülmesi gibi bir olayın yaşanmasının mümkün olamayacağını söyledi. 
     Mustafa Yıldız, Kulüp İkinci Başkanı Özer Demirtaş, Genel Menajer Hakan Esen, Basın Sözcüsü Murat Turan ve takım kaptanı Ümit Hatipoğlu ile birlikte Elazığ Genç İşadamları Derneği ELGİD Toplantı Salonu'nda basın toplantısı düzenledi. 
     Bazı gazetelerde yer alan, futbolcuları Hüseyin'in dövüldüğü yönündeki haberlere tepki gösteren Yıldız, gece yarısı kulüpten kaçarak giden bu futbolcunun futbol hayatının, Fenerbahçeli Ortega gibi olacağını ifade etti. 
     Hüseyin'e adli tıp doktorundan bir günlük rapor verildiğini, Devlet Hastanesi'nden ise hiç rapor verilmediğini kaydeden Yıldız, ''Yalan haber yazan gazeteler hakkında, hukuki süreç başlattık. Elazığspor hakkında kimse karalama kampanyası başlatamaz. Bizim görüşümüz alınmadan yapılan bu haberler asılsızdır'' dedi. 
     2005 yılı Mayıs ayının sonuna kadar Elazığspor Kulübü izin vermediği sürece Hüseyin'in hiçbir takımda futbol oynayamayacağını anlatan Yıldız, bu futbolcunun kulüpten istediği rakamın verilmemesi nedeniyle takım içerisinde huzursuzluk çıkardığını sözlerine ekledi. 
     Öte yandan, takım kaptanı Ümit, oda arkadaşı Ahmet Arslaner ile birlikte Hüseyin'i hastanede gördüklerini belirterek, ''Tişörtünün bir tarafı yırtılmış, bacakları ve kolları kan içerisindeydi. Nasıl olduğunu sorduğumda, kulüpten kaçtığını ve dikenli tellere takıldıktan sonra bir kuyuya düştüğünü söyledi. Dövüldüğü veya kavga ettiğine dair bir açıklama yapmadı'' dedi. 
     
</TEXT>
</DOC>
