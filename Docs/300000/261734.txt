<DOC>
<DOCNO> 261734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun28.html </URL>
<DATE> 2004/08/09/ </DATE>
<TIME> 19.09 </TIME>
<AUTHOR>  </AUTHOR>
<HEADLINE>
FBI'dan El Kaide uyarısı... 
</HEADLINE>
<TEXT>

     ABD federal soruşturma bürosu FBI, El Kaide terör örgütünün yolcu taşıyan helikopterler, limuzin veya diğer kiralık araçları kullanarak terör saldırıları düzenleyebileceği uyarısında bulundu. 
     FBI'ın Cuma günü polis birimlerine ve diğer hükümet organlarına gönderdiği yeni güvenlik bülteninde, özellikle helikopter saldırısı tehdidine dikkat çekiliyor. Bültende, helikopterlerin terör saldırıları için kullanılmak istenmesi halinde, aynı amaçla kullanılmak istenen bir uçağa göre daha az dikkat çekeceği belirtiliyor. 
     AP'nin ele geçirdiği güvenlik bültenine göre, diğer araçların zor girebileceği bir garaja, servet ve prestiji temsil etmesinden ötürü limuzinlerin daha rahat girebildiği ve bu araçların da terör saldırılarında daha rahat kullanılabileceği kaydedildi. 
     Time dergisi de, terör örgütü El Kaide'nin ABD içinde yeni bir saldırıya hazırlandığına ilişkin kanıtlar bulunduğunu yazmıştı. 
     
</TEXT>
</DOC>
