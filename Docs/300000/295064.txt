<DOC>
<DOCNO> 295064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/spor/axspo03.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi'nin reçetesi 
</HEADLINE>
<TEXT>


Galatasaray'ın Rumen çalıştırıcısı, takımın Fenerbahçe maçına iyi konsantre olması için hafta boyunca kamp uygulayacak. Alex'i, vatandaşı Conceiçao ile durduracak. Medya ile tüm röportajlar yasaklanacak 

HALİL ÖZER 


Kilidi buldu 
GALATASARAY Teknik Direktörü Hagi, Fenerbahçe maçında Alex'in kilidini şimdiden buldu. Sarı - Kırmızılı çalıştırıcı, pazar günü oynanacak olan dev maçta Sarı - Lacivertli takımın en etkili silahını durdurmak için vatandaşı Conceiçao'yu kullanacak. Teknik Direktör Hagi hafta boyunca Brezilyalı oyuncuyu, Alex için hazırlayacak, doksan dakika peşini bıraktırmayacak. 

Sıkıyönetim var 
YÖNETİM ve teknik heyet, Fenerbahçe maçına takımı tam olarak konsantre edebilmek için sıkı önlemler alacak. Teknik Direktör Hagi günler önce sıkıyönetim ilan etti. Hafta boyunca kampa giriş çıkışlar yasaklanacak. Futbolcuların röportaj vermesi de engellenecek. Sarı - Kırmızılı yönetim ise Fenerbahçe maçı için özel olarak vereceği primi maç öncesi bildirecek. 

Kararsız kaldı 
TEKNİK Direktör Hagi, Fenerbahçe maçında muhtemelen Ankara'daki kadroyu bozmayacak. Sadece Hasan Şaş ve Sabri konusunda kararsız kalan Rumen hocanın, Gençlerbirliği maçından sonra kafası iyice karıştı. Sabri'nin iyi oynaması, Hasan Şaş'ın kulübüde oturma olasılığını güçlendirdi. Bu arada Gençlerbirliği maçında alınan galibiyet özellikle futbolcuların moralini çok yükseltti. 

Felipe harek tı 

YÖNETİM, eski futbolcusu Felipe'yi tekrar Galatasaray'a döndürmek için harekete geçti. Sarı - Kırmızılılı takımdan olaylı bir şekilde ayrılan Brezilyalı yıldızı, Teknik Direktör Gheorghe Hagi'nin ısrarla istediği öğrenildi. Galatasaray ile mahkemelik olan Felipe'nin tekrar Türkiye'ye gelmeye sıcak baktığı bildirildi. 

Fener'e 780 bilet 

SARI - Kırmızılı kulüp, Fenerbahçe'ye 780 bilet verecek. Stadın kapasitesinin kale arkası tribünün kapatılması ile 17 bin kişiye inmesi üzerine konuk takımların bilet sayısı da azaltılmıştı. Bu arada biletlere şimdiden büyük bir talebin olduğu öğrenildi. Yönetim kombine dışında satılacak olan biletlerin birkaç saatte tükeneceğini tahmin ediyor. 


</TEXT>
</DOC>
