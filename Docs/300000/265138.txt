<DOC>
<DOCNO> 265138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/ekonomi/aeko.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde artık 60 dolar konuşuluyor 
</HEADLINE>
<TEXT>


Irak'taki çatışmaların şiddetlenmesiyle 49.40 dolar seviyesine kadar çıkan petrol fiyatlarındaki yükselişin 60 dolara ulaşabileceği tahmini yapılıyor 

EKONOMİ SERVİSİ 

ABD'de ham petrol fiyatları varil başına 49.40 dolar seviyesine kadar çıkarak yeni bir rekor kırdı. Londra'da ise brent petrol 45.15 dolara kadar yükseldi. Irak'ta süren çatışmalar, Çin ve Hindistan'ın yoğun petrol talebi nedeniyle petrol fiyatlarının 60 dolara ulaşabileceği konuşuluyor. 
Necef'te Mukteda El Sadr ile Amerikan güçleri arasında yaşanan çatışmalar petrol fiyatlarında yeni rekorlar getiriyor. Petrol üretim tesislerini vurabileceklerini açıklayan El Sadr güçleri, endişelerin en önemli nedeni olarak gösteriliyor. Irak'ın Basra kentindeki petrol boru hattının, sabotaj nedeniyle 9 Ağustos'tan beri çalışmaması, ülke ihracatın günlük 1 milyon varilde kalmasına neden oluyor. 
Irak'ta Hz. Ali Camii'nin kontrolünün El Sadr güçlerinin elinden, Irak kuvvetlerine geçtiği yönündeki haberler üzerine petrol fiyatları rekor seviyelerden gerileyerek 47 doların altına indi. Ham petrolün varili New York Borsası'nda 46.72 dolardan kapandı. Ancak uzmanlar, Irak'taki şiddet olaylarının devam etmesi ve dünya ekonomisinde petrole olan yoğun talep nedeniyle fiyatların önümüzdeki hafta içinde tekrar yükselebileceğini ifade ediyor. 

İthalatçı önlem alıyor 
Fiyatları artıran bir diğer unsur ise dünyanın en büyük petrol ihracatçısı Suudi Arabistan'a yönelik terör saldırısı riski. Rus petrol devi Yukos'la ilgili belirsizlikler de fiyat artışını etkiliyor. Bu olumsuzluklar ham petrol fiyatının 60 dolara çıkabileceğinin konuşulmasına neden oluyor. Uzmanlar, petrol fiyatlarının yüksek seyri üzerine Güney Kore ve Tayland'ın tüketimde tasarruf sağlama çabasına girdiklerini ve bunun diğer ithalatçı ülkelerde de yaygınlaşabileceğini belirtiyor. 

Dünya rekoru 79.99 dolar Ham petrol fiyatları, 1861 yılından bu yana en yüksek dördüncü düzeyinde. Fiyatlarda rekor ise 79.99 dolarla İran - Irak Savaşı'nın başlamasıyla görülmüştü. Bugünkü fiyatlarla yapılan çalışmaya göre en yüksek ikinci ve üçüncü düzey 1979 ve 1981'de görüldü. 

143 yılın en yüksek dördüncü yükselişi Yıllar ve olaylar Fiyat dolar 1861 Pensilvanya petrol üretimi 10.08 1876 Rusya petrol ihracatına başladı 44.38 1945 Savaş sonrası yeniden yapılanma 10.79 1973 Musevilerin kefaret günü savaşı 13.68 1974 Arap ülkelerinin petrol ambargosu 43.38 1979 İran'daki rejim değişikliği 76.40 1980 İran - Irak Savaşı'nın başlaması 79.99 1981 İran'da rejim değişikliği sonrası 69.59 1986 S. Arabistan'ın net sürüm fiyatı 24.14 1990 Irak'ın Kuveyt'i işgali 33.54 1998 Asya ekonomik krizi 14.80 2003 Irak'ın işgal edilmesi 28.48 2004 Irak'taki çatışmalar ve talep baskısı 49.27 

</TEXT>
</DOC>
