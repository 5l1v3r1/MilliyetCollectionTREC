<DOC>
<DOCNO> 295196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy02.html </URL>
<DATE> 2004/12/06/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Borrell "Çok ilginç bir ziyaret oldu" 
</HEADLINE>
<TEXT>

     Avrupa Parlamentosu AP Başkanı Josep Borrell, Türkiye'ye yaptığı ziyareti değerlendirirken, ''Çok ilginç bir ziyaret oldu benim için, Türkiye'deki son durumu kendi gözümle görme imkanım oldu'' dedi. 
     Borrell, Diyarbakır'dan Ankara'ya dönerken uçakta gazetecilere Türkiye ziyaretini değerlendirdi. 
     Türkiye'yi, dolayısıyla Diyarbakır'ı ilk kez ziyaret ettiğini belirten Borrell, Diyarbakır'da Vali, Belediye Başkanı ve bazı sosyal kurumların temsilcileriyle görüştüğünü söyledi. 
     Diyarbakır'la ilgili olarak, ''Bu ziyarette durumun bütününü görme imkanım oldu'' diyen Borrell, yapılacak daha çok şey olsa da önemli gelişmeler kaydedildiğini ifade etti. Borrell, basın mensuplarının, Türkiye'ye AB ile üyelik müzakerelerine başlanılması için tarih verilip verilmeyeceği konusundaki soruları üzerine şunları söyledi 
     ''14 Aralık'ta Avrupa Parlamentosu daha önce Dış İlişkiler Komitesi'nde kabul edilmiş kararı görüşecek ve bana sorarsanız Dış İlişkiler Komitesi'ndeki kararı benimseyecek. Yani gereksiz gecikme olmadan Türkiye ile müzakerelere başlanması... Ama yine de son kararı görmek için 14 Aralık'ta Parlamento Genel Kurulu'nda yapılacak oylamaya bakmak lazım.'' 
     
</TEXT>
</DOC>
