<DOC>
<DOCNO> 299580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonspo45.html </URL>
<DATE> 2004/12/21/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Beşiktaş Fulya Projesi için henüz kimseyle sözleşme yapılmamıştır 
</HEADLINE>
<TEXT>

     Beşiktaş Kulübü Yönetim Kurulu Üyesi ve Yatırımlar Komitesi Başkanı İlhan Durusoy, imar ve proje çalışmaları aşamasındaki Fulya Projesi için henüz hiçbir şirket veya 3. şahıslarla sözleşme yapılmadığını, tüm işlemlerin, kulübe mali açıdan zarar vermeyecek şeffaflık içinde yürütüldüğünü bildirdi. 
     Durusoy, projelerle ilgili basında yer alan haberler üzerine kulübün internet sitesinden açıklamalarda bulundu. BJK İnönü Stadı'nın 2 milyon 750 bin dolarlık bütçe içinde eylül ayında, Akatlar Spor ve Kültür Kompleksi'nin de 2 milyon 300 bin dolarlık harcamayla ekim ayında tamamladığını kaydeden Durusoy, ''Fulya Projesi henüz imar ve proje çalışmaları aşamasındadır. En kolay pazarlanabilen projeyi oluşturmak için pazar araştırması yapmakta, projeyi bu araştırmaya uygun geliştirmekteyiz'' dedi. 
     Pazar araştırması faaliyetleri için teklifler aldıklarını, inşaata başlanmadan böyle bir pazarlama işlemini geliştirilebilmeleri halinde, hiçbir projenin yakalayamadığı başarıyı elde etme şansları olacağını ifade eden Durusoy, şunları kaydetti 
     ''Henüz hiçbir şirket veya üçüncü şahıslarla sözleşme yapılmamıştır. Her türlü işlemler, kulübümüze mali zarar vermeyecek şeffaflık içinde yürütülmektedir. Çalışmalar doğrultusunda, proje geliştirme ve finansman şekillendirmede başarılı, vizyonu geniş 30'dan fazla önde gelen isimlerle görüşmeler yapılmıştır. Yatırımlar Komitesi, yönetim kurulu üyeleri ve üye olmayan uzmanlardan oluşmaktadır ve komite çalışmalarına hızla devam etmektedir. 
     Beşiktaş'ın istikbali olan bu projenin en iyi şekilde gelişmesi ve fayda vermesi için birikim sahibi ve proje geliştirme uzmanı herkesin yardımına açığız. Ancak unutmamak gerekir ki proje ile ilgili asılsız haber ve spekülasyonlar, projenin piyasada güvenine zarar verir ve başarılı olmamızı zorlaştırır. 
     Tüm Beşiktaşlıların, Beşiktaş'ın menfaatlerini önde tutarak, sağduyuyla hareket edeceklerine inandığımı, böyle büyük bir projeye Nisan 2004 gibi kısa zamanda kazma vurmak ve Ocak 2007'de bitirmek gibi çok iddialı bir planı geliştirmek için, ben ve ekibimin, çalışma enerjisini bu inançta bulduğumuzu belirtmek isterim.'' 
     
</TEXT>
</DOC>
