<DOC>
<DOCNO> 299856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/soneko19.html </URL>
<DATE> 2004/12/22/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Otokoç, 2005'te 26 bin araç satmayı planlıyor... 
</HEADLINE>
<TEXT>

     Otokoç Otomotiv Ticaret ve Sanayi A.Ş Genel Müdürü Cenk Çimen, 2005 yılında hizmet ağını genişletecek yeni tesisler kurmayı, satış sonrası hizmetlerde büyümeyi ve 26 bin araç satışını hedeflediklerini söyledi. 
     Çimen, sektörün 2004 yılının ilk 6 ayını hareketli, ikinci 6 ayını ise durgun geçirdiğini, 2005 yılında ise vergi yükünün artmasının etkisiyle pazarda daralma beklediklerini kaydetti. 
     Yılın ilk bölümünde döviz kuru, kredi olanakları ve hurda araç teşviği ile hareketlenen otomotiv sektörünün, başta ÖTV olmak üzere vergilerdeki artıştan olumsuz etkilendiğini kaydeden Çimen, şöyle konuştu 
     ''2005 yılında ise sektördeki toplam satışı, 350 bini otomobil olmak üzere, 610 bin adet olarak öngörüyoruz. Bu rakamlar 2004 yılına göre yaklaşık yüzde 18'lik bir daralmayı ifade ediyor. Pazardaki daralma ise önemli ölçüde vergi yükünün artmasından kaynaklanıyor. 
     Otokoç olarak 2005'de 26 bin araç satmayı, satış sonrası hizmetlerde büyümeyi, yeni tesislerle hizmet ağımızı genişletmeyi hedefliyoruz.'' 2004 yılının ertelenmiş talebin harekete geçtiği bir yıl olduğunu kaydeden Çimen, ''2005'e yeni bir kan getirecek en önemli unsur henüz sektöre talep yaratacak ekonomik güce erişmeyen önemli bir çoğunluğu bu potaya sokacak gelir artışını sağlamak olacaktır. Ancak bunun da zamana yaygın bir şekilde gelişmesini bekliyoruz'' diye konuştu. 
     
     BRÜKSEL ZİRVESİ'NİN ETKİLERİ 

     Çimen, Brüksel Zirvesi'nin ardından AB ile ilişkilerde yeni bir sürece girildiğini ve bunun bir çok sektörde olduğu gibi otomotivde de etkisini hissettireceğini söyledi. 
     Ekonomik göstergelerdeki dengesizliklerin sektördeki üretici, yan sanayi ve yetkili satıcı üçgenini büyük ölçüde etkilediğini ifade eden Çimen, şöyle devam etti 
     ''AB sürecinde, ekonominin kırılganlığının azalması, daha dengeli bir ortama kavuşulması beklentisi içindeyiz. Bunun sonucu olarak da önümüzdeki dönemde sektörde yeni yatırımlar gündeme gelecektir.'' Çimen, AB'ye uyum süreci kapsamında tüm hizmet sektörlerinde beklendiği gibi, otomotiv sektöründe de hizmet kalitesine verilen önemin artacağını, bunun tüketici açısından büyük önem taşıdığını ifade etti. 
     Yurtdışında kullanılan alternatif finansman yöntemlerinin Türkiye'de de uygulamaya girmesini beklediklerini kaydeden Çimen, bunun alım gücünün artmasına ve piyasanın hareketlenmesine yol açacağını söyledi. 
     İkinci el satışlarında ise mevcut alışveriş anlayışının yerini bu alanda hizmet veren kurumsal firmalara bırakacağını savunan Çimen, ''Bu konuda Otokoç olarak yapılanmamızı geçtiğimiz 2 yılda önemli ölçüde güçlendirdik'' dedi. 
     
</TEXT>
</DOC>
