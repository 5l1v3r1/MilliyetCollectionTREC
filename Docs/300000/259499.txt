<DOC>
<DOCNO> 259499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/spor/spo03.html </URL>
<DATE> 2004/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı Aslan 
</HEADLINE>
<TEXT>


Sarı - Kırmızılı oyuncular, Princeton Üniversitesi amerikan futbol takımının malzemelerini ele geçirince ilginç görüntüler ortaya çıktı 


Özel giyindiler 
YENİ sezon hazırlıklarını Amerika'da sürdüren Galatasaray'da moraller her geçen gün yükseliyor. Sarı - Kırmızılılar, önceki gün yapılan antrenman öncesinde Princeton Üniversitesi amerikan futbol takımının malzemelerinin araçlara yüklendiğini gördü. Oyuncular, Hagi'ye görünmeden, aracın yanına gidip, özel olarak hazırlanan kıyafetlerden giydi. 

Şaşkına döndüler 
SAHANIN bir kenarında Amerikan futbolu oynamaya başlayan Sarı - Kırmızılılar, başta Hagi olmak üzere herkesi şaşkına çevirdi. Bu görüntüler karşısında Rumen teknik adam da kahkahalarını tutamadı. Bu arada dün yapılan antrenmanda da Galatasaray'a büyük ilgi vardı. Bayan futbol takımı oyuncuları, Teknik Direktör Hagi ve futbolculardan imza alabilmek için adeta yarıştı. 

GALATASARAY GÜNLÜĞÜ 
Biletler satıldı 
GALATASARAY'IN Şampiyonlar Ligi Şampiyonu Porto ile oynayacağı özel maç Amerika'da büyük ilgi uyandırdı. Zorlu karşılaşma öncesinde satışa çıkan biletlerin neredeyse tamamının satıldığı öğrenildi. Bu arada yarın oynanacak olan Galatasaray - Porto maçının saati 21.45 TSİ olarak değiştirildi. 

Hakan'ın isyanı 
SARI - Kırmızılı takımın golcüsü Hakan Şükür, çok para kazandıkları gerekçesiyle yapılan eleştirilere yanıt verdi. Yıldız futbolcu, "Bizim hayatımız da hiç kolay değil. Günlerdir ailemizden uzaklarda kamp yapıyoruz. Bu işin sadece kazanç tarafı yok. Zor yönleri de var" diye konuştu. 

Ali Tandoğan 5 milyon dolar 
GENÇLERBİRLİĞİ Başkanı İlhan Cavcav, Ali Tandoğan'ın transferi için görüştüğü Galatasaraylı yöneticilerden 5 milyon dolar istedi. Cavcav'ın "Futbolcumun değeri bu. Değerini verirseniz alırsınız" dediği öğrenildi. İlhan Cavcav'ın bu teklifi karşısında şaşıran Sarı - Kırmızılı yöneticilerin transferi askıya aldıkları belirtildi. 


</TEXT>
</DOC>
