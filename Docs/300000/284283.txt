<DOC>
<DOCNO> 284283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/yasam/axyas01.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Nişantaşı'nda tinerci terörü 
</HEADLINE>
<TEXT>


Mehmet Ali Erbil'i bekleyen şoförü Mehmet Adıgüzel, sokak ortasında, 'tinerci' denilen kişilerce bıçaklanıp soyuldu 

MUSTAFA KURTARAN İstanbul 

Nişantaşı'nda, Mehmet Ali Erbil'in şoförlüğünü yapan Mehmet Adıgüzel, tinerci olduğu iddia edilen 3 kişi tarafından bıçaklandı. Cep telefonu ile parası gasp edilen Adıgüzel, Erbil tarafından hastaneye kaldırıldı. 
Erbil ve sevgilisi Tuğba Coşkun, önceki gece saat 22.00 sıralarında Mehmet Aslantuğ'u ziyaret için Nişantaşı Sezai Felek Sokak'taki Aslantuğ'un evine gitti. Erbil'i ve Coşkun'u evin önünde bırakan Adıgüzel, BMW marka otomobilde beklemeye başladı. Bu sırada arabaya yaklaşan ve tinerci oldukları iddia edilen 3 kişi, Adıgüzel'den para istedi. Para vermeyen Adıgüzel'i karnından bıçaklayan saldırganlar, üzerinde bulunan 800 milyon lira ve cep telefonunu alarak kaçtı. 

Eşk lleri belirlendi 
Gürültü üzerine dışarıya çıkan Erbil, Adıgüzel'i kanlar içinde yerde buldu. 
Özel Amerikan Hastanesi'ne kaldırılan Adıgüzel'in sağlık durumunun iyi olduğu bildirildi. Olayla ilgili polise bilgi veren Erbil, "Aslantuğ'a ziyarete gelmiştik. Şoförüm aşağıda bekliyordu. Gürültü ve çığlık seslerini duyunca aşağı indik. Mehmet, kanlar içinde yerde yatıyordu. Bize tinercilerin saldırısına uğradığını söyledi" dedi. 
Adıgüzel'in ifadelerine dayanarak saldırganların eşk lini belirleyen polis, zanlıların yakalanması için araştırma başlattı. 



</TEXT>
</DOC>
