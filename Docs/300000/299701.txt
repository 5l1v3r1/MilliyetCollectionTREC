<DOC>
<DOCNO> 299701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/guncel/gun01.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlarına kalmasın 
</HEADLINE>
<TEXT>


Gölbaşı yolsuzlukları için hazırlanan iddianamede Org. Özkök'ün emrine atıfla, "Genelkurmay Başkanlığı'nın yolsuzluklar karşısındaki kararlı tavrına koşut tutumla devam edilecektir" denildi 

AYDIN HASAN Ankara 

Genelkurmay Başkanı Orgeneral Hilmi Özkök, askeri savcılara, "Yapanın yanına k r kalmasın" yaklaşımı içinde Türk Silahlı Kuvvetleri bünyesindeki yolsuzlukların üzerine kararlılıkla gidilmesi emrini verdi. Ankara - Gölbaşı Özel Kuvvetler Komutanlığı inşaatında yapılan yolsuzluklarla ilgili olarak Genelkurmay Başkanlığı Askeri Savcılığı'nın hazırladığı iddianamede, Genelkurmay Başkanlığı'nın yolsuzluklarla ilgili emrine atıfta bulunuldu. 
Özkök'ün savcılardan hiçbir olayın üzerinin örtülmesine izin vermemelerini istediği anlaşılan iddianamede, Genelkurmay Başkanlığı'nın bu tavrıyla ilgili şu ifadeler yer aldı "İnşaat işlerinde büyük yolsuzluklar yapıldığı şeklinde çığ gibi büyüyen yaygın kaygılara yeterince değinmeyen, çözüm yollarını göstermeyen, 'yapanın yanına k r kalıyor' düşüncesini kesinlikle dışlamayan ve reddetmeyen bir soruşturma olmaması için büyük özen sarf edilmiştir ve Genelkurmay Başkanlığı'nın yolsuzluklar karşısındaki kararlı tavrına koşut olarak bu tutum sarf edilmeye de devam edilecektir." 

171 sayfa iddianame 
Devletin zararı 132 trilyon 

Genelkurmay Askeri Savcılığı, 171 sayfalık bir iddianameyle, Gölbaşı Özel Kuvvetler Komutanlığı inşaatında yolsuzluk yapıldığı gerekçesiyle sivil ve asker 39 kişi hakkında dava açmıştı. Devletin 132 trilyon zarara uğratıldığı belirtilen iddianamede, tutuklanan Ali Osman Özmen'in şirket kasasında bulunan notlarla ilgili şu ifadeler yer aldı 
Müteahhit Özmen'in Daire ve Ankara İnşaat Emlak'ta görev yapan Tuğgeneral Ümit Dündar, İsa Kul, Musa Yıldırım, Binbaşı Atilla ve Faruk Kurşun'dan yakınmalarına ilişkin not, dosyaya ithal edilmiştir. Özmen'in, askeri personelin tayinlerine müdahil olduğu görülmüştür. Elektrik Yüksek Mühendisi Albay Selim Tanışık'ın MSB İnşaat Emlak Daire Başkanlığı Yönetim Şube Müdürlüğü'ne atanması. 2004'te yapılan atama iptal edildi Harp Okulu'ndan İnşaat Mühendisi Yarbay Mustafa Özer'in Etüd Proje Şube Müdürlüğü'ne atanması. Özer hakkında Cumhurbaşkanlığı Muhafız Alayı İnşaatından dava olduğundan gerçekleşemedi .Atilla Uyaran'ın inşaat mühendisi yüzbaşı Ankara İnşaat Emlak Başkanlığı görevinden alınıp 'uyumsuzluk' gerekçesiyle teşkilat dışına verilmesi istendi. Semih Çağlayan'ın makine mühendisi yüzbaşı MSB Makine Bölümü'nden alınması, yerine Yüzbaşı Hakan Seyirden'in veya Üsteğmen Celal Evci'nin atanması.İsa Kul Albay hakkında şaibe yayarak, görevden alınmasını, "saygıdeğer ağabeyinden" talep etmiştir. Müteahhidin ilişkiye girdiği, davet ettiği çok üst düzey kişilerin isim, adres, telefonları, otel konaklama fiyat çizelgeleri, faturalar da ele geçirilmiştir. 

Emekli Albay'ın villasına tedbir 

İddianamede yer alan bilgilere göre, İnşaat Mühendisi emekli Albay Recep Yılmaz'ın malvarlığı ayrıntılı olarak incelendi. İnceleme sonucunda, Yılmaz'ın kardeşi Ayşe Özturgut adına tescil ettirdiği Üsküdar'daki tripleks villa ve eşi Aysel Yılmaz'ın banka hesabındaki 123 milyar ile Hazine bonolarının haksız olarak edinildiği sonucuna varıldı. Savcılık, böylece, Yılmaz'ın haksız olarak edindiği kanaatine vardığı yaklaşık 600 milyar lira ile villaya tedbir koydu. İddianamede, "Hazine'ye devir" talep edildi. 


</TEXT>
</DOC>
