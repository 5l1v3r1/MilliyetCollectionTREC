<DOC>
<DOCNO> 283712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun41.html </URL>
<DATE> 2004/10/27/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Kosova seçimlerine Sırplar'dan boykot 
</HEADLINE>
<TEXT>

     Kosovalı Sırpların, Cumartesi günü yapılan seçimleri boykot etmesinin yankıları sürüyor. 
     Kısmi oy sayımına göre, katılım oranının ancak yüzde 51.11 olduğu seçimlerde, oy kullanan Sırp seçmen sayısının bin civarında ya da yüzde 0.5'e yakın olması, sadece Sırpların değil, Kosova'daki siyasetin de kaybı şeklinde yorumlanıyor. 
     Sırbistan ve Karadağ Başkanı Svetozar Maroviç, seçimlerle ilgili yaptığı değerlendirmede, Sırpların siyasi müzakerelere katılabileceğini ileri sürerek, Kosova sorununun çözümü için Dayton benzeri uluslararası bir konferans yapılmasını önerdi. 
     ABD'nin Belgrad Büyükelçisi Michel Polt, Sırpların seçimleri boykot etmelerini büyük bir şanssızlık olarak yorumladı. 
     Sırbistan Kosova Koordinasyon Merkezi eski Başkanı Neboyşa Çoviç, Kosovalı Sırpların seçime katılmamakla uluslararası topluluğa güvenmedikleri mesajını en açık biçimde verdiklerini, güçlü bir birlik ortaya koyduklarını bildirirken, şiddet, temel insan haklarının çiğnenmesi, etnik temizlik gibi olaylara karşı hoşgörüyle yaklaşılamayacağını gösterdiklerine dikkati çekti. 
     Sırp seçmenleri boykota çağıran Sırbistan Başbakanı Voyislav Koştunitsa ise Sırbistan Hükümetinin Kosova Planı'nın kabul edilmesi konusundaki temas grubuyla başlatılan diyalogun devamının önemli olduğunu vurgulayarak, bu planla Sırpların kurumsal güvencelerinin sağlanmış olacağını vurguladı. 
     
</TEXT>
</DOC>
