<DOC>
<DOCNO> 290716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/sontur29.html </URL>
<DATE> 2004/11/21/ </DATE>
<TIME> 20.00 </TIME>
<AUTHOR>  </AUTHOR>
<HEADLINE>
Komşusunun köpeğinin saldırısına uğradı... 
</HEADLINE>
<TEXT>

     Zonguldak'ın Ereğli İlçesi'nde, kangal köpeğinin saldırısına uğrayan bir kadın, köpeğin sahibi hakkında savcılığa suç duyurusunda bulundu. 
     Ereğli Demir ve Çelik Fabrikaları'nın çocuk kreşinde çalışan Şükran Özcan, AA muhabirine, geçen hafta işe gitmek için evden çıktığı sırada aynı mahallede oturan Ali Rıza Ö'ye ait kangal cinsi köpeğin saldırısına uğradığını anlattı. 
     Köpeğin ısırdığı koluna 7 dikiş atıldığını ve 3 gün iş göremez raporu aldığını ifade eden Özcan, aynı köpeğin, sahibi tarafından bağlı tutulmadığı için daha önce de mahalledeki bazı çocuklara saldırdığını kaydetti. 
     Bu komşusunun 4 ayrı köpeğinin daha olduğunu belirten Özcan, şöyle konuştu 
     ''Semt sakini olarak, her an bunların saldırısına uğramaktan korktuğumuz için mahalleden rahatlıkla geçemiyoruz. Bu durumdan bıktık artık. Yetkililerin ivedilikle buna bir çare bulmasını, gerekeni yapmasını bekliyoruz. Ben yasal yollardan hakkımı arayacağım. Köpek sahibi hakkında savcılığa suç duyurusunda bulundum, maddi ve manevi olarak da dava açacağım.'' Bu arada, köpeğin sahibi Ali Rıza Ö'nün şehir dışında olduğu bildirildi. 
     Köpek Eğitim Uzmanı Ufuk Uslu da genelde uysal olan Kangal cinsi köpeklerin, aç veya karanlık yerde bırakıldığında saldırganlaştığını söyledi. 
     
</TEXT>
</DOC>
