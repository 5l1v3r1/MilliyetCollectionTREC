<DOC>
<DOCNO> 266281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko29.html </URL>
<DATE> 2004/08/25/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Petlas, F-16 lastiği üretecek... 
</HEADLINE>
<TEXT>

     Kırşehir'de kurulu Petlas Lastik Sanayi, Türk Hava Kuvvetleri'ne F-16 lastiği üretmek için hazırlıklara başladı. 
     Petlas Genel Müdürü Tunca Dingiloğlu, ilk kez F-16 tipi savaş uçağı lastiği üretmek için hazırlıklara başladıklarını belirtti. 
     Bu yıl sonunda deneme amaçlı üretim yapmaya başlayacaklarını kaydeden Dingiloğlu, şu bilgileri verdi 
     ''Türk Silahlı Kuvvetleri'nin ihtiyacı F-16 uçaklarının lastiklerini üretmek için Kasım ayında ihaleye çıkacağız. Ön lastik deneme üretimi yapmak için onay belgesi aldık. Arka lastik deneme üretimi yapmak için ise onay bekliyoruz. Aralık ayında deneme amaçlı üretime başlamayı planlıyoruz. Proje yaklaşık 3 yılda tamamlanacak. Bu proje Petlas için olduğu kadar Türkiye için de büyük önem taşıyor. Daha önce F-4, F-5 ve F-37 tipi savaş uçakları için lastik üretmiştik. Ama ilk kez F-16 lastikleri üreteceğiz.'' Ürün yelpazelerini genişleterek, yatırımlarını artıracaklarını bildiren Dingiloğlu, yakında radial lastik ile otobüs ve kamyon lastiği üretmeye başlayacaklarını söyledi. Özelleştirmeden sonra büyümeye ve piyasa koşullarında rekabet etmeye çalıştıklarını anlatan Dingiloğlu, son 16 aydır ürettikleri lastiklere zam yapmadıklarına da dikkati çekti. 
     
</TEXT>
</DOC>
