<DOC>
<DOCNO> 277120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun35.html </URL>
<DATE> 2004/10/04/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
KKTC Başbakanı Talat'ın açıklaması... 
</HEADLINE>
<TEXT>

     KKTC Başbakanı Mehmet Ali Talat, Avrupa Konseyi Parlamenterler Meclisi'nde AKPM , KKTC'li parlamenterlerin doğrudan ve etkin katılımlarının sağlanması yönünde alınan kararın ''önemli bir adım olduğunu'' belirterek, ''Artık dünya Kıbrıs Türkünü anlamaya başlamıştır. Bu bir ilk adımdır'' dedi. 
     Başbakan Talat, konuyla ilgili olarak A.A muhabirine yaptığı açıklamada, Kıbrıs Türklerinin 24 Nisan'da ortaya koyduğu barışçı yaklaşımın bu kararla desteklendiğine işaret ederek, Rum yönetimi lideri Tasos Papadopulos'un, ''Kıbrıs Türkünü cezalandıracağım'' mantığıyla hareket etmekten vazgeçmesi gerektiğini vurguladı. Talat, ''Bu önemli gelişme kulaklarına küpe olmalıdır'' dedi. 
     Konunun uzun süredir tartışıldığını ve gündemde olduğunu anımsatan Başbakan Talat, kararın verilmesi aşamasında, Rum Meclis Başkanı Dimitris Hristofyas'ın Konsey Genel Sekreteri'ne bir mektup yazarak, konunun tartışılması için zaman istediğini, konuyu kendisiyle Talat ile görüşerek sonuçlandıracağını ilettiğini ve Genel Sekreter'in de konuyu, Ekim ayı başındaki toplantıda ele almak üzere ertelediğini kaydetti. 
     Rum meclisinin konuyla ilgili somut bir öneri sunmadığına işaret eden Talat, şunları söyledi 
     ''Bunun üzerine Konsey Başkanlık divanı toplandı ve daha önceden hazırlanmış olan taslağı yürürlüğe koymak için faaliyete geçti. Sonuçta bugün, Genel Kurul'da oylaması yapılacak, ancak aldığım bilgiye göre bütün gruplar bu kararı destekliyorlar. Böylece Kıbrıslı Türkler bir asıl, bir yedek üyeyle Avrupa Konseyi'de temsil edilmiş olacaklar. Hem komitelerde hem de Genel Kurul'da gözlemci statüsüyle temsil edilecekler, konuşma hakları olacak, Kıbrıs Rum tarafınca akredite edilmeyecekler. Bu oldukça önemli. Kıbrıs başlığı altında Kıbrıs Türk toplumu temsilcisi olarak yer alacaklar. Yani bir adımdır, önemli bir adımdır.'' 
     
     ''DÜNYA DİLİ KONUŞMAYA DEVAM ETMELİYİZ'' 
     ''Kıbrıs Türkünün dünya ile uyumlu bir anlayış içine girmesi ve bunun politikalarına yansıması sonucunda dünyanın bu noktaya geldiğine'' işaret eden Başbakan Talat, şöyle devam etti 
     ''Bunu iyi ve doğru değerlendirmek gerekiyor. Ve bundan sonra da dünya dili konuşmaya devam etmek gerekiyor. Olaya böyle bakıyorum ve önemsiyorum. Oldukça önemli bir karar. Kıbrıslı Türkü Kıbrıslı Rumlar tarafından temsil edilmiyor, bu teşhis kondu ve kayda geçti, bu çok önemli bir şey. Aynı şekilde Kıbrıslı Türkler kendi adlarına kendi seçilmiş temsilcileriyle, çünkü aynen o ifade kullanılıyor, temsil edilmiş olacaklar. Dolayısıyla 24 Nisan'da ortaya koyduğu barışçı, dünyanın bugünkü değerleriyle paralel, uyumlu yaklaşımı bu şekilde destekleniyor, bu kararla destekleniyor.'' 
     
     RUM TARAFINA ÇAĞRI 
     Başbakan Talat, açıklamasında Kıbrıs Rum yönetimine de çağrıda bulunarak, ''Kıbrıs Türkünü sürekli olarak Papadopulos yönetiminin tecrit etmesi, dünyadan koparması mümkün değildir ve olmayacaktır. Bu karar aslında bunun göstergesidir'' dedi. 
     Kıbrıs Türkünün Kıbrıs sorununun bitmesini ve çözüm istediğini kaydeden Başbakan Talat, ''Ama eğer bu çözüm gerçekleşmiyorsa bunun sorumlusu da Kıbrıs Türkü değil ise o zaman cezalandırılmayı da asla kabul etmiyor'' ifadesini kullandı. 
     Rum yönetimi lideri Tasos Papadopulos'un, ''Kıbrıs Türkünü cezalandıracağım'' mantığıyla hareket etmekten vazgeçmesi gerektiğini vurgulayan Başbakan Talat, şöyle konuştu 
     ''Kıbrıs Türkünü cezalandırması mümkün değildir. Artık dünya Kıbrıs Türkünü anlamaya başlamıştır. Bu bir ilk adımdır. Bundan böyle de tecridin, izolasyonların, Kıbrıs Türkünün cezalandırılmasının mümkün olamayacağını bütün dünya Papadopulos'a ifade edecektir. Bunu bir başlangıç olarak görüyorum. Kıbrıs Türkü bu demokratik Avrupa platformunda sesini duyurabilecektir. Bu önemli gelişme bir ders olmalıdır, kulaklarına küpe olmalıdır.'' Başbakan Talat, bir soru üzerine, üçlü koalisyon kurulması yönündeki çalışmaların da devam ettiğini bildirdi. 
     
</TEXT>
</DOC>
