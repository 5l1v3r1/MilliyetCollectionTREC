<DOC>
<DOCNO> 281108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/spo01.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kendini buldu 
</HEADLINE>
<TEXT>


Beşiktaş'ta farklı Diyarbakırspor galibiyetiyle birlikte huzur ortamı geri geldi. Taraftar ile takım arasındaki buzlar eridi, yönetim ilk kez rahat bir maç izledi 


Güven kazandılar 
SİYAH - Beyazlı kulüp, Diyarbakırspor galibiyetinin ardından, özlediği huzura kavuştu. Ligde üst üste alınan başarısız sonuçlar nedeniyle yönetim, teknik heyet ve futbolculara tepki gösteren taraftarlar, Diyarbakırspor maçıyla birlikte yeniden takımı sahiplendi. Haftalardır kadroya bile giremeyen yedeklerin üstün performansı herkesi memnun etti. Yönetim de, ilk kez keyifli bir maç izleyerek, moral depoladı. 

'Seriye dönüşecek' 
ASBAŞKAN ve Futbol Şube Sorumlusu Kıvanç Oktay, taraftarların maç boyunca kendilerini ateşlediğini belirtip, "Bu maçı onlarla birlikte kazandık" dedi. Oktay, "Çok iyi bir takım olduğumuzu söylemiştik. Her geçen hafta da söylediklerimizin doğruluğu ortaya çıkıyor. Grafiğimizin ilerleyen haftalarda daha da yükseleceğine inanıyorum. Galibiyetlerimizi bir seri haline getirerek, tırmanışımızı sürdüreceğiz" diye konuştu. 

'Hiçbir zaman küsmedim' 

DİYARBAKIRSPOR maçında ortaya koyduğu performansla beğeni toplayan ve attığı ikinci golle rakibin direncini kıran Emre Aşık büyük mutluluk yaşıyor. Yedi hafta aradan sonra savunmadaki eksiklerin de yardımıyla bulduğu forma şansını iyi değerlendiren tecrübeli oyuncu, "Elbette kimse yedek kalmak istemez. Üzerimde çalkantılı dönemin verdiği sıkıntı vardı. Ancak küsmedim, bunları çalışmalarıma yansıtmadım. Diyarbakır maçı benim için büyük bir moral oldu" dedi. 

Ersoy'a tam not 

HAFTALARDIR hakem hatalarından dert yanarak, federasyon ve MHK'ya yüklenen Siyah - Beyazlılar, Diyarbakır maçında Erol Ersoy'un yönetimine övgü yağdırdılar. Basın sözcüsü Reha Muhtar, "Biz sadece adil yönetim istiyorduk. Sayın Ersoy, milyonlarca kişinin izlediği maçta çok başarılı bir yönetim gösterdi. Kendisini tebrik ediyoruz. Bunun aldığımız sonuçla ilgisi yok" dedi. 

Sergen temkinli 

BEŞİKTAŞ Kaptanı Sergen Yalçın, çok önemli bir galibiyet aldıklarını, ancak bunun önem kazanması için diğer maçlarda da aynı performansı göstermeleri gerektiğini söyledi. Yıldız oyuncu, "Artık kredimiz kalmadı. Kalan tüm maçları kazanıp, hızla yukarılara doğru çıkmamız lazım. Bize karşı oynayan rakiplerin çok sert ve agresif futboluna da bir anlam veremiyorum" dedi. 

Mazereti yorgunluk 

NORVEÇ Milli Takımı'nda attığı golle moral bulan John Carew, Diyarbakırspor maçında da beklenen patlamayı yapamadı. Galibiyetin kendilerine büyük moral verdiğinin altını çizen Carew, "Milli maç ve ardından yaptığım uzun yolculuk nedeniyle yorgun düştüm. Adalemde çekme de vardı. Ancak kendi isteğim ile Diyarbakır'a karşı oynadım. Gol atmak isterdim, ama olmadı. Üç puan ile teselli buldum" yorumunu yaptı. 


</TEXT>
</DOC>
