<DOC>
<DOCNO> 284713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/dunya/axdun01.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush 47 - Kerry 47 
</HEADLINE>
<TEXT>


Adaylar, başkanlık seçimleri öncesindeki son 48 saate başa baş girdi. Seçimin kaderini en çekişmeli 9 eyalet belirleyecek 

WASHINGTON Milliyet 


ABD başkanlık seçimlerindeki büyük çekişme, son dakika anketlerine de yansıdı. 
Dün açıklanan ABC televizyonu anketi Başkan George W. Bush'u yüzde 50, Senatör John Kerry'yi yüzde 47 oy oranında gösterirken, Zogby anketi Kerry'nin desteğini yüzde 47, Bush'un desteğini yüzde 46 olarak belirledi. 
CNN televizyonunun ülke çapındaki bütün anketlerin ortalamasını yansıtan derlemesinde ise, Kerry yüzde 47, Bush yüzde 49 oy oranında görülüyor. 
Bu sonuçları televizyonlarda değerlendiren araştırma şirketi yöneticilerinin ortak görüşü, "Her 2 adayın da yüzde 47'lik kemik oya sahip olduğu" yönünde. Üçüncü aday Ralph Nader'ın yüzde 1'in üzerine çıkamadığı ve kalan yüzde 5'lik seçmenin de son anda Bush ve Kerry arasında nasıl bölüneceğini kestirmenin h l mümkün olmadığını savunan araştırmacılar, sonucu, çekişmeli eyaletlerde kimin sandığa daha fazla taraftar taşıyacağının belirleyeceğini vurguluyorlar. 
Beyaz Saray'ın kaderini elinde tutan eyaletler ise, son duruma göre, Florida, Ohio, Pennsylvania, Wisconsin, Minnesota, New Mexico, Michigan, Iowa ve New Hampshire diye belirleniyor. Florida'daki son ankette de, Bush ve Kerry'nin oy paylaşımı "yüzde 47'şer" olarak açıklandı. Bush dikkatini, geçen seçimlerde az farkla Demokrat aday Al Gore'a oy veren New Mexico, Michigan, Wisconsin ve Iowa'yı kazanmaya yöneltmiş durumda. Kerry ise, 2000'de Bush'un kazandığı Florida, Ohio ve New Hampshire'da iddialı. 

En müzikal kampanya Kerry'ninki 

Demokratik Parti başkan adayı John F. Kerry, Miami'deki Bayront Amfitiyatrosu'nda, en büyük destekçilerinden Bette Midler ile görülüyor. Bruce Springsteen'de aynı organizasyonda bir konser verdi. Dün 2000 seçimlerinde kilit rol oynayan Florida'da 3 mitinge katılan Kerry, kampanyasının son gününde kararsız eyaletlerden Wisconsin'e gidecek. 

Bush sustu Terminatör konuştu 

ABD başkanlık seçimlerine 3 gün kala, adayların seçim kampanyaları da hararetlendi. Cumhuriyeçi Parti adayı Başkan George W. Bush ve eşi, önceki gün Florida'da seçmenlerin karşısına California Valisi Arnold Schwarzenegger ile çıktı. Bush pazartesi günü, halen anketlerde kararsız görünen 7 eyalette birden seçmenlerle buluşacak. 


</TEXT>
</DOC>
