<DOC>
<DOCNO> 291625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/siyaset/siy02.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykalcılardan yemekli zirve 
</HEADLINE>
<TEXT>


Baykal yanlıları, CHP İstanbul İl Başkanı Şinasi Öktem'in yemeğinde buluştu. Muhaliflerin çağrılmadığı gecede Öktem, "Meydanı boş bırakmayacağız" dedi 

ŞÜKRAN PAKKAN İstanbul 


Şişli Belediye Başkanı Mustafa Sarıgül'le ipleri iyice gerilen CHP İstanbul İl Örgütü'ndeki "Baykalcı kanat", ilk 'zirve'sini yaptı. CHP İstanbul İl Başkanı Şinasi Öktem'in verdiği dün akşamki yemeğe, Baykal'a yakınlığıyla bilinen milletvekilleri ve ilçe başkanları katıldı. Yemeğe, yönetime muhalifliğiyle tanınan tek bir kişi bile çağrılmadı. 
Baykalcılar, "hem son gelişmeleri konuşmak hem de stres atmak amacıyla" toplanma mek nı olarak Boğaz'a nazır Patika Restoran'ı seçti. Belirlediği katılımcıları telefonla çağıran Öktem, muhalif tarafta yer alan Kemal Derviş ve ekibinin böyle bir organizasyonda 'asla yeri' olamayacağını söyledi. 
Baykal'a yakınlığıyla bilinen milletvekilleri Mehmet Sevigen, Mehmet Ali Özpolat, Bihlun Tamaylıgil ve Güldal Okuducu, Beşiktaş Belediye Başkanı İsmail Ünal ve Bakırköy Belediye Başkanı Ateş Ünal Erzen ile ilçe başkanları da gecede hazır bulundu. Prag'a giden Kadıköy Belediye Başkanı Selami Öztürk ise yemeğe katılamadı. 
Baykal'ı sert sözlerle eleştirdiği konuşmasının ardından kimseye söz vermeyen Öktem, "Seçilmiş davetliler mi var " sorusuna, "Buradaki kişiler Genel Başkan'ın çizgisindeki kişilerdir. CHP'ye sahip çıkıyoruz. Artık meydanı boş bırakmayacağız, kafamızı kuma gömmeyeceğiz" dedi. 



</TEXT>
</DOC>
