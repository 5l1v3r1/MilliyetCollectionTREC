<DOC>
<DOCNO> 258676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/spo05.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler isyanda 
</HEADLINE>
<TEXT>



'Mağdur durumdayız' 
BİRİNCİ Süper Futbol Ligi kulüpleri, Digitürk ile imzalanan naklen yayın ihalesinde muhammen bedelin düşüklüğünden yakınarak, Futbol Federasyonu'ndan, mağduriyetlerinin giderilmesi için gerekli çalışmaları yapmalarını istedi. Ankaragücü dışında, ligde yer alan 17 takımın imza koyduğu ortak açıklamada, kulüplerin ihaleden sonra mağdur duruma düştüğü iddia edildi. 

Sıra Digitürk'ün 
YAPILAN açıklamada, 2001 - 2002 sezonundan bu yana alınan paralar hatırlatıldı ve bugünkü şartların yetirsiz olduğu belirtildi. Açıklamada şu görüşlere yer verildi "Digitürk'ün de daha önce Kulüpler Birliği'nin zor dönemlerde kendilerine yapılan olumlu yaklaşımlarını düşünerek bu sözleşmeyle ilgili düzeltmeleri yapacağını umuyoruz." 

Sabri Çelik hedef seçti 

MERKEZ Hakem Kurulu'nun organize ettiği Uluslararası Hakem Semineri Kuşadası'nda dün de sürdü. MHK Başkanı Sabri Çelik, Türk hakemlerinin en geç 2006 yılında Avrupa'da görev alacağını iddia etti. Hakemlerin geçen sezon en çok 12. kural ile sarı ve kırmızı kart uygulamalarında hata yaptığını da vurgulayan Çelik, "Bu konudaki eğitimleri daha da sıkılaştırdık" dedi. Seminerin galası bu gece yapılacak. 

İlk zirve yapıldı 

Bıçakçı hızlı başladı 
FUTBOL Federasyonu Yönetim Kurulu, Levent Bıçakcı başkanlığında ilk toplantısını dün İstanbul'da yaptı. Sekiz saat süren ilk buluşmada görev dağılımının ardından gündemdeki dosyalar masaya yatırıldı. 2. Lig A Kategorisi'nin fikstürünün 2 Ağustos'ta çekilmesi kararlaştırılırken, gruplar da belirlendi. Bu arada Süper Lig'de ilk hafta oynanacak olan Sebat - B.B.Ankara maçı, Sebat'ın cezası nedeniyle Erzurum'a alındı. 

Görev dağılımı tamam 
YÖNETİMDEKİ görev dağılımı şöyle gerçekleşti Başkanvekilleri Hasan Doğan, Şekip Mosturoğlu, İcra Kurulu Hasan Doğan, Osman Çağalıkoç, Davut Dişli, Mahmut Özgener, Serdar Güzelaydın, Ufuk Özerten, Mali İşler Osman Çağalıkoç, Milli Takımlar Osman Çağalıkoç, Asım Atmaz, Davut Dişli, Serdar Güzelaydın, Zekeriya Alp, Dış İlişkiler Erdoğan Turgut. 



</TEXT>
</DOC>
