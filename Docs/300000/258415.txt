<DOC>
<DOCNO> 258415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/siyaset/siy06.html </URL>
<DATE> 2004/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerden Tahran'a 'hayır' 
</HEADLINE>
<TEXT>


TOLGA ŞARDAN Ankara 


İran'ın, Türkiye sınırı yakınındaki Urumiye kentiyle Van arasında karşılıklı uçak seferleri başlatılmasını teklif ettiği ortaya çıktı. Hükümetin, Azerilerin yoğun olduğu bölgeden yapılacak seferlere sıcak baktığı belirtildi. Tahran'ın isteği, Genelkurmay Başkanlığı, MİT, Emniyet, Ulaştırma Bakanlığı, Gümrük ve Dış Ticaret müsteşarlıklarından uzmanların katıldığı bir toplantıda değerlendirildi. Genelkurmay, "terörist unsurların ülkeye sızabileceği ve İran'la mevcut siyasi ilişkiler" nedeniyle sefer düzenlenmesine karşı çıktı. MİT ise giriş - çıkışların kayıt altına alınması ve uçuş güvenliğinin sağlanması halinde güvenlik açısından sakınca bulunmadığını kaydetti. Ulaştırma Bakanlığı, Van Havaalanı'ndaki altyapı ve ekipman eksikliklerinin bir ay içinde giderilebileceğini, gerekirse ek önlemler alınarak güvenlik riskinin en aza indirileceğini bildirdi. Dışişleri Bakanlığı'nın da konuyla ilgili çalışmalarını sürdürdüğü öğrenildi. 


</TEXT>
</DOC>
