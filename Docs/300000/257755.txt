<DOC>
<DOCNO> 257755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonyas12.html </URL>
<DATE> 2004/07/23/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
500 bin yıllık 'Pekin Adamı' mağaraları onarılıyor... 
</HEADLINE>
<TEXT>

     ''Pekin Adamı'' olarak adlandırılan ilkel insanın 500 bin yıl önce yaşadığı mağaralar onarılıyor. 
     Çin'in başkenti Pekin'e 50 kilometre uzaklıktaki Zhoukoudian bölgesinde bulunan mağaralarda çatlaklar ve tavandan taş kopmaları görülmesi üzerine 3 ay sürecek onarım çalışmaları başlatıldı. 
     Çalışmalarda 30 bilim adamı görev alacak. Bilim adamları, kalıntıların ''deprem veya toprak kaymasına kurban gitmesinden endişe ettiklerini'' belirttiler. 
     Pekin Adamı kalıntıları, ilk kez 1921'de İsveçli bilim adamı Johann Guunar Andersson tarafından bulundu. 1929'da Çinli arkeolog Pei Wenzhong'un burada yaptığı kazıda, yeni bir Homo erectus türü olan ''Pekin Adamı''na ait ilk kafatası bulundu. Ancak bu mağaralarda bulunan kafatasları Çin-Japon Savaşı sırasında kayboldu. 
     Pekin Adamı kalıntıları, 1987 yılında UNESCO tarafından Dünya Mirasları Listesi'ne alındı. 
     Çin Uluslararası Radyosu'nun Pekin Adamı kalıntılarıyla ilgili programında, kazıların, 200-700 bin yıl önce Zhoukoudian bölgesinde yaşayan, esas olarak meyve toplayarak, belli ölçüde de avlanarak geçinen ''Pekin Adamı''nın, ilkel insan türü olduğunu gösterdiği kaydedildi. 
     
</TEXT>
</DOC>
