<DOC>
<DOCNO> 260032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur21.html </URL>
<DATE> 2004/08/02/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Işıkara "Tsunami, okyanuslarda olur" 
</HEADLINE>
<TEXT>

     Boğaziçi Üniversitesi BÜ Rektör Danışmanı Prof. Dr. Ahmet Mete Işıkara, ''İstanbul'un olası bir depreme yeterince hazır olmadığını'' belirterek, ''Yarın bir deprem olsa sivil kesimde kaos olur ama askeri kesim doğru yerlerde doğru davranışlarla çok hızlı müdahale edebilir'' dedi. 
     Bahçelievler'deki Anadolu BİL Meslek Yüksekokulu'nda ''İstanbul'da Depremle Yaşamak'' konulu konferans veren Prof. Dr. Işıkara, depremden korunmanın bireyden başlaması gerektiğini vurgulayarak, herkesin depremden korunma bilincine sahip olmasının önemine işaret etti. 
     İstanbul'un çarpık yapı stoğunun değişmesinin çok uzun bir zaman alacağına dikkati çeken Prof. Dr. Işıkara, bu nedenle depremden korunma bilincinin önem kazandığını söyledi. 
     Vatandaşların bir yapı alırken inşaat ruhsatı, temel üstü ruhsatı ve iskan izni olup olmadığını sorması gerektiğini ifade eden Prof. Dr. Işıkara, yapısal olmayan elemanlar konusunda da deprem önlemlerinin alınmasının büyük önem taşıdığını bildirdi. 
     Prof. Dr. Işıkara, 1999 İzmit depremindeki yaralanmaların yüzde 50'si, ölümlerin de yüzde 3'ünün yapısal olmayan elemanlardan kaynaklandığını hatırlatarak, yapısal olmayan elemanların sabitlenmesini istedi. 
     İzmit depremindeki maddi kayıpların yüzde 30'a yakınının da yapısal olmayan elemanların mobilya, beyaz eşya gibi sabitlenmemesi nedeniyle gördükleri zarardan kaynaklandığını anlatan Prof. Dr. Işıkara, özellikle okul ve hastanelerde bu tür önlemlerin mutlaka alınması gerektiğini kaydetti. 
     Zorunlu deprem sigortasının da mutlaka yaptırılmasını isteyen Prof. Dr. Işıkara, sigortanın bugüne kadar meydana gelen depremlerde poliçe sahiplerine 7 trilyon 198 milyar lira ödeme yaptığını söyledi. 
     
     SORULARI YANITLADI 
     Prof. Dr. Ahmet Mete Işıkara, konferansın ardından dinleyicilerin sorularını da yanıtladı. 
     ''İzmit depreminin üzerinden 5 yıl geçti. İstanbul depreme hazır diyebilir miyiz '' şeklindeki bir soru üzerine Prof. Dr. Işıkara, İstanbul İl Milli Eğitim Müdürlüğü'nün depremden korunma konusunda çok önemli çabaları bulunduğunu bildirdi. 
     Okulların önemli bir kısmının gözden geçirildiğini belirten Prof. Dr. Işıkara, hastanelerde depremle ilgili yapılan çalışmalar konusunda ise bilgisi olmadığını söyledi. 
     
     ''1999 DEPREMİNDEN DERS ALDIĞIMIZ SÖYLENEMEZ'' 
     Prof . Dr. Işıkara, viyadüklerdeki güçlendirme çalışmalarının devam ettiğini de anlatarak, şunları kaydetti 
     ''Bu soru sorulduğu zaman benim de yadırgadığım şu Önce sen ne yapıyorsun Sana sorsam sen ne cevap verirsin Korunma bireyden başlar ve toplumun diğer kesimlerinde devam eder. Türk Ceza Kanunu'na kaçak yapı konusu girdi. Bir defa kaçak yapı yapmaktan vazgeçeceğiz. Ama 1999 depreminden öyle fazla ders aldığımız söylenemez. Deprem kültürünü esas biz birey olarak sahipleneceğiz. Okullarda önemli adımlar atıldı. 1. Ordu hazır. Ama biz ne kadar hazırız Bazı çabalar var, yok demek yanlış olur. Bu, valiliğimizde de, ilçelerimizde de var. Ama bana sorarsanız yeterli değil. Yarın bir deprem olsa, sivil kesimde kaos olur ama askeri kesim doğru yerlerde doğru davranışlarla çok hızlı müdahale edebilir. Bunu söyledim diye kimse alınmasın. Alınma yerine, yapılması gerekenler konusunda doğru ve hızlı adımlar atılsın. Benim dileğim bu. Korunmak mümkün, yeter ki yapalım.'' 
     
     ''TSUNAMİ OKYANUSLARDA YAŞANIR'' 
     ''Olası İstanbul depreminde Marmara Denizi'nde tsunami olup olmayacağına'' ilişkin soru üzerine de Prof. Dr. Işıkara, tsunaminin okyanuslarda yaşanan bir olgu olduğunu vurguladı. 
     Depremde Marmara'da 2-2.5 metre yüksekliğinde dalga oluşabileceğini dile getiren Prof. Dr. Işıkara, ''Şiddetli lodosta dalga yüksekliği 5 metreyi buluyor. 5 metre olunca Avcılar su altında kaldı mı '' dedi. 
     Prof. Dr. Ahmet Mete Işıkara, bir başka soru üzerine, ''son zamanlarda ardı ardına yaşanan depremlerin Türkiye'nin deprem gerçeğiyle ilgili olduğunu'' belirterek, önemli noktanın ise depreme hazırlıklı bulunmak olduğunu sözlerine ekledi. 
     
</TEXT>
</DOC>
