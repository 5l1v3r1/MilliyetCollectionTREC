<DOC>
<DOCNO> 299132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko15.html </URL>
<DATE> 2004/12/20/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Erhan Özçelik Türkiye'deki banka sayısı çok fazla 
</HEADLINE>
<TEXT>

     Yapı Kredi Bankası Kurumsal Bankacılık Yönetimi Genel Müdür Yardımcısı Erhan Özçelik, Türkiye'deki banka sayısının çok fazla olduğunu söyledi. 
     Özçelik, AA muhabirine yaptığı açıklamada, Türkiye'deki banka sayısının 78'e kadar çıktığını hatırlatarak, ''Türkiye'de şu anda 18'i özel olmak üzere 48 banka var, bu sayı çok fazla'' dedi. 
     Avrupa Birliği AB ülkeleri ile kıyaslama yapıldığı zaman da özellikle Türkiye'deki özel banka sayısının çok fazla olduğunun görüldüğünü ifade eden Özçelik, ''Öz kaynakları az olan özel bankaların 10'lara 12'lere kadar düşmesi gerekir'' görüşünü savundu. 
     Sermaye yapıları güçlü az sayıdaki bankanın daha iyi finans hizmeti verebileceğine dikkat çeken Özçelik, şöyle konuştu 
     ''Önümüzdeki dönemde, yeni bankalar açılmaz, birleşmeler söz konusu olabilir. Avrupa Birliği'ne AB tam üyelik için müzakere tarihinin de alınması ile birlikte, Türkiye'ye yabancı sermaye girişi olur, banka evlilikleri gündeme gelebilir. Bu banka evlilikleri yabancı bankaların Türk bankaları ile birleşmeleri veya satın almaları yolu ile olabilir. Faizlerde de bir miktar düşüş beklenebilir. Artık, gerçek bankacılık yapma dönemi başlıyor. Yeni dönemde bankalar sadece hazine bonosu satarak iş yapamayacaklar. 
     Uzun dönemde meydana gelecek olan olası gelişmeler, bankacılık sektörünü daha da kuvvetlendirir. Bankacılık sektörünün gelişmesi ve kuvvetlenmesi ile birlikte, finans sektörü güçlenir, firmalar ileriye daha umutla bakmaya başlarlar. Bankacılık sektörü, az sayı ve kuvvetli sermaye yapısı ile daha iyi finans hizmeti verir.'' 
     
     BANKACILIK SEKTÖRÜNÜN GELECEĞİ 
     Özçelik, AB'nin Türkiye'ye tam üyelik için müzakere tarihi vermesinin bankacılık sektörü için de olumlu olduğunu, ancak bu tarih alındı diye kısa dönemde çok büyük değişiklikler olacağını beklemenin de doğru olmadığını belirtti. 
     Yüksek enflasyon nedeniyle uzun yıllardan beri yüksek enflasyonla yaşamaya alışmış olan Türkiye'nin Yeni Türk Lirası'na YTL geçeceğini anımsatan Özçelik, şöyle devam etti 
     ''Türk Lirası'ndan 6 sıfır atılmasını olumlu bir adım olarak görüyor, ekonomik açıdan da olumlu etkileri olacağını düşünüyorum. YTL'ye geçmemize çok az bir zaman kaldı. Banka olarak, bu konuda hazırlıklarımızı tamamladık ve hiç bir sıkıntı yaşanmaması için gerekli tedbirleri aldık. Bankacılık sektörünün de YTL'ye hazır olduğunu düşünüyorum. 
     YTL'ye geçiş, ekonomideki olumlu havanın devam etmesine kaktı sağlayacaktır. YTL'ye geçiş, bankacılık sektörüne hiç bir sıkıntı yaşatmaz. Ancak, bir dönem, insanların algılaması ile ilgili kısa süreli sorunlar yaşanabilir. Belki, insanlar 2-3 ay farklı algılayabilirler. Ancak, bunun ekonomiye etkisi olumlu olur. En azından, insanlar psikolojik olarak paralarının değerli olduğu konusunda bir hisse kapılırlar. Şu anda, Türkiye'nin dünyanın en fazla sıfırlı paraya sahip olması, insanlar üzerinde psikolojik bir baskı yaratıyor ve insanlarda, TL'nin yatırım aracı olarak görülmesine engel teşkil ediyor.'' 
     
</TEXT>
</DOC>
