<DOC>
<DOCNO> 265505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sontur01.html </URL>
<DATE> 2004/08/22/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
İstanbul....Bostacı'daki silahlı saldırıda 9 kişi yaralandı... 
</HEADLINE>
<TEXT>

     Kadıköy'de, restoran-bar olarak kullanılan işyerine düzenlenen silahlı saldırı sonucu 9 kişi yaralandı. 
     Alınan bilgiye göre, gece saatlerinde Bostancı İskele Sokak'ta bulunan ''Mood Restoran Bar''a gelen bir kişi, henüz belirlenemeyen bir nedenle bu işyerine tabancayla ateş açtı. 
     Rasgele açıldığı belirtilen ateşten dolayı işletmede bulunan bazı müşteriler ile güvenlik görevlilerinden oluşan 9 kişi, çeşitli yerlerinden yaralandı. 
     Yaralılardan Zeynep Koçer, Deniz Kırman, Nükhet Şentürk ve Şirin Polat Özel Acıbadem Hastanesi'ne, Erdal Güler, Evren Çakmak ve Osman Keçik Özel İsviçre Hastanesi'ne, güvenlik görevlisi Yavuz Gül Haydarpaşa Numune Hastanesi'ne, Mustafa Turan da Dr. Lütfi Kırdar Kartal Eğitim ve Araştırma Hastanesi'ne kaldırıldı. Erdal Güler ilk müdahalenin ardından İstanbul Üniversitesi İstanbul Tıp Fakültesi Hastanesi'ne sevk edilirken, Osman Keçik ile Evren Çakmak ise tedavilerinin ardından taburcu oldular. 
     Silahlı saldırıyı gerçekleştiren 20-25 yaşlarındaki kişi, yaya olarak kaçtı. 
     Saldırganı yakalamak ve saldırının niçin düzenlendiğini belirlemek için çalışma başlatan polis ekipleri de işyerinde yaptıkları incelemede çok sayıda boş kovan buldular. 

     
</TEXT>
</DOC>
