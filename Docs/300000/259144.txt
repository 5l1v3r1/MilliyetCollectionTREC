<DOC>
<DOCNO> 259144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/dunya/axdun02.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'El Kaide bizden korksun' 
</HEADLINE>
<TEXT>


YASEMİN ÇONGAR Washington 


ABD'de John Kerry ile birlikte Bush - Cheney ikilisine karşı yarışan başkan yardımcısı adayı John Edwards, seçimi kazanmaları halinde yurtiçinde sosyal adaletçi, dünyada ise müttefiklerine daha fazla önem veren, ancak teröre karşı da kararlı biçimde savaşan bir politika izleyeceklerini bildirdi. 
Demokratik Parti'nin Boston'daki seçim kurultayının üçüncü gününde konuşan Edwards, El Kaide'ye de seslenerek, "Saklanamazsınız, kaçamazsınız. Sizi yok edeceğiz" diye meydan okudu. İstikrarı sağlayana dek Irak'ta kalacaklarını bildiren Edwards, müttefiklerle çok daha yakın işbirliği yapacaklarını, ancak Suriye ve İran'ın, Irak'ın demokrasi yolunda ilerlemesine engel olmasına izin vermeyeceklerini söyledi. 

'En seksi politikacı' 
North Carolina'nın küçük bir kasabasındaki yoksul bir aileden gelen, ancak ABD'nin en başarılı dava avukatlarından biri olarak milyonlarca dolarlık bir servet yapmayı başaran Edwards, Senato'daki 6 yıllık kısa siyasi deneyimine karşın, karizması ve hitabet yeteneğiyle öne çıkıyor. Kerry de sık sık, "People" dergisinin Edwards'ı "ABD'nin en seksi politikacısı" seçmiş olmasından şaka yollu söz ediyor. 


</TEXT>
</DOC>
