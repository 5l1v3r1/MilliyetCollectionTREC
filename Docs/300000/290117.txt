<DOC>
<DOCNO> 290117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun44.html </URL>
<DATE> 2004/11/19/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
KKTC Dışişleri bakanlığı "Mayın temizleme emrivaki gibi başladı" 
</HEADLINE>
<TEXT>

     KKTC Başbakan Yardımcılığı ve Dışişleri Bakanlığı, ''ara bölgedeki mayınların temizlenmesi çalışmalarının, KKTC makamları ile BM arasındaki önceden varolan iletişim ve KKTC makamlarının olumlu tutumuna rağmen emrivaki şeklinde başlatıldığını'' açıkladı. 
     Bakanlıktan yapılan yazılı açıklamada, Mayın Temizleme Projesi'nin geçen Haziran ayında KKTC Cumhurbaşkanlığı'nın inisiyatifiyle başladığı hatırlatıldı. 
     ''Türk tarafının başlangıçta gösterdiği olumlu yaklaşımı koruduğu'' vurgulanan açıklamada, şöyle denildi 
     ''Yeşil Hat'ta bulunan mayınların temizlenmesine başlanması münasebetiyle dün ara bölgede Birleşmiş Milletler Barış Gücü BMBG ve Avrupa Komisyonu Lefkoşa Temsilciliği tarafından bir tören düzenlenmiştir. 
     Bilindiği gibi Lefkoşa bölgesi önceliğiyle mayın temizleme projesi haziran ayında KKTC Cumhurbaşkanlığı'nın inisiyatifi ile başlatılmıştır. Yapılan temaslar sonucu ortaya çıkan ve projenin uygulanması için tarafımızdan uygun bulunan anlaşma taslağı 5 Ekim 2004 tarihinde BMBG'ne iletilmiştir. Konuyla ilgili olarak BMBG 5 Kasım 2004'de tarafımıza gönderdiği yazıyla Kıbrıs Rum tarafıyla mutabakata vardığını, 15 Kasım'da temizleme işlemlerine başlanacağını ve 18 Kasım'da da basına bilgi verileceğini duyurmuştur. 
     10 Kasım'da cevaben, KKTC olarak görüşmeye hazır olduğumuzu duyurduk. BMBG bir gün sonra Kıbrıs Türk tarafının törene bir gözlemci göndermesi talebinde bulundu. Mamafih 17 Kasım günü makamlarımızı ziyaret eden BMBG yetkilileri gözlemci gönderilmesi taleplerinden vazgeçtiklerini bildirdi. BMBG yetkilileri buna karşın, Kıbrıs Türk tarafının projenin uygulanmasına gösterdiği iyi niyet, istek ve kararlılığı düzenlenecek tören ve yapılacak açıklamalarında kayda geçireceklerini vurguladı. Dün düzenlenen törende bu maalesef yeterince yapılmamıştır. 
     Kıbrıs Türk tarafı, yapılan emrivakiye rağmen, Lefkoşa bölgesinde ara bölgedeki mayınların temizlenmesi projesine başlangıçta gösterdiği olumlu yaklaşımı korumakta ve bu konuda iyi niyet, istek ve kararlılığını bir kez daha teyit etmektedir.'' 
     
</TEXT>
</DOC>
