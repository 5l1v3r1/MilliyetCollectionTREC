<DOC>
<DOCNO> 266615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sonspo12.html </URL>
<DATE> 2004/08/26/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Atina 2004... Bulgaristan milli marşını yanlış çalınmasına büyük tepki 
</HEADLINE>
<TEXT>

     İvo Radoykov AA 

Atina 2004 28. Yaz Olimpiyat Oyunlarında madalya alan Bulgar sporcuların ödül törenlerinde Bulgaristan milli marşının yanlış çalınması, Bulgar spor çevreleri tarafından tepkiyle karşılandı. 
     Olimpiyatlardaki Bulgar heyeti başkanı Belço İvanov, ev sahibi Yunanistan'ın ''Bulgaristan milli marşını bir türlü doğru çalmayı beceremediğini'' söyledi. 
     İvanov, ''Biz, Yunan ev sahipleriyle bir yıl boyunca bu konuyu sürekli olarak görüştük. Atina'ya Bulgar müzik uzmanlarının özel olarak hazırladığı notaları ve daha önceki olimpiyatlarda kullanılan milli marşımızın ses kaydını yolladık. Anlaşılan şu ki, olimpiyat organizatörleri kendilerine göre aranjman yaptı ve emekleri yanlış sonuç verdi'' dedi. 
     Bulgaristan'ın Atina 2004'teki heyetinin sözcüsü Zdravka Yordanova da, ''Yunanlar, sadece nota isteyip ses kaydını reddetti. Yaptıkları yorumda ise bir müzik cümlesinin yanlış olduğu dikkati çekiyor'' dedi. 
     Bulgaristan milli marşı ile ilgili yaşanan sorun üzerine Atina'deki Bulgar heyetinin Olimpiyat organizasyon yetkililerine resmi protesto mektubu yolladığı açıklandı. 
     
</TEXT>
</DOC>
