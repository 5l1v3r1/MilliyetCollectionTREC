<DOC>
<DOCNO> 285434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy04.html </URL>
<DATE> 2004/11/02/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
CHP'den spor kulübü başkanlarını kurtarma teklifi... 
</HEADLINE>
<TEXT>

     CHP'li milletvekilleri, ikinci ve üçüncü futbol liglerinde yer alan spor kulüplerinin başkanlarının, bu kulüplerin vergi ve sigorta prim borçlardan sorumlu tutulmamalarını içeren bir yasa teklifi verdi. 
     CHP Niğde Milletvekili Orhan Eraslan ve 23 milletvekili tarafından TBMM Başkanlığına verilen yasa teklifi, Türkiye ikinci ve üçüncü futbol liglerinde yer alan ve şirket niteliği taşımayan spor kulüplerinin vergi, sigorta primi, gecikme zammı, ceza ve faiz borcundan dolayı klüp yöneticilerinin ve çalışanlarının şahsi mal varlığıyla sorumlu tutulmamalarını içeriyor. Yasa teklifinde, bu borçlardan dolayı kulüp tüzel kişiliklerinin sorumlu olması öngörülüyor. 
     Yasa teklifinde, ekonomik sıkıntı içindeki Türkiye ikinci va üçüncü futbol ligi kulüplerinin birikmiş sigorta primi, vergi borçlarının asıllarının üçer aylık dört eşit taksitte ödenmesi halinde bu borçların faizlerinin gecikme zamlarının ve cezalarının alınmayacağı da yer aldı. 
     Yasa teklifinin gerekçesinde, Türkiye ikinci ve üçüncü futbol liginde kulüp yöneticiliğinin tamamen fahri bir görev olduğu, bu görevi üstlenenlerin hiçbir kusurları olmadığı halde sırf spora ve kentine olan sevgisinden dolayı icra takipleriyle karşı karşıya kaldıkları vurgulandı. Gerekçede, adil olmayan bu uygulama nedeniyle Anadolu'da pek çok futbol kulübünün yönetici bulamadığı için kapanma tehlikesiyle karşı karşıya kaldığı belirtildi. Gerekçede, "Bütün bu noktalar dikkate alınarak, bu kulüplerin yönetici bulamama nedeniyle kapanmamaları veya spora yabancı unsurların elinde başka amaçlı kullanılmamaları için, bu yasanın düzenlenmesi düşünülmüştür" denildi. 
     
</TEXT>
</DOC>
