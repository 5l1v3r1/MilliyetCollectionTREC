<DOC>
<DOCNO> 279410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko11.html </URL>
<DATE> 2004/10/12/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
TMSF Çukurova'nın ödeme yaptığına ilişkin teyit almadık 
</HEADLINE>
<TEXT>

     Tasarruf Mevduatı Sigorta Fonu TMSF , Çukurova Grubu'yla imzalanan ek sözleşme gereğince Fon hesaplarına ödeme yapıldığına ilişkin bir teyit ulaşmadığını belirterek, gecikme nedeniyle grubun yüzde 13.5 gecikme faizi ödeme yükümlülüğünün devam ettiğini bildirdi. 
     TMSF Başkan Yardımcısı Ferruh Tunç, konuya ilişkin olarak Borsa'ya bir açıklama gönderdi. Tunç, Çukurova Grubu ile TMSF arasında imzalanan 4 Ağustos 2004 tarihli ek sözleşme kapsamında, 30 Eylül'de yapılması gereken ilk ödemenin 11 Ekim'e kadar yapılabileceğinin Fon'a bildirildiğini anımsattı. 
     11 Ekim 2004 itibariyle Fon hesaplarına ödemenin 
     yapıldığına ilişkin bir teyitin TMSF'ye ulaşmadığını bildiren Tunç, bu durumda ek sözleşme gereğince gecikme nedeniyle grubun yüzde 13.5 gecikme faiz ödeme yükümlülüğünün devam ettiğini söyledi. Tunç, sözleşmeye göre geciken ödemenin en geç bir sonraki taksitle birlikte yapılması gerektiğini belirterek, "Gecikme halinin sözleşme süresince dört defa tekrarlanması veya birbirini takip eden iki taksitte oluşması temerrüt ve sözleşmenin feshi sonucunu doğurmaktadır" dedi. 

     
</TEXT>
</DOC>
