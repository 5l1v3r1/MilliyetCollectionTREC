<DOC>
<DOCNO> 286166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur36.html </URL>
<DATE> 2004/11/04/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
S.A.'nın babası "Valilik bana iş bulsun" 
</HEADLINE>
<TEXT>

     Annesinden dayak yediği iddia edilen 3.5 yaşındaki S.A'nın babası Ali A, çalıştığı işte sigortasının olmadığını belirterek, ''Valiliğin benim ve çocuklarımın geleceği için bana sigortalı bir iş bulmasını istiyorum'' dedi. 
     AA muhabirine, eşinin Bolu Aile Mahkemesi'nde yapılan ilk duruşmasında verdiği ifadeyi değerlendiren Ali A, eşinin söyledikleri ile yaptıklarının çeliştiğini ifade ederek, ''Başından beri söylüyorum, eşimin psikolojik tedaviye ihtiyacı var. Kızım S.A. yıllardır eşime anne diye hitap etmedi. Kızım annesine 'Teyze' diye hitap ediyordu'' diye konuştu. 
     İlk çocuklarının çocuk yuvasında öldüğünü belirten Ali A, çocuklarının çocuk yuvasında mutlu olacağını düşünemediğini söyledi. Ali A, şöyle devam etti 
     ''Çocuklarımı geri alabilmek için mücadele etmeye kararlıyım. Ben onları şimdiden çok özledim. Bolu Valiliği'nin benim ve çocuklarımın geleceği için bana sigortalı bir iş bulması lazım. Ayrıca eşim hakkında bir ulusal gazetede yer alan fuhuş yaptığı iddiaları ile ilgili olarak bu gazeteye dava açacağım.'' S.A'nın dedesi Mustafa A. ise torununu çok sevdiğini belirterek, şunları söyledi 
     ''Torunumu devletten geri almaya kararlıyım. Bunun için bütün hukuki yolları deneyeceğim. Bu hukuki mücadelemde Zonguldak'ta bulunan 21 köy muhtarı ve bir belediye başkanı bana sonuna kadar destek sözü verdi. Onların da desteği ile torunum S.A'yı geri alacağıma inanıyorum.'' 
     
     ''BENİM HASTAM DEĞİL...'' 
     Bu arada, İzzet Baysal Devlet Hastanesi psikiyatristi Çiğdem Demir, anne Çiğdem A'nın, dünkü duruşmada ''yıllardır psikolojik tedavi gördüğü ve kendisine İzzet Baysal Devlet Hastanesi'nde görevli psikiyatrist tarafından Akli dengesi yerinde değildir şeklinde rapor verildiği'' yönündeki açıklamasını yalanladı. 
     Çiğdem A'nın İzzet Baysal Devlet Hastanesi Psikiyatri Polikliniğine ilk olarak 17 Mayıs 2004 tarihinde geldiğini belirten Demir, hastanın ilk muayenesi sonrasında düzenli olarak takibine karar verildiğini söyledi. 
     Dr. Demir, sözlerini şöyle sürdürdü 
     ''Hasta bu karar verildikten aylar sonra 28 Eylül 2004 tarihinde hastaneye tekrar muayene için geldi. Psikiyatrist Sedef Çevik tarafından muayenesi yapıldı. Daha sonra bu olayın yaşandığını öğrendik. Anne Çiğdem A, ilk muayene sonrasında devam etmesi gereken psikolojik tedaviye devam etmedi. İddia ettiği gibi Çiğdem A. benim hastam değil. Benim hastam olabilmesi için hastanın takibinin tarafımdan yapılması gerekli.'' 
     
     AKLİ DENGESİ YERİNDE 
     Çiğdem A. tutuklandıktan sonra Bolu Cumhuriyet Savcılığı'nın kendisinden dayakçı annenin akli dengesinin yerinde olup olmadığına dair görüş istediğini ifade eden psikiyatrist Demir, şunları kaydetti 
     ''Annenin akli dengesinin yerinde olduğuna ve ceza ehliyetine sahip olduğuna dair görüşümü savcılığa bildirdim. Bir annenin çocuğunu dövebilmesi için kesinlikle hasta olması lazım. Kişilik bozukluğu olan tipler ve psikoz geçiren insanlar, şiddete eğilimli tipler bu tür şeyleri yapabilir. Alkol veya uyuşturucu madde bağımlılarında da bu tür şiddet eğilimleri ortaya çıkabilir.'' İzzet Baysal Devlet Hastanesi'nin kayıtlarına göre, Çiğdem A, 3.5 yaşındaki kızı S.A'yı dövdüğü iddialarının gündeme geldiği 1 Ekim 2004 tarihinden 2 gün önce hastanenin psikiyatri polikliniğine muayene olmak için gelmiş. 
     
</TEXT>
</DOC>
