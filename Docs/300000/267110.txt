<DOC>
<DOCNO> 267110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sondun06.html </URL>
<DATE> 2004/08/28/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Pentagon'da İsrail casusu iddiası... 
</HEADLINE>
<TEXT>

     Amerikan CBS televizyonu, ABD Savunma Bakanlığı Pentagon'da görevli bir uzman hakkında, Beyaz Saray'ın İran'a ilişkin gizli belgelerini İsrail'e sızdırdığı iddiasıyla Federal Soruşturma Bürosu FBI tarafından casusluk soruşturması açıldığını duyurdu. 
     CBS, söz konusu uzmanın, belgeleri, ABD'de İsrail lehine lobi yapan AIPAC adlı Musevi kuruluşunun iki yetkilisi aracılığıyla İsrail'e ilettiğini ve FBI'in elinde konuya ilişkin güçlü kanıtlar bulunduğunu belirtti. 
     CBS televizyonuna bilgi veren kaynaklar, adı kamuoyuna açıklanmayan uzmanı, ABD Savunma Bakanlığı'nın iki ve üç numaralı yetkilileri olan Bakan Yardımcıları Paul Wolfowitz ve Douglas Feith ile bağlantısı bulunan bir kişi seklinde nitelendirdiler. 
     Pentagon'da daha önceleri güvenilir bir uzman olarak tanınan bu kişinin, bakanlığın Irak politikalarının geliştirilmesinden sorumlu biriminde görev yaptığı kaydedildi. 
     CBS'e göre, geçen yıl meydana geldiği iddia edilen casusluk vakasında söz konusu uzmanın, Başkan George W. Bush'un İran politikalarına ilişkin bir direktifinin taslağını AIPAC yetkilileri aracılığıyla İsrail'e ulaştırdığı sanılıyor. Olay meydana geldiği sırada Washington yönetiminin söz konusu İran politikası hakkında kesin kararını vermediği, tartışmaların sürdüğü ve dolayısıyla bu kritik aşamada konuyla ilgili bilgi edinebilen İsrail için gelişmeleri yönlendirme fırsatının ortaya çıktığı belirtildi. 
     Haber, ilk defa CBS'te verilmesinin ardından diğer Amerikan televizyonları ve uluslararası ajanslarca da duyuruldu. 
     Washington'daki İsrail büyükelçiliği ve AIPAC yetkilileri ise haberi yalanladı. İsrail büyükelçiliğinin bir sözcüsü, ''bu iddiaları kesin olarak yalanlıyoruz. Bunlar, tamamen yanlış ve saldırganca iddialar'' dedi. AIPAC yetkilileri de, bir Amerikan kurulusu olan AIPAC ve mensuplarının, böyle bir olaya karışmadığını savundular. 
     Olayla ilgili henüz kimsenin resmen suçlanmadığı ve tutuklanmadığı belirtilirken, Savunma Bakanı Donald Rumsfeld'in gelişmelerden bilgilendirildiğine işaret edildi. 
     ABD ile İsrail'in çok yakın ilişkileri bulunmakla birlikte iki ülke arasında geçmişte de casusluk sıkıntıları yaşandı. ABD Deniz Kuvvetleri'nde görevliyken 1985 yılında tutuklanan ve İsrail casusu olduğu belirlenen Jonathan Pollard adlı uzman, ömür boyu hapis cezasına çarptırılmıştı. 
     
     İSRAİL, ABD'DE CASUSLUK İDDİALARINI REDDETTİ 

     İsrail, üst düzey bir Pentagon yetkilisinin kendi adlarına çalıştığı iddialarının ortaya atılması üzerine, ABD'de casusluk faaliyeti yürüttükleri iddialarını reddetti. 
     Adının açıklanmasını istemeyen üst düzey bir İsrail hükümet yetkilisi, ''Herhangi bir casusluk faaliyeti yürüttüğümüzü reddediyoruz. Bu garip bir hikaye'' dedi. 
     Aynı yetkili, ''İsrail yıllardır ABD içinde casusluk faaliyetleri yürütmüyor'' diye konuştu. 
     Amerikan CBS televizyonu, ABD Savunma Bakanlığı Pentagon'da görevli bir uzman hakkında, Beyaz Saray'ın İran'a ilişkin gizli belgelerini İsrail'e sızdırdığı iddiasıyla Federal Soruşturma Bürosu FBI tarafından casusluk yaptığı gerekçesiyle soruşturma açıldığını bildirmişti. 
     CBS, söz konusu uzmanın, belgeleri, ABD'de İsrail lehine lobi yapan AIPAC adlı Musevi kuruluşunun iki yetkilisi aracılığıyla İsrail'e ilettiğini ve FBI'ın elinde konuya ilişkin güçlü kanıtlar bulunduğunu belirtmişti. 
     İsrail'in Washington büyükelçiliği ve AIPAC da iddiaları reddetmişti. 
     
</TEXT>
</DOC>
