<DOC>
<DOCNO> 278648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/yazar/sazak.html </URL>
<DATE> 2004/10/09/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Roma'ya taraf olmak 
</HEADLINE>
<TEXT>


Türkiye, ABD'nin imzalamadığı Uluslararası Ceza Divanı'na UCD taraf olma konusundaki tercihini Avrupa'dan yana koydu. 
Dünkü yazımızda, İzmirli avukat Noyan Özkan'ın Ankara'yı harekete geçirmek üzere aylardır sürdürdüğü 'sivil toplum' girişiminden hareketle Clinton döneminde Roma Sözleşmesi'ne koyduğu imzayı çeken Bush yönetiminin Türkiye üzerindeki baskısından söz etmiştik. 
Kuşkusuz Güneydoğu'da 1990'ların sonuna kadar süren 'düşük yoğunluklu savaş' halinin Türkiye aleyhinde kimi davalara yol açma olasılığı da Ankara'nın 1 Temmuz 2002'de yürürlüğe giren UCD Roma Statüsü'ne mesafeli yaklaşmasında etkili olmuştu. 
Noyan Özkan'ın bir yurttaş olarak 'dilekçe hakkı'nı kullanarak Dışişleri Bakanlığı'na başvurması üzerine Uluslararası Siyasi Kuruluşlar Genel Müdür Yardımcısı Tunç Üğdül tarafından, 'ABD çekincesi' konusunda şu yanıt verildi 
'ABD esas itibariyle global düzeyde sorumlulukları bulunan bir ülke sıfatıyla dünya barış ve güvenliğine katkı amacıyla BM tarafından veya BM'nin verdiği yetkiye dayanarak girişeceği askeri operasyonlarda görev alacak ABD personelinin, UCD kapsamına giren suçları işlemeleri halinde ABD makamlarınca yargılanmaları gerektiğini, ABD Anayasası gereğince uluslararası bir mahkemeye teslim edilemeyeceklerini, UCD'nin siyasi maksatlı dava ve kovuşturmalara alet olabileceğini savunmaktadır. 
İlginçtir. ABD, 2002 Temmuz ayından itibaren Türkiye'nin de yer aldığı ülkelere ikili anlaşmalar yoluyla UCD kapsamında yargılanması olası kişilerin mahkemeye teslim edilmesini önlemeyi teklif etmiştir. 
Afganistan operasyonu ve yaklaşan Irak işgali öncesinde ABD'nin Uluslararası Ceza Divanı kıskacından kurtulmak istediği anlaşılıyor. 
Türkiye'nin ise Irak savaşının dışında kalarak bu tür günahlara ortak olmaktan, arka çıkmaktan kurtulduğu kesin. 
Roma Sözleşmesi'ne taraf olmak için çekineceği bir durum yok. Buna rağmen, TCK'daki 'soykırım' ve 'savaş suçları'yla ilgili düzenlemelerin yeterli olacağı savunuluyordu. 
Avukat Noyan Özkan ise Adalet Bakanlığı, TBMM Dışişleri Komisyonu Başkanlığı ve Cumhurbaşkanlığı'na gönderdiği dilekçede, AB ülkelerinin tümüyle imzaladığı sözleşmeye Türkiye'nin ayak sürümesinin uluslararası forumlarda yol açtığı yıpranmaya dikkat çekiyordu. 
Neyse ki beklenen açıklamayı Strasbourg'da Başbakan Tayyip Erdoğan Avrupa Konseyi Parlamenterler Meclisi'nde yaptı. 
Başbakan Erdoğan, 'İç hazırlıklarını tamamlamış olarak kürsüden Türkiye'nin yakın bir gelecekte Roma Statüsü'nü onaylayarak UCD'ye taraf olacağını ilan ediyorum' dedi. 
İdam cezası ve DGM'lerin kaldırılması kadar önemli bir karar. 
Hükümeti bu cesur adımından ötürü kutlarız. 



</TEXT>
</DOC>
