<DOC>
<DOCNO> 299892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy05.html </URL>
<DATE> 2004/12/22/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kurban Bayramı'na AB intizamı 
</HEADLINE>
<TEXT>

     Türkiye'nin AB'den müzakere tarihi alınmasının ardından bir ay sonra kutlayacağı Kurban Bayramı'nın, kesim yöntemleri nedeniyle yine tartışmalara sahne olması bekleniyor. 
     TBMM Tarım, Orman ve Köyişleri Komisyonu Başkanı Vahit Kirişçi, AB üyesi ülkelerde de Müslümanlar'ın kurban kestiklerini ancak bunun için hayvan çiftliklerine gittiklerini belirterek, "Bizdeki gibi kaldırımda kan revan savaş görüntüsü yok. Bu konuda belediyeleri zorlamak lazım biraz" dedi. 
     Vahit Kirişçi, ANKA'ya bu konudaki görüşlerini açıklarken, kurban kesiminin gıda hijyeni açısından tartışılması gerektiğini söyledi. Bu konudaki görevin belediyelere düştüğünü söyleyen Kirişçi, "Kurbanın kesildiği yer, kesimi yapan insanların durumları, aslında İslam inancında da yer alan, hayvanların gelişi güzel bıçak gösterilerek kesilmemesi, gözleri bağlanarak kesime götürülmesi gibi konular var. Bu konuda alınacak önlemler konusunda belediyeleri biraz zorlamak lazım" dedi. 
     Kirişçi, AB üyeliği çerçevesinde kokoreç ve seyyar satıcılarla ilgili tartışmalara da değinerek, "Bazı şeyler fazla abartılıyor. Bazı hijyenik kurallar AB ülkelerinde de birebir uygulanmıyor. Oralarda da hotdog denen sosisler, tablalar ve seyyar satıcılar tarafından satılıyor. Biz zannediyoruz ki Batı herşeyi hijyenik yapıyor" şeklinde konuştu. 
     
     "LAVABO TIKAÇLARINI UNUTAMIYORUM". 

     "Hijyen konusunda Batı sütten çıkmış ak kaşık değil" diyen Kirişçi, "Bizim Batıya vereceğimiz çok şeyler var. 
     Saray yapmışlar tuvaleti düşünmemişler. Buda tuvalet kültürlerinin daha önce olmadığını gösteriyor. Lavabolardaki tıkaç meselesini de unutamıyorum. O ülkelerde adam lavaboyu temizlediği bezle, mutfak masasını temizler. Yurt dışında kaldığım otellerde gördüğüm, büyük otellerde bile tıkaçlar hala lavaboların yanında durur. Suyu lavaboya doldururlar. Doldurdukları lavaboyla kirli yüzlerini yıkamaya çalışırlar. 
     Bu da onların o kadar temiz olmadıklarını gösterir" dedi. 
     Batıda parfümün de ilk olarak yeterince temizlik olmadığı için üretildiğini anlatan Kirişçi, "Biz olayı fazla abartıyoruz. Onların yaptığı doğru kurallar var. Bizim artılarımız var. Belki biz onlara çok şey verebiliriz" diye konuştu. 
     
</TEXT>
</DOC>
