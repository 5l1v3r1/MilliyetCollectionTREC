<DOC>
<DOCNO> 275343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sonspo07.html </URL>
<DATE> 2004/09/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Çizme'de taşlar yerinden oynadı Haftanın maçı Milan'ın, Emre 10 dakika 
</HEADLINE>
<TEXT>

     İtalya Serie A'da haftanın maçında karşı karşıya gelen Lazio-Milan randevusunda son sözü Shevchenko söyledi. Emre'li Inter sahasında Parma ile berabere kalırken, Juventus tekledi, Roma ise 9 kişi kalan Bologna'ya yenildi, Völler istifa etti. 
     Serie A'da bu hafta taşlar yerinden oynadı. Şampiyon adaylarından Lazio ve Milan'ın Roma Olimpiyat Stadı'ndaki mücadelesi nefes kesti. Son şampiyon Milan 70. dakikaya 1-0 yenik girdiği maçta Ukraynalı süperstarı Shevchenko'nun arka arkaya attığı iki golle sahayı 2-1 galibiyetle terketti. Portekizli defans oyuncusu Couto ile 37. dakikada öne geçen Lazio'da ise hüzün vardı... 
     Martins Inter'i kurtaramadı İlk üç hafta oynadığı maçlarda bir galibiyet ve iki yenilgi alan Inter, sahasında konuk ettiği Parma karşısında da umduğunu bulamadı ve mücadeleden 2-2'lik eşitlikle ayrıldı. Konuk ekibin gollerini Gilardino ve Marchionni atarken ev sahibi takımın iki golünde de Obafemi Martins imzası vardı. Inter'de Emre Belözoğlu 79'da, Van der Meyde'nin yerine oyuna dahil oldu. 
     
     Juventus durduruldu 

     İtalya Serie A'ya süper bir başlangıç yapan Juventus, ilk puan kaybını Cumartesi günü kendi evinde Palermo karşısında yaşadı. Della Alpi'de Zaccardo'nun 17. dakikadaki golüne engel olamayan siyah-beyazlılar, İsveçli golcüsü Zlatan İbrahimovic'in 54'teki golüyle maçtan ancak 1 puan alabildi. 
     
     Roma çöktü, Völler gitti 

     Cumartesi'nin bir diğer karşılaşmasında, Şampiyonlar Ligi'nde iki maç seyircisiz oynama cezası alan Roma kötü gidişine dur diyemedi ve 9 kişi kalan Bologna'ya 3-1 yenildi. Oldukça hareketli geçen maçta ev sahibi Bologna ilk 37 dakikada 3-0 öne geçti. Mavi-kırmızılıların ikinci golünü atan Cipriani 39. dakikada ve Zagorakis ise 51. dakikada kırmızı kart görünce Bologna 9 kişi kaldı. Roma bu fırsatı değerlendiremedi ve yalnızca Francesco Totti ile bir gol bulabidi. Başkent ekibi bu sonuçla 4 haftada yalnızca 4 puan toplayabildi. Bu sonucun ardından Alman teknik direktör Rudi Völler istifa etti. 
     Serie A'da 4. haftanın diğre sonuçlar şöyle 
     

Fiorentina 0 2 Sampdoria Lecce 3 1 Cagliari Livorno 1 1 Atalanta Messina 0 0 Chievo Siena 0 0 Reggina Udinese 1 2 Brescia      

     
</TEXT>
</DOC>
