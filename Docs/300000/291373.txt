<DOC>
<DOCNO> 291373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sondun23.html </URL>
<DATE> 2004/11/23/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İsrail Yahad Partisi'nden Filistin halkına Arafat taziyesi 
</HEADLINE>
<TEXT>

     İsrail Parlamentosu'nun Knesset sol eğilimli partilerinden Yahad, Filistin lideri Yaser Arafat'ın ölümü dolayısıyla Filistin halkına taziyelerini bildirme kararı aldı. 
     Yahad yönetimindeki yoğun tartışmalar sonucunda yapılan oylamada, taziye kararı, 14'e karşı 17 oyla alındı. 
     Eski Yahad partisi başkanı ve milletvekili Ran Kohen, taziye kararını sert dille eleştirdi, ''Arafat'ın, terörizmin doğrudan sorumlusu'' olduğunu söyledi ve ''Taziyelerimizi göndererek, terörizmi yasallaştırmamız anlaşılır şey değil'' diye konuştu. 
     Parti yönetiminden Muhammed Awad da Kohen'in görüşlerini paylaştı. Awad, ''Eğer Arafat 20 yıl önce ölmüş olsaydı, itiraz etmeyecektim. Arafat için gözyaşı dökmeye ihtiyaç yok'' dedi. 
     Partinin Knesset Grubu Başkanı Zahava Gal'on, ''Arafat'a yönelik eleştirilerimize rağmen, onların Filistinliler üzüntülerini paylaşmalıyız'' derken, ''taziye bildirmenin insani bir davranış olduğunu'' kaydetti. 
     Yahad'ın taziye dilekleri, FKÖ'nün yeni Başkanı Mahmud Abbas'ın Ebu Mazen ofisine bildirilecek. 
     
</TEXT>
</DOC>
