<DOC>
<DOCNO> 256567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo19.html </URL>
<DATE> 2004/07/19/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Üç büyüklerin itirazına karşın, federasyon Digiturk ile sözleşme imzaladı 
</HEADLINE>
<TEXT>

     Futbol Federasyonu ile Birinci Süper Futbol Ligi maçlarının televizyondan naklen yayın hakları ihalesini kazanan Digitürk arasındaki naklen yayın ihalesi sözleşmesi imzalandı. 
     Federasyonun Levent'teki binasında düzenlenen törende, Futbol Federasyonu adına başkanvekili Ata Aksu, Digiturk adına da genel müdür Ertan Özerdem 4 yıllık sözleşmeye imza attı. 
     İmza töreni sonrası bir açıklama yapan Ata Aksu, Türk futbolu açısından tarihi bir ana tanıklık ettiklerini belirterek, ''Bildiğiniz gibi Türkiye futbol tarihinin en büyük satışını gerçekleştirdik. İhale, başkanımız Haluk Ulusoy'un da dediği gibi açık ve şeffaf oldu. Başkanımız, yönetimimiz ve şahsım adına mutluluk ve gurur duyuyoruz. Çünkü görev süremizin bitmesine az bir zaman kalmasına rağmen Futbol Federasyonu bütün ciddiyetiyle Türk futboluna hizmet etmeye devam etmiştir'' diye konuştu. 
     Bunun 4 yıllık bir satış olduğunu ve değerinin yaklaşık 600 milyon doları bulduğunu anlatan Aksu, ''Digitürk'e ve çalışanlarına teşekkür ediyoruz. 3.5 yıl birlikte çalıştık. Hiç incinmedik. Yasalar çerçevesinde ciddi bir ilişkimiz oldu. Dilerim bundan sonra da aynı şekilde devam eder. Sözleşmenin Türk futboluna hayırlı olmasını temenni ediyorum'' diye konuştu. 
     Digitürk Genel Müdürü Ertan Özerdem ise geçen 3.5 yıl içinde federasyonla çok iyi ilişkiler kurduklarını vurgulayarak, ''Federasyon görev süresinin dolmasına az zaman kalmasına rağmen böyle bir ihaleyi gerçekleştirerek fedekarlıkta bulunmuştur. Kendilerine teşekkür ediyorum'' dedi. 
     Bu arada, basın mensuplarının, 3 büyük kulübün muhammen bedeli az buldukları ve ihalenin iptal edilebileceği söylentilerinin hatırlatılması üzerine Özerdem, ''İhale gerçekleşti, sözleşme imzalandı. Bunda tek yetkili Futbol Federasyonu'dur. Zaten bu olay kulüplerin rızasıyla yapıldı. Böyle bir şey söz konusu olamaz. Ayrıca ödenen bedel geçmiş dönemlere göre daha az değil. Geçtiğimiz 3.5 yıl içinde yılda 89.4 milyon dolar veriyorduk. Yeni ihaleyle 94.2 milyon dolar vereceğiz'' diye konuştu. 
     Bu arada federasyon binasında olmasına rağmen başkan Haluk Ulusoy, sözleşme törenine katılmazken, başkanvekili Ata Aksu da basın mensuplarının Ulusoy'un görevi bırakıp bırakmayacağı ile ilgili sorularını, ''Şimdi size başkanımızın basın açıklamasını dağıtacağız. Sayın Ulusoy ile ilgili spekülatif söylemler çıkıyor. Başkanın kendi ağzından ifade edilmeyen herhangi bir söylentiye itibar etmeyin'' derken, imza töreni sonrası Haluk Ulusoy'un aday olmayacağını açıkladığı bülten basın mensuplarına dağıtıldı. 
     
</TEXT>
</DOC>
