<DOC>
<DOCNO> 287050 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun23.html </URL>
<DATE> 2004/11/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hollanda terörist Nuriye Kesbir'i iade etmiyor 
</HEADLINE>
<TEXT>

     Hollanda Mahkemesi, terör örgütü PKK üyesi Nuriye Kesbir'in yargılanmak üzere Türkiye'ye iade edilemeyeceğine karar verdi. 
     Lahey Mahkemesi'ndeki davada, yargıç, Kesbir'in iade edilmesi yönünde hükümetin verdiği karara karşı çıktı ve bu ülkede kalması gerektiğini benimsedi. 
     Hollanda Adalet Bakanı Piet Hein Donner, terörist Nuriye Kesbir hakkında Lahey Temyiz Mahkemesi'nin geçen Mayıs ayında Türkiye'ye iade edilmesi yönünde verdiği kararı, önceki ay onaylamış ve bu karara karşı Kesbir, tekrar mahkemeye başvurmuştu. 
     Kesbir'in avukatı, sanığın Türkiye'de adil olarak yargılanamayacağı ve işkence göreceği iddiasıyla teslim edilmemesini istemişti. 
     Mahkemenin bu kararına karşı Hollanda hükümetinin üst mahkemede itiraz hakkı bulunuyor. Hükümet, bu hakkı kullanmadığı takdirde Nuriye Kesbir'in Hollanda'da kalması kesinleşecek. 
     Nuriye Kesbir, 3 yıl önce yasadışı yollardan Hollanda'ya giriş yaparken yakalanmış ve Türkiye'nin iade istemine rağmen, önceki yıl Aralık ayında serbest bırakılmıştı. 
     Amsterdam Mahkemesi, Türkiye'nin, Nuriye Kesbir'in terör örgütü üyesi olarak 1993-1995 yıllarında ölümle sonuçlanan, aralarında askeri hedeflerin de yer aldığı en az 25 terörist faaliyete katıldığını bildirerek, yargılanması istemiyle yaptığı iade talebine olumsuz yanıt vermiş ve teröristin serbest bırakılmasını kararlaştırmıştı. 
     Savcılık, Amsterdam Mahkemesi'nin bu kararına, bir üst mahkemede itiraz etmiş ve Temyiz Mahkemesi, yerel mahkemenin kararını geçersiz kabul etmişti. 
     Temyiz mahkemesindeki ilk duruşmaya katılmayan Nuriye Kesbir, geçen Mart ayındaki duruşmada tekrar gözaltına alınarak tutuklanmıştı. 
     Temyiz Mahkemesi, geçen 7 Mayıs'ta verdiği kararla Türkiye'nin istemini haklı bulmuş ve adil bir yargı güvencesi verilmesi kaydıyla yargılanmak üzere bu ülkeye teslim edilmesi gerektiğini kararlaştırmıştı. 
     
</TEXT>
</DOC>
