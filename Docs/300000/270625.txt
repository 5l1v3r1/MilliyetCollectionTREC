<DOC>
<DOCNO> 270625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun14.html </URL>
<DATE> 2004/09/10/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Alman gazetesi Öcalan, PKK'dan ayrılan elebaşılar için ölüm emri verdi 
</HEADLINE>
<TEXT>

     Evren Aydemir bildiriyor 

Almanya'nın başkenti Berlin'de yayımlanan Der Tagesspiegel gazetesi, ''terör örgütü PKK'nın elebaşısı Abdullah Öcalan'ın, örgütten ayrılan elebaşıların öldürülmesi talimatını verdiğini'' yazdı. 
     Gazete, Öcalan'ın İmralı adasında avukatlarıyla yaptığı görüşmelerde tutulan protokollere dayanarak verdiği haberinde, ''Öcalan'ın öldürtmek istediği kişiler arasında PKK'nın eski Avrupa sorumlusu Kani Yılmaz'la örgütten ayrılan örgüt sözcüsü Mizgin Şen'in de bulunduğu'' savunuldu. 
     Haberde, ''Öcalan'ın, Mayıs ayında örgütten ayrılan Şen hakkında Onu etkisiz hale getirin dediği ve o zamandan bu yana Şen'den haber alınamadığı'' belirtildi. 
     ''PKK içinde kanlı iktidar mücadelelerinin yaşandığı'' kaydedilen haberde, ''PKK'nın çoğu elebaşısının örgütten ayrıldığı ve Abdullah Öcalan'ın örgütten ayrılan kardeşi Osman Öcalan tarafından Musul'da kurulan yeni örgüte girdikleri'' ifade edildi. 
     ''PKK'nın böylece tüm gücünü yitirdiği'' görüşü dile getirilen haberde, ''bazı örgüt üyelerinin Türkiye'de 3 aydır yeni eylemler düzenledikleri, ancak Öcalan'ın örgütün büyük bölümü üzerindeki etkisini kaybettiği'' yorumu yapıldı. 
     
</TEXT>
</DOC>
