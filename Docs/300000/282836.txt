<DOC>
<DOCNO> 282836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/siyaset/axsiy01.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye 'Van' adımı 
</HEADLINE>
<TEXT>


Türkiye, AB ülkelerinde olan 5-6 yaşındaki çocuklara eğitim şartını hayata geçiriyor. Milli Eğitim Bakanlığı, proje kapsamında ilk okulu Van'da açtı 

ŞÜKRAN PAKKAN Van 


Avrupa Birliği AB ülkelerinde temel eğitimin zorunlu kıldığı 5 - 6 yaş grubu çocuklarına okulöncesi eğitim şartı, Türkiye'de de hayata geçiyor. Çağdaş Yaşamı Destekleme Derneği'nin ÇYDD başlattığı anasınıfları açma projesine, AB kriterlerine uyum sağlama kapsamında önderlik yapan Milli Eğitim Bakanlığı düğmeye dün Van'da bastı. 
Sütlü ürünler sektöründe faaliyet gösteren Danone firması ilk etapta önümüzdeki yıl 250 anasınıfı açılması için maddi destekle bulunacak. "Gülen Gelecek Anasınıfları" ismi verilen projenin ilk adımı olarak bir pilot çalışma ile bu yıl 21 anasınıfı açtı. 
Bostaniçi Beldesi'ne bağlı Mustafa Necati İlköğretim Okulu'nda yaptırılan iki anasınıfın açılışına Milli Eğitim Bakanı Hüseyin Çelik, Van Valisi, Danone Genel Müdürü Serpil Timuray, ÇYDD Genel Başkanı Türkan Saylan katıldı. 
Proje, anasınıflarında çocukların zihinsel ve fiziksel gelişimlerini, gerekli becerileri kazanmalarını, toplum içinde paylaşmayı öğrenmelerini ve ilkokula hazır bir şekilde başlamalarını, yüzde 14 seviyelerinde bulunan okul öncesi eğitim oranını artırmayı hedefliyor. Projeyle temmuzdan beri, ilkokullarda 21 adet ana sınıfı statüsünde derslik açıldı. 

'Alkışlamak gerekli' 
Açılış töreninde konuşan Bakan Çelik, "Bu girişimin ayakta alkışlanması gerekiyor. Okul öncesi eğitim, önem verdiğimiz projelerin başında geliyor. 250 ana sınıfı projesini Van'da başlatıyoruz. Amaç, tüm çocukların bu eğitime dahil olması" dedi. 
Okul öncesi eğitimin göreve başladığında yüzde 11'ken, bugün yüzde 15.3'e ulaştığını kaydeden Çelik, "Bazı illerimizde yüzde 50'lere çıktı. Siirt bunlardan biri. Bazı valiler, 'Para gönderin yapalım' diyor. Para gönderirsem, ninem de yapar" dedi. 
Saylan ise, "AB kapsamında okulöncesi şart. Danone bu projeye gönül verdi. Türkiye geneline yayılacağız. 250 ilk hedef, 2500"lere çıkacağız" diye konuştu. 
Timuray da, bir anasınıfının 5 - 10 milyar liraya mal olduğunu, önümüzdeki 10 yıl boyunca ÇYDD'ne yeni sınıflar açılması için gereken desteği vereceklerini söyledi. 


</TEXT>
</DOC>
