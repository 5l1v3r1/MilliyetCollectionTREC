<DOC>
<DOCNO> 285128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy22.html </URL>
<DATE> 2004/11/01/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
CHP'li Kılıçdaroğlu "Bakanlar yakınıyor, peki bu bütçeden kim mutlu " 
</HEADLINE>
<TEXT>

     CHP İstanbul Milletvekili Kemal Kılıçdaroğlu, ilgili bakanların, eğitime, adalete ve sağlığa yeterli kaynak ayrılmadığından yakındığını ifade ederek, ''Peki bu bütçeden kim mutlu '' diye sordu. 
     TBMM Plan ve Bütçe Komisyonu'nda, 2005 Mali Yılı Bütçe Kanunu Tasarısı'nın görüşülmeleri sürüyor. 
     Komisyonun öğleden sonraki oturumunda konuşan AK Parti Nevşehir Milletvekili Osman Seyfi, 2003 ve 2004 bütçelerinde öngörülen hedeflerin tutturulduğunu savunarak, 2005 bütçesinin de gerçekçi bir bütçe olduğunu söyledi. 
     Seyfi, çiftçilere ödenen doğrudan gelir desteğinin ''boşa gittiğini'' öne sürerek, bu ödemelerin şeklinin değiştirilmesini önerdi. 
     CHP Trabzon Milletvekili Akif Hamzaçebi, sosyal güvenlik kurumlarının 2004 açıklarının öngörülenlerden daha fazla olacağını iddia etti. 
     Açıklanan turizm gelirlerini de ihtiyatla karşıladığını ifade eden Hamzaçebi, 2005 için öngörülen cari açık rakamlarının gerçeği yansıtmadığını cari açık rakamının ise piyasalara moral vermek için ''üzerinde oynanmış rakamlar'' olduğunu öne sürdü. 
     CHP İstanbul Milletvekili Kemal Kılıçdaroğlu, 2001-2005 bütçelerinin ''IMF'nin Türkiye hükümetlerine dayattığı bütçeler olduğunu'' söyledi. 
     Kılıçdaroğlu, çiftçi gelirlerinde yüzde 17'lik bir azalma olduğunu, tütün ihracatının da yüzde 41 oranında gerilediğini öne sürdü. CHP'li Kılıçdaroğlu, ilgili bakanların eğitime, adalete ve sağlığa yeterli kaynak ayrılmamasından şikayetçi olduklarını belirterek, ''Bakanlar, bundan yakınıyor. Peki bu bütçeden kim mutlu Bu bütçeden sadece rantiye mutlu. Bakın hiç sesleri çıkmıyor'' dedi. 
     Hükümetin, enflasyonu düşürmede bir başarı gösterdiğini söylemenin mümkün olduğunu belirten Kılıçdaroğlu, ancak bunun fakirin sofrasına yansımadığını kaydetti. 
     Sayıştay raporlarında, ''dış proje kullanımı adı altında 342 trilyon liralık'' bir bölümün TBMM denetimi dışında bırakıldığı bilgisinin bulunduğunu ifade eden Kılıçdaroğlu, ''Biz artık neyi konuşuyoruz. Geniş halk kitlelerinin desteğini almayan bütçelerin parlamentodan geçmemesi gerekir'' diye konuştu. 
     Ramazan ayında kurulan iftar çadırlarının ortaya çıkardığı tabloya işaret eden Kılıçdaroğlu, bu görüntülerin hiçbir uygar toplumda görülemeyeceğini ifade etti. Kılıçdaroğlu, ''Bütün bir yıl bir aydan mı oluşuyor Bu insanlar diğer aylarda ne yapıyor'' diye sordu. 
     
     ''REFORM DEĞİL, DEFORM...'' 
     CHP Muğla Milletvekili Gürol Ergin, hükümetin bütçe için ''reform'' dediğini, ancak muhalefete göre hükümetin ''reform değil, deform'' başlattığını söyledi. Başbakanlık bünyesinde faaliyet gösteren bir komisyonun hazırladığı rapor ile ''Türklüğün'' tartışmaya açıldığını ifade eden Ergin, ''Aynı hükümet, İmralı'da yatan bir mahkum için devletin bir gemisini oraya tahsis etmiştir. Hükümet, siyasi olarak da çok büyük yanlışların içindedir'' dedi. 
     THY'nin özelleştirme kapsamında olmasına rağmen Airbus uçak alınmasını da eleştiren Ergin, ''Özelleşecekse niye alıyorsunuz '' diye sordu. 
     Bu sözler üzerine, Bakan Kemal Unakıtan'ın, ''THY'ye uçak alacağız tabii, otobüs alacak değiliz ya'' sözlerine Ergin, tepki gösterdi. 
     Tarım politikalarını da eleştiren Ergin, iktidarın, çiftçilere mazot gibi girdilerin KDV'sini düşürme sözü vermesine rağmen bunun gerçekleşmediğini söyledi. 
     CHP İstanbul Milletvekili Birgen Keleş ise bütçenin bazı maddelerinin Anayasa'ya aykırı olduğunu savunarak, bütçeyi, ''Samimi olmayan, gerçekçi olmayan, yoksuldan alıp zengine aktaran, gelir dağılımını daha da çarpıtan bir bütçedir'' sözleriyle eleştirdi. 
     TBMM Plan ve Bütçe Komisyonu'nda, konuşmaların ardından 2005 Mali Yılı Bütçe Kanunu Tasarısı üzerindeki görüşülmelere, saat 19.00'a kadar ara verildi. 
     
</TEXT>
</DOC>
