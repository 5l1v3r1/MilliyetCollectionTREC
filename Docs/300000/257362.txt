<DOC>
<DOCNO> 257362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy07.html </URL>
<DATE> 2004/07/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
AKP icraatını kitaplaştırdı... 
</HEADLINE>
<TEXT>

     AK Parti Grup Başkanlığı, Hükümet'in 2003-2004 dönemindeki icraatıyla TBMM'nin 22. Dönem faaliyetlerini kitap haline getirdi. 
     AK Parti Genel Başkanı ve Başbakan Recep Tayyip Erdoğan, ''2003-2004 Hükümet İcraatları'' adlı kitaba yazdığı sunuş yazısında, 58 ve 59'uncu hükümetlerin 20 aydır yaptıklarının kısa bir özetini içeren kitabın, ''vaat edilenlerin ne kadarının yerine getirildiğinin, nelerin eksik bırakıldığının görülmesine vesile olacağını'' bildirdi. 
     Kitapta, maliye, ekonomi, enerji, bayındırlık ve iskan, ulaştırma, çalışma ve sosyal güvenlik, sanayi ve ticaret, tarım ve köyişleri, çevre ve orman, kültür ve turizm, milli eğitim, sağlık, adalet, iç güvenlik ve kamu yönetimi, demokrasi ve insan hakları, dış politika, sosyal hizmetler, sosyal dayanışma, dini hizmetler, gençlik ve spor, vakıflar, milli savunma ve diğer alanlardaki yasal düzenlemeler, uygulamaya konulan politikalar ve yenilikler anlatıldı. 
     ''TBMM Yasama ve Denetim Faaliyetleri'' başlıklı kitapta ise TBMM'ye gönderilen tasarılar, verilen yasa teklifleri, araştırma ve soruşturma komisyonlarının çalışmaları ile diğer denetim yollarının kullanımına ilişkin verilerin dökümü yapıldı. 
     Kitapta, AK Parti milletvekillerinin 101 yasa teklifinden 31'nin, CHP'lilerin 188 teklifinden 17'sinin, DYP'nin 17 teklifinden birinin yasalaştırıldığı, bağımsız milletvekillerinin de 3 teklif verdiği ifade edildi. 
     TBMM çalışmalarının dönemsel karşılaştırmasına da yer verilen kitapta, son 4 dönemi kapsayan 12 yıl 6 aylık dönemde tasarı ve tekliflerin yasalaşmasında en yüksek orana 22. Dönem'in 1 yıl 7 aylık diliminde ulaşıldığı belirtildi. 
     AK Parti Grup Başkanlığı'nın hazırladığı kitapların milletvekillerine, Meclis'e, medyaya ve parti örgütüne dağıtıldı. 
     
</TEXT>
</DOC>
