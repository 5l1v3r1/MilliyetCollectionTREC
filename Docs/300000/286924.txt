<DOC>
<DOCNO> 286924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sontur08.html </URL>
<DATE> 2004/11/07/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Şanlıurfa'da etkili olan yağışlarda 300 ev ve işyerini su bastı... 
</HEADLINE>
<TEXT>

     Şanlıurfa'da dünden bu yana zaman zaman şiddetini arttırarak süren yağışlarda, yaklaşık 300 ev ve işyerini su bastığı bildirildi. 
     Şanlıurfa Belediye Başkanı Ahmet Eşref Fakıbaba, AA muhabirine yaptığı açıklamada, altyapı yetersizliği nedeniyle kanalizasyon kapaklarının tıkandığını, bu nedenle özellikle Eyyübiye, Yakubiye ve Bahara Mahalleleri gibi eski yerleşim yerlerinde su baskınlarının etkili olduğunu söyledi. 
     Belediye Fen İşleri Müdürlüğü ve İtfaiye ekiplerinin dünden bu yana su baskınının yaşandığı ev ve işyerlerinde vidanjörlerle su tahliye işlemlerini aralıksız sürdürdüğünü ifade eden Fakıbaba, şöyle devam etti 
     ''Meteoroloji Bölge Müdürlüğü yetkilileri, kentte 1986'dan beri bu denli yağış görülmediğini söyledi. Dünden bu yana zaman zaman bastıran etkili yağışlarda, yaklaşık 300 ev ve işyerini su bastı. Bu normal bir yağış şekli değil. Sel baskını gibi...Yine de ekiplerimiz elinden geleni yapıyor.'' Meteoroloji Bölge Müdürü Osman Şimşek ise yaptıkları ölçümlerde dünden bu yana metrekareye 51 kilogram yağış düştüğünü tespit ettiklerini söyledi. 
     Şanlıurfa'ya, Şubat ayından beri bu kadar doyurucu yağış düşmediğini belirten Şimşek, şöyle dedi 
     ''Yağışların, bugün de etkisini sürdürmesi bekleniyor. Yarın öğleden sonra havanın yeniden açacağını tahmin ediyoruz. Salı gününden itibaren ise sıcaklığın mevsim normallerine döneceğini düşünüyoruz. '' 
     
</TEXT>
</DOC>
