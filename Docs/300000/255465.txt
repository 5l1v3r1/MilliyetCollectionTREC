<DOC>
<DOCNO> 255465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur24.html </URL>
<DATE> 2004/07/14/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Düğünden, diyaliz ünitesine... 
</HEADLINE>
<TEXT>

     Antakya'da, böbrek hastası gençler, tedavi gördükleri sırada tanıştılar, aşık oldular ve evlendiler. Damat ve gelin, Devlet Hastanesi Diyaliz Ünitesi'nde bir yandan tedavi gördüler, diğer yandan da evlilik pastası yediler. 
     Altınözü İlçesi'ne bağlı Altınkaya Köyü'nde ikamet eden İsak Köleoğlu 30 ile Samandağ İlçesi'ne bağlı Kuşalanı Beldesi'nde oturan Handan Ray 21 diyaliz ünitesinde tanıştılar. 
     Genç çift, aile büyüklerinin de devreye girmesiyle Antakya'da düzenlenen törenle evlendiler. Köleoğlu çifti, nikah töreninin ardından da tedavilerini ihmal etmediler ve doğru hastanenin yolunu tuttular. 
     İsak Köleoğlu, 5 yıldır tedavi gördüğünü belirterek ''Handan'ı görünce bütün dertlerimi unuttum. Ona karşı inanılmaz bir sevgi hissettim. O da bu duygulara karşılık verince evlenmeye karar verdik'' dedi. 
     Eşiyle 7 ay önce tanıştıklarını anlatan Handan Ray, duygularını ''İkimiz de ilk gördüğümüzde birbirimizden hoşlandık. Daha sonra birbirimize sımsıkı bağlandık, bütün dertlerimizi unuttuk ve bu sevgimizi mutlu bir yuva ile ömür boyu birleştirmeye karar verdik'' sözleriyle dile getirdi. 
     Diyaliz Ünitesi Sorumlusu Dr. İdris Emir de hastanedeki kutlama sırasında bu durumdan tüm personel ve hastaların duygulandığını ifade ederek, ''Ömür boyu mutluluk'' dileğinde bulundu. 
     Daha sonra, gelinlik ve damatlıkları ile tedavilerini sürdüren mutlu çift, hastane personelinin getirdiği düğün pastasını alkışlar arasında keserek birbirlerine ikram ettiler. 
     
</TEXT>
</DOC>
