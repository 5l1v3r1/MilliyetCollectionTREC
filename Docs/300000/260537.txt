<DOC>
<DOCNO> 260537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonsiy15.html </URL>
<DATE> 2004/08/04/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Çelik KKTC'de YÖK'ün aldığı kararı benimsemiyoruz... 
</HEADLINE>
<TEXT>

     Milli Eğitim Bakanı Hüseyin Çelik, temaslarda bulunmak üzere KKTC'ye geldi. 
     Çelik, Ercan havaalanında yaptığı açıklamada, ''Yüksek Öğretim Kurulu'nun YÖK KKTC üniversitelerine yönelik kararını hükümet olarak tasvip etmediklerini'' söyledi. 
     Kararla ilgili olarak YÖK'ten bilgi istediklerini ifade eden Çelik, başta Başbakan Recep Tayyip Erdoğan olmak üzere, hükümetin meselenin takipçisi olduğunu kaydetti. Çelik, hükümet olarak KKTC üzerindeki izolasyonları kaldırmak için yoğun diplomatik atak sürdürdükleri sırada alınan bu kararın benimsenemeyeceğini de belirtti. 
     Bakan Çelik, gelişinin hemen ardından KKTC Cumhurbaşkanı Rauf Denktaş tarafından kabul edildi. 
     Denktaş, kabulde yaptığı kısa açıklamada, KKTC'de şu anda 5 üniversitenin bulunduğunu, altıncısının da yakında açılacağını belirterek, bunun bir başarı olduğunu söyledi. 
     Çelik de Türkiye ile KKTC'nin ''bir millet iki devlet'' olduğunu belirterek, tek parti iktidarı olmalarının avantajıyla eğitim alanında da ciddi reformlara gittiklerini kaydetti. 
     KKTC Milli Eğitim ve Kültür Bakanı Erbil Akbil'in davetlisi olarak KKTC'ye gelen Çelik'e, 8 Ağustos Pazar gününe kadar sürecek ziyaretinde Müsteşar Yardımcısı Mehmet Temel, Eğitim Teknolojileri Genel Müdürü Doç. Dr. Nizami Aktürk ve Eğitim Araçları ve Donatım Daire Başkanı Murat Kıraç eşlik edecek. 
     Bakan Çelik, bugün KKTC Cumhurbaşkanı Denktaş, Cumhuriyet Meclisi Başkanı Fatma Ekenoğlu, Başbakan Mehmet Ali Talat ile görüşmelerinin ardından, yarın KKTC Milli Eğitim Bakanı Akbil'i makamında ziyaret edecek. 
     Çelik, 6 Ağustos Cuma günü Türkiye'nin Lefkoşa Büyükelçiliği'nde KKTC'deki 5 üniversitenin rektörüyle bir araya gelecek. Bakan Çelik ve beraberindekiler, 7 Ağustos Cumartesi gününü serbest geçirecek, 8 Ağustos Pazar günü Ankara'ya dönecek. 
     
</TEXT>
</DOC>
