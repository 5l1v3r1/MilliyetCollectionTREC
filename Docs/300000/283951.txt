<DOC>
<DOCNO> 283951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/siyaset/axsiy01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
419 oyla Yüce Divan'a 
</HEADLINE>
<TEXT>


Mesut Yılmaz ve Güneş Taner, Türkbank ihalesine fesat karıştırdıkları gerekçesiyle bir kez daha Yüce Divan'a sevk edildi 


Eski Başbakan Mesut Yılmaz ve eski Devlet Bakanı Güneş Taner, organize suç örgütü lideri Alaattin Çakıcı'nın da adının geçtiği "Türkbank ihalesine fesat karıştırdıkları" gerekçesiyle yeniden Yüce Divan'a sevk edildi. TBMM Genel Kurulu'nda 13 Temmuz'daki oylamada 15 ret oyuna karşı 429 oyla Yüce Divan'a gönderilen Yılmaz ve Taner hakkında verilen karar, "oylamanın birlikte yapılması" nedeniyle Anayasa Mahkemesi tarafından geri gönderilmişti. 

Yargılanacaklar 
Yılmaz'ın Yüce Divan'a sevkini öngören soruşturma komisyonu raporunun gizli oylamasına 444 milletvekili katıldı. 14 milletvekili Yılmaz'ın Yüce Divan'a gönderilmemesi yolunda, 419 milletvekili "Yüce Divan" yolunda oy verdi. 5 milletvekili çekimser kaldı, 2 oy geçersiz sayıldı, 4 milletvekili de boş oy kullandı. Taner için yapılan oylamada da Yüce Divan kararı, 7 milletvekilinin ret oyuna karşı 403 oyla çıktı. Taner'e yeniden Yüce Divan yolunu açan oylamada 2 milletvekili çekimser kaldı, 4 geçersiz oy, 5 de boş oy kullanıldı. 


</TEXT>
</DOC>
