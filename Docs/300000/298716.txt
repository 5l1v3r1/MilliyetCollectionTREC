<DOC>
<DOCNO> 298716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/soneko06.html </URL>
<DATE> 2004/12/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Türkiye vergi oranları en yüksek 19'uncu ülke oldu 
</HEADLINE>
<TEXT>

     Türkiye, gelir, kurumlar ve servet vergileri ile KDV ve sosyal güvenlik primi oranlarının toplamından oluşturulan vergi oranları endeksinde dünya ülkeleri arasında 19'uncu sırada yer aldı. 
     Türkiye, 124.5 endeks değeriyle ABD, İsviçre, İngiltere, Almanya, Kanada, İrlanda, Avusturalya ve Danimarka gibi ülkeleri geride bırakıyor. 
     Türkiye İşveren Sendikaları Konfederasyonu'nun TİSK 25-26 Aralık tarihlerinde yapılacak 22'nci Genel Kurulu'nda sunulmak üzere hazırlanan Çalışma Raporu'nda çeşitli ülkelerdeki uygulanan gelir, kurumlar ve servet vergileri ile KDV ve sosyal güvenlik prim oranları matematiksel olarak toplanarak bir vergi oranları endeksi oluşturuldu. 
     Endeksle, vergi türlerine göre değişik oranlarda vergi uygulayan ülkelerin toplam vergi oranı ortaya çıkarıldı. 
     Söz konusu endekste Türkiye 124.5 endeks değeriyle 19'uncu sırada yer aldı. Türkiye vergi oranları endeksinde Danimarka, Almanya, Lüksemburg, İngiltere, İsviçre, Rusya, Avustralya gibi ülkeleri geride bıraktı. Vergi oranları endeksinde Danimarka 123 puanla Türkiye'nin hemen ardında yer alıyor. Danimarka'yı 120.2'yle Meksika, 119.6'yla İsrail, 118.8'le Arjantin, 116.6'yla Almanya, 112'yle Estonya, 111.4'le Lüksemburg, 111.3'le İngiltere, 108.7'yle İsviçre, 105'le Malta ve 103.1 indeks puanıyla Letonya izliyor. Güney Kore, Kanada, Litvanya, Rusya, İrlanda ve Avustralya'daki vergi oranları 100'ün altında bulunuyor. Vergi oranları 89'la Malezya'da, 88.9'la ABD'de, 87'yle Singapur'da, 85'le Güney Afrika'da ve 83'le Tayland'da en düşük seviyede bulunuyor. 
     
     EN YÜKSEK FRANSA'DA 

     Fransa vergi oranı endeksinde 179.4 puanla ilk sırada yer aldı. Fransa'yı, 1.1 puanla Belçika, 149.8'le İsveç, 145'le İtalya ve Çin, 144'le Avusturya, 139.7'yle Norveç, 136.9'la Yunanistan, 136.8'le Slovak Cumhuriyeti, 135.5'le Finlandiya ve İspanya, 132.5'le Çek Cumhuriyeti ve 132.2 puanla Slovenya izledi. Hollanda, Macaristan, Portekiz, Polonya ve Japonya da vergi endeksi sıralamasında Türkiye'nin üzerinde yer aldı. 
     
</TEXT>
</DOC>
