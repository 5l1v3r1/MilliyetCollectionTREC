<DOC>
<DOCNO> 291984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun33.html </URL>
<DATE> 2004/11/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Airbus'ın geleceği kilisenin elinde... 
</HEADLINE>
<TEXT>

     Airbus'ın, havayolu şirketlerinden büyük ilgi gören çift katlı 555 koltuklu A380 süper-jumbo uçaklarının iç dizaynının yapıldığı Hamburg tesisinin genişlemesi, yerel bir kiliseyle süren arazi anlaşmazlığı nedeniyle gerçekleştirilemiyor. 
     Hamburg yakınlarındaki Finkenwerder bölgesinde bulunan Airbus fabrikası, şirket yönetiminin daha önce aldığı kararla yolcu kapasitesinin yüksekliği ve menzilinin uzun olması nedeniyle büyük ilgi gören A380 modelinin iç döşemesinin ve dağıtımın yapılacağı tesis olarak belirlenmişti. 
     İlk seferini gelecek yıl başlarında yapması planlanan A380 uçağının son hazırlıklarının yapılacağı Hamburg tesisinin acilen genişletilmesi gerekiyor. Tesiste uçak pistinin büyütülmesi için gereken arazi, kiliseye ait olduğu gerekçesiyle Airbus'a verilmedi. 
     Araziyi satın almak için kilise yöneticileriyle pazarlıklar yürüten Airbus, Neuenfelde kasaba belediyesi meclisinin de desteğini alan kilise karşısında uzlaşma sağlayamadı. 
     Fransa'nın Toulouse şehrinde bulunan Airbus'ın ana fabrikasından kalkacak dev A380 uçaklarının Finkenwerder tesisine inebilmesi için pistin yaklaşık 600 metre uzatılması gerekiyor. Kilise engelini aşmak için 3 milyon euroluk teklif sunan Airbus, piskopos Maria Jespen'ı bir türlü razı etmeyi başaramadı. 
     Hamburg idare mahkemesinin de kilise lehine karar vererek pistin uzatılması inşaatını durdurtması, Airbus'ı çaresiz bıraktı. 
     Arazi krizinin bu hafta sonuna kadar aşılmaması halinde başka yer aramaya başlayacağını açıklayan Airbus, Hamburg tesisinden umudunu kesebileceğinin sinyalini verdi. 
     Berliner Zeitung gazetesine konuşan Airbus'ın ana şirketi EADS'ın CEO'su Rainer Hertrich, ''Pisti büyütme çalışması Kasım ayı içinde başlamazsa, uçakları Toulouse'taki tesisimizde hazırlayıp dağıtacağız'' dedi. 
     Airbus'ın en önemli projesi olan A380 üretiminin Fransa'ya taşınması halinde Hamburg'ta en ez 100 kişinin işini kaybedeceği ve dünya havacılık sektöründe önemli bir yeri olan kentin bu unvanını yitireceği belirtiliyor. 
     Hamburg'taki Airbus tesisinde yaklaşık 7 bin kişi çalışıyor. 
     Airbus, A380 projesiyle ABD'li rakibi Boeing'in uzun mesafe uçaklarında 747 modeliyle hakim olduğu pazarı ele geçirmeyi hedefliyor. 
     Hizmete girdiğinde dünyanın en büyük yolcu uçağı olacak olan A380'in geliştirilmesi için Airbus'ın ayırdığı kaynak, 10.7 milyar euroyu bulmuştu. 
     
</TEXT>
</DOC>
