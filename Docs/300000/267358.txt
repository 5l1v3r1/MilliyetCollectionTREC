<DOC>
<DOCNO> 267358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonsiy04.html </URL>
<DATE> 2004/08/29/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Erdoğan Dışişleri, Irak'taki gelişmelere tüm hassasiyeti gösteriyor 
</HEADLINE>
<TEXT>

     Başbakan Recep Tayyip Erdoğan, Irak'ta Ramazan Erkul adlı Türk kamyon şoförünün öldürülmesiyle ilgili olarak, ''Dışişleri Bakanlığı, Irak'taki gelişmelerle ilgili tüm hassasiyeti gösteriyor'' dedi. 
     Başbakan Erdoğan ve eşi Emine Erdoğan, ABD'de öğrenim gören kızları Sümeyye Erdoğan'ı, Atatürk Havalimanı'ndan THY'nin tarifeli uçağıyla Şikago'ya uğurladılar. 
     Erdoğan, burada basın mensuplarının Irak'ta öldürülen Türk kamyon şoförü Ramazan Erkul ile ilgili gelişmeleri sormaları üzerine, şunları söyledi 
     ''Dışişleri Bakanlığı, Irak'taki gelişmelerle ilgili tüm hassasiyeti gösteriyor. Oradaki çalışmaları, oradaki müteahhit firmalarımızı yakından takip ediyor. Bunlara yönelik olarak işadamlarıyla görüşmeler yapılmaktadır. Irak yönetimiyle de görüşmeler yapılıyor. Şu anda Irak'ın nasıl bir atmosfer içinde olduğu zaten biliniyor. Bütün bu olaylar bilinerek, oradaki müteahhit firmalar iş almaktadır. Ve müteahhit firmaların bir yerde kendi tedbirlerini de geliştirmeleri lazım. Bizler de oralarda ara istasyon kurma çalışmasını Dışişleri Bakanlığı vasıtasıyla hala yürütüyoruz. 
     Son olayda da -Ramazan Erkul'un durumunu kastediyorum-. Büyükelçiliğimiz vasıtasıyla belli yerlerle irtibat kurmak suretiyle son anda olay tespit edildi. İlk gelen haberler tabii çok farklıydı. Şu anda yine mevcut gelişmeler üzerine de Dışişleri Bakanlığımız gelişmeleri yakından takip ediyor. Gelişmeler oldukça gerek ailelerine, gerek basına duyurulacak, açıklanacaktır.'' 
     
</TEXT>
</DOC>
