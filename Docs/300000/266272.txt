<DOC>
<DOCNO> 266272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko19.html </URL>
<DATE> 2004/08/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
İSO, ikinci 500 sanayi kuruluşunu açıkladı... 
</HEADLINE>
<TEXT>

     İstanbul Sanayi Odası'nın, Türkiye'nin 500 büyük sanayi kuruluşunu izleyen İkinci 500 Büyük Sanayi Kuruluşu Raporu açıklandı. 
     Beybo Boya Sanayi ve Ticaret A.Ş. 51 trilyon 17 milyar 352 milyon liralık üretimden satış hasılatıyla ilk sırayı alırken, Hema Dişli Sanayi ve Ticaret A.Ş. 50 trilyon 977 milyar 246 milyon lira ile ikinci oldu. 
     3. sırayı alan firmanın ise adı ise açıklanmadı. 
     İkinci 500 büyük sanayi kuruluşunun 2003 yılındaki üretimden satışları 16 katrilyon 836 trilyon 732 milyar 659 milyon lira olarak gerçekleşti. 
     4.1 milyar dolarlık ihracat gerçekleştiren söz konusu sanayi kuruluşları, 177 bin 614 kişiye istihdam sağladı. 
     İstanbul Sanayi Odası'nın İSO Türkiye'nin 500 büyük sanayi kuruluşunu izleyen İkinci 500 Büyük Sanayi Kuruluşu Raporu'na göre, 2002'ye göre kar ve zarar edenler sayısında bir değişme olmadı. 2003 yılında 488 özel büyük kuruluşun 407'si kar ederken, 81'i zarar etti. 
     İkinci 500 büyük sanayi kuruluşunun 2003 yılı satış hasılatı 19.4 katrilyon lira, brüt katma değeri 3.8 katrilyon lira, net dönem karı 344.6 trilyon lira, dönem zararı ise 746.2 trilyon lira oldu. 
     2003 yılında 488 özel büyük kuruluşun üretimden satışları cari fiyatlarla yüzde 27.7 artış gösterirken, kamu kuruluşlarında artış yüzde 30.1 olarak gerçekleşti. 
     2003 yılında ikinci 500 büyük sanayi kuruluşunun yarattığı katma değerin GSMH içindeki payı yüzde 1.1 düzeyinde oldu. 1000 büyük sanayi kuruluşunun GSMH içindeki payı ise yüzde 14.2 olarak gerçekleşti. 
     İkinci 500'ün yarattığı brüt katma değer, 2002 yılına göre 0.3 puan gerileyerek, sanayi sektörü katma değerinin yüzde 4.3'ünü oluşturdu. 
     Net katma değer, sabit fiyatlarla yüzde 1.3 oranında gerilerken, 2003 yılında ilk 500 içindeki özel büyük kuruluşlarda brüt katma değerdeki artış, sabit fiyatlarla yüzde 13.6 iken, ikinci 500 kapsamındaki özel kuruluşlarda bu artış yüzde 2.1 oldu. 
     2003 yılında ikinci 500 içindeki özel büyük kuruluşlarda, ilk 500 büyükteki özel kuruluşlara göre yaratılan katma değer açısından önemli bir performans düşüklüğü bulunduğu belirtildi. 
     Geçen yıl ikinci 500 sanayi kuruluşu kapsamına 103 yeni kuruluş girdi. İkinci 500 içinde 255 İSO üyesi kuruluş bulunuyor. 
     Kamu kuruluşları arasında yer alan Sümer Holding A.Ş., ilk 500'den ikinci 500'e geriledi. Bu kuruluşun kötü performansının, kamu kuruluşları ve toplam 500 büyük kuruluşta ekonomik büyüklükleri olumsuz yönde etkilediği belirtildi. 

     
</TEXT>
</DOC>
