<DOC>
<DOCNO> 277213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo21.html </URL>
<DATE> 2004/10/04/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Türk antrenörleri, Hakan Şükür'ü tartışıyor... 
</HEADLINE>
<TEXT>

     Milli Takımlar Teknik Direktörü Ersun Yanal'ın Hakan Şükür'ü milli takıma çağırmamasıyla başlayan tartışmalara, Türk antrenörlüğünün önde gelen isimleri de katıldı. 
     Türkiye Futbol Antrenörleri Derneği'nin TÜFAD Olağan Genel Kurulu'nda biraraya gelen Türk futbolunun duayen isimleri, yapılan tercihin teknik heyetin takdiri olduğu görüşünde birleşirlerken, her iki ismin de yıpratılmaması konusunda kamuoyuna mesaj verdiler. 
     Türk antrenörlüğünün önde gelen isimlerinden Gündüz Tekin Onay, Milli Takımlar Teknik Direktörü Ersun Yanal'ın, kadro oluşumunda istediği şekilde takdir hakkını kullanabileceğini belirtirken, ''Hakan Şükür-Bülent Korkmaz arasındaki seçim, yanlış bir tercihtir. Sözkonusu olan ağabeylik ise bu yanlış anlaşılmaz mı. Bülent Korkmaz arkadaşlarına ağabeylik yapabilir de Hakan Şükür yapamaz mı '' diye konuştu. 
     Türk antrenörlük camiasının önde gelen isimlerinden eski milli takımlar teknik direktörü Metin Türel, milli takımlar düzeyinde altyapıda önemli çalışmaların yapıldığını, Ersun Yanal idaresinde A takım seviyesinde de yeni çalışmaların yapılacağı inancını taşıdığını ifade ederek, ''Bülent Korkmaz bir ağabey olarak milli takıma alınıyorsa Hakan Şükür'ün de orada yeri olmalıdır'' dedi. 
     Milli Takım antrenörlüğü ve Trabzonspor Kulübü Başkanlığı yapan Özkan Sümer de, konunun teknik heyetin taktirinde olduğunu vurgularken, ''Hakan Şükür'ün kadroya çağrılmaması, onun değerini düşürmez. İstismar edilmeye müsait bir hadise. Şükür gibi bir değeri kimse reddedemez. Kendisi, bu ülkeye hizmet etmeye devam edecek. Kesinlikle umutsuzluğa kapılmamalı'' diye konuştu. 
     Türk Milli Takımı'na dünya üçüncülüğü unvanını kazandıran teknik direktör Şenol Güneş ise ''Yanal, bana göre Türkiye'nin ve dünyanın en iyi antrenörü'' dedi. 
     Hakan Şükür ile ilgili olarak kendisiyle ilgili spekülasyonlara halen devam edildiğini vurgulayan Güneş, şunları söyledi 
     ''Avrupa Şampiyonası eleme grubu maçlarında Letonya maçı öncesinde benzer spekülasyonlar ortaya atıldı. Hakan Şükür'ü prim konusu yüzünden kadroya almadığım söylendi ve halen konuşuluyor. Başarıları yok etmek, yıkmak isteyenler var. Böyle bir konu konuşulmadı bile. Oyun düzenimde kendisini düşünmedim o kadar. İkinci maçta kadrodaki yerini aldı'' diye konuştu. 
     TÜFAD Genel Başkanı İsmail Dilber ise Hakan Şükür ve Ersun Yanal hakkında ortaya atılan spekülasyonların çok yanlış olduğuna dikkati çekerek, ''Özellikle, Yanal'a yapılan vatan haini yakıştırmalarını şiddetle kınıyoruz. Bu oyuncular da antrenörler de bizim. Türk futbolunu, Türk insanı kurtarır'' dedi. 
     
</TEXT>
</DOC>
