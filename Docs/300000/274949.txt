<DOC>
<DOCNO> 274949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun08.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fakülte var, hoca yok 
</HEADLINE>
<TEXT>


Anadolu'daki hukuk fakültelerinde öğrenci sayısı artarken, öğretim üyesi sayısının azaldığı ortaya çıktı. Bu okullara destek amacıyla, Ankara ve İstanbul'dan profesör ve doçentler gidip ders veriyor 

SİBEL KAHRAMAN İstanbul 

Eşit ağırlık alanının gözdesi hukuk fakülteleri, profesör sayılarının azlığıyla dikkat çekiyor. Hukuk eğitimindeki çıkmazın en dikkat çekici örneği ise Akdeniz Üniversitesi. Fakültede bir profesör ve bir doçent bulunuyor. 2 yardımcı doçentin de atamasının yapılması bekleniyor. Diğer kadro ise araştırma görevlilerinden oluşuyor. Fakülteye destek olmak amacıyla Ankara ve İstanbul'dan profesör ve doçentler üniversiteye gidip ders veriyor. 
Rektör Yardımcısı ve İşletme Fakültesi öğretim üyesi Prof. Dr. Ayşe Kuruüzüm, tek profesör Hayrettin Ökçesiz'in de dekanlık görevinden istifa ettiğini söyledi. Erzincan Hukuk Fakültesi'nde bir profesör bulunuyor. Aynı zamanda dekan olan Prof. Dr. Ahmet Nezih Kök'ün profesörlüğü ise Tıp Fakültesi'nden geliyor. Adli Tıp profesörü olan Kök, aynı zamanda hukuk fakültesi mezunu. 
Kırıkkale Üniversitesi Hukuk Fakültesi'nde iki profesör bulunuyor. Fakülte Dekanı Prof. Dr. Enver Bozkurt, "Çok fazla öğrenci alınıyor. Profesör sayısı yetersiz" diyor. 

YÖK'ün 2002- 2003 rakamlarına göre bazı hukuk fakültelerinin profesör ve öğrenci sayıları şöyle 
Anadolu Üniversitesi 3 profesör, 637 öğrenci. 
Ankara Üniversitesi 23 profesör, 2.792 öğrenci 
Dicle Üniversitesi 2 profesör, 551 öğrenci. 
Dokuz Eylül Üniversitesi 12 profesör, 1.386 öğrenci 
Gazi Üniversitesi 9 profesör, 664 öğrenci. 
İstanbul Üniversitesi 30 profesör, 3.418 öğrenci. 
Kocaeli Üniversitesi 3 profesör, 357 öğrenci. 
Marmara Üniversitesi 12 profesör, 5.631 öğrenci. 
Başkent Üniversitesi 7 profesör, 593 öğrenci. 
Çağ Üniversitesi 3 profesör, 240 öğrenci. 
Çankaya Üniversitesi 11 profesör, 698 öğrenci. 
Bilgi Üniversitesi 6 profesör, 590 öğrenci. 
Yeditepe Üniversitesi 6 profesör, 385 öğrenci. 


</TEXT>
</DOC>
