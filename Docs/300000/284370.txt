<DOC>
<DOCNO> 284370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/soneko12.html </URL>
<DATE> 2004/10/29/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Babacan IMF'nin her dediğini yapacak değiliz... 
</HEADLINE>
<TEXT>

     Devlet Bakanı Ali Babacan, Genel Sağlık Sigortası'nın Acil Eylem Planı'nda yer alan bir madde olduğunu ifade ederek, ''Genel Sağlık Sigortası'nın Türkiye için gerekli olduğuna karar vermişiz. IMF demiş dememiş hiç önemli değil. Onların her dediğini zaten yapacak değiliz. Türkiye için doğru olduğuna inandığımız ne varsa biz onu yapıyoruz. Türkiye için yanlış olduğunu bile bile hiçbir şeyi yapmayız'' dedi. 
     Mardin'de bulunan Bakan Babacan, Cumhuriyet'in 81. kuruluş yıldönümü nedeniyle 21 Kasım Stadı'nda düzenlenen törene katıldıktan sonra Mardin Valisi Temel Koçaklar'ı makamında ziyaret ederek, ilin sorunları hakkında bilgi aldı. 
     Babacan, daha sonra Belediye Başkanı Metin Pamukçu'yu ziyaretinde yaptığı açıklamada, şu anki bütçe Türkiye'nin gerçeğini yansıtan bir bütçe olduğunu belirterek, sırf format olsun diye hazırlanmış bir bütçe olmadığını bildirdi. 
     Eskiden pek çok ödenek kaleminde merkezi bütçede sınırların olamadığını, bütçedeki sınırların rahatlıkla geçilebildiğini ifade eden Babacan, şöyle konuştu 
     ''Şimdi tam tersi harcamalar daha geriden gidiyor. Bu şekilde 8 katrilyon lirayı geride bıraktık. Tasarruf sağladık. Esas tasarruf, faizlerin planlanandan daha hızlı düştüğü için sağlandı. Bu sene de yine o kadar tasarruf yapmayı planlıyoruz. Borcu toplayıp da GSMH'ye böldüğümüz zaman oran azalıyor. Ama katrilyon lira cinsinden azalması için bütçemizin fazla vermesi lazım. 2001'de bu oran yüzde 91'dir. 2003 sonunda yüzde 71'e indi. Japonya'nın borcu yüzde 130'dur. İtalya, Yunanistan ve Belçika'da yüzde 100'ün üzerindedir. Euro bölgesinde kamu borcunun GSMH'ye oranının yüzde 60'ı geçmemesi gerekiyor. Ama bu bölgelerde Maastricht kriterlerine çok sadık kalamıyorlar. Almanya ve Fransa'da bu kriterlerini bozmuş, yüzde 3'ü geçmemesi gerekirken yüzde 4 olmuştur. ABD'nin borcu yüzde 60. Gayri safi milli hasılaya göre bütçe açığı da yüzde 5'tir. İnşallah gelecek yıl bizim bütçe açığımız yüzde 6 olacaktır. Bu sene ki toplam GSMH 290 milyar dolar olacak. Bunun yüzde 65-70 civarında toplam borç olacak. Borç 2007 itibariyle yüzde 60'ın çok çok altına inecek. Çünkü, 3 yıllık planımızı ona göre yapıyoruz.'' 
     
     ''IMF'NİN HER DEDİĞİNİ ZATEN YAPACAK DEĞİLİZ'' 
     Babacan, Türkiye'nin Uluslararası Para Fonu'na IMF üye olan 184 ülkeden biri olduğunu ve üyelikten çıkmayacağını belirterek, sadece Küba ve bazı Afrika ülkelerinin IMF'ye üye olmadığını kaydetti. 
     Genel Sağlık Sigortası'nın Acil Eylem Planı'nda yer alan bir madde olduğunu ifade eden Babacan, şöyle dedi 
     ''Genel Sağlık Sigortası'nın Türkiye için gerekli olduğuna karar vermişiz. IMF demiş dememiş hiç önemli değil. Onların her dediğini zaten yapacak değiliz. Türkiye için doğru olduğuna inandığımız ne varsa biz onu yapıyoruz. Türkiye için yanlış olduğunu bile bile hiç bir şeyi yapmayız. IMF'nin, bizim sosyal güvenlik sistemiyle ilgili söylediği en ufak bir şey yok. Bu konu ile ilgili reform tamamen kendi ekibimizin çalıştığı bir konudur. Bu konudaki çalışmaları yürütürken, IMF'den iki görevlinin fikirlerinden yararlanılmıştır. Bundaki amaç da diğer ülkelerde neler yapıldığını, nasıl yapıldığını öğrenmekti. Biz, işimize geleni aldık, gelmeyeni almadık. Genel Sağlık Sigortası ile başlıyoruz. Arkasından emeklilikle ilgili adımlar olacak. Kurumsal yapı ile ilgili adımlar olacak.'' IMF'nin bir kaç ülkede başarısız olduğunu, bir kaç ülkenin IMF ile birlikte felakete sürüklendiğini bildiren Babacan, ''Bundan sonra da başarılı olacaksak bu politikalar bizim politikalarımız olduğu için başarılı olacağız. Aksi takdirde, Washington'da yazılmış çizilmiş şeyleri Türkiye'de aynen uygulamak mümkün değil'' dedi. 
     Yeni Türk Lirası'nın YTL dünyada itibar gören bir para haline geleceğini kaydeden Babacan, ''Bir dolar yeni yılda bizim 1.5 liramız olacak. Yabancılar gelip paralarını Türk Lirası'na çevirerek, yatırım yapıyor. Borsadaki bir çok gayri menkul hepsi yabancılarındır'' diye konuştu. 
     Daha sonra Fuat Yağcı Camii'nde Cuma namazını kılan Babacan, tarihi mekanları dolaştı. 
     
</TEXT>
</DOC>
