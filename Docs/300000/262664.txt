<DOC>
<DOCNO> 262664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/yguven.html </URL>
<DATE> 2004/08/12/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Ders verirken öğrenmek 
</HEADLINE>
<TEXT>


Konumuz Trabzonspor 
Pazar gecesini pazartesi sabahına bağlayan alacakaranlıkta yola çıkıp Trabzonspor kafilesine eklelenen bir basın mensubu olarak "üç büyükler"siz üç günden sonra, kimse benden Fenerbahçe, Galatasaray, Beşiktaş yorumları beklemesin Zaten gazetelerde gördüklerimden başka özel bir bilgiye de sahip değilim. Ayrıca kendilerinin de "hal ve gidişleri" hakkında pek sağlam bir kanaatleri olduğunu sanmıyorum. Mesela Fenerbahçe Daum'a ne kadar dayanacak bilinmiyor. "Futbolda sabır yoktur" diyen Del Bosque, ne zaman "biraz sabır" talebinde bulunacak Ali Sami Yen hasretinden raporlar eskiten Cim - Bom'un "inançlı" eski tüfekleri, nefeslerini nereye kadar yetirecek o da muamma. Yani belirsizlik diz boyu bizim İstanbul'da. İyisi mi biz Türk futbolunun yükselen değeri Trabzonspor'a bakalım ve üç günün "dibinden sızanları" anlatalım. 

Maç bitmiş Trabzonspor, Dinamo Kiev'i yendiğine sevinemiyor, farkı açamadığına yanıyor... Ziya hoca basın merkezinde medyanın merak ettiklerini yanıtlıyor. Ukraynalı bir gazeteci, Ziya Doğan'a soru soracağım diye ayağa fırlıyor ve şunları söylüyor 
"Dinamo Kiev'e çok iyi bir futbol dersi verdiniz". 
Basın toplantısı Ukraynalılar açısından buz kesiyor bir anda. En çok da Ziya Doğan şaşırıyor. Çabuk toparlanıp klasik cevap ve teşekkürle geçiştiriyor konuyu ama, gazetecinin söylediklerine kendisi de pek inanmıyor. Çünkü Kiev'deki maçtan asıl ders alan, Ziya Doğan ve Trabzonspor oluyor hepimizin bildiği gibi. 
Evet ders alan bizdik .. Çünkü rakibi küçümsemenin sakıncalarını çok iyi biliyorduk, ama gözde büyütmenin tehlikelerini, ancak Kiev maçının ilk yirmi dakikasında gördük. Biz dediğim, ben, medyadan arkadaşlar ve Trabzonsporlular... Birkaç istisna dışında hepimiz iki farklı mağlubiyete razıydık. Hadi bizler duygusallığa kapılmayalım derken çuvalladık peki Trabzon kafilesindekiler, hatta yöneticiler .. Onlar neden karamsardı. Çünkü Trabzonspor'u o kadar içine kapalı ve endişeli hale getirmişlerdi ki, kimse kendi klasının farkında değildi. Zaten kimse Dinamo Kiev'i seyretmemişti bile. Aksini söyleyenle amansızca savaşıyorlar, ama kendileri inanmıyorlardı Trabzonspor'un büyük takım olduğuna. Takım, yirmi dakikada kurtuldu bu sendromdan darısı hepimizin başına. 

Takıma yetişemeyen yönetim 

İnat ettim önce kendisi bir gülümseme göndermeyen yönetici ile muhabbet kurmadım Ukrayna yolculuğu boyunca. Ne mi oldu .. Başkan da dahil hiçbiri ile tek kelime etmedim. Ben böyle yönetici kalabalığı görmedim kardeşim. Hani çok işleri vardı desem değil... Sadece nefret hisleri beslediklerini sandığım İstanbul Basını ile özellikle ilişki kurmadıklarını düşünüyordum ki, bunun da gerçek olmadığını anladım. "Biz"den - "İstanbul"dan diye asla ayırmıyorlar tüm gazetecileri Kiev Stadı'nda bırakıp hava alanına gittiler en sonunda. Telefon eden arkadaşlara "taksiye binin parasını verelim" dediklerini duyunca, "Onlar da hava alanında birşeyler atıştırsın, ben gidince öderim" dedim ama, ilettiler mi bilmem. 
Trabzonspor Dünya takımı olmak yolunda dev adımlarla ilerliyor ilerlemesine de, yöneticilerin biraz koşması lazım takıma yetişmek için. Kimse alınmasın, yöneticilik bir meslek olsa henüz çıraklık safhasındalar. 
Bakın daha yolculuğun ilk adımı... THY'dan kiralanan uçağa tıkılmışız. Havalandırma çalışmıyor. Uçak bir türlü kalkmıyor. Ertesi gün maç oynayacak futbolcular da dahil olmak üzere herkes sırıl sıklam durumda. Uçakta nefes alınmıyor. Trabzonspor yönetimi de ön sıralarda. Ne yapıyorlar peki Bekliyorlar Şimdi Trabzonlular çok kızacak ama, açık konuşmakta fayda var. Aynı uçak Fenerbahçe kafilesini taşıyor olsaydı neler yaşanırdı THY Genel Müdürü tatildeki dubleksinden bulunmaz mıydı acaba ... O kadar insana mezbahaya gidecek "mal" muamelesi yapanların burnundan fitil fitil gelmez miydi Havalandırması arızalı uçak değiştirilmez miydi 
Bu bir ayrıntı ama Trabzonlu yöneticilerden beklenen, oyunu en az takımları kadar iyi oynamaları... Ve bu oyun sadece transfer, para, tesisle sınırlı değil. Her şey dahil. 
Anlaşılamayan şair gibi dolaşarak karizma kazanmak olası, lakin Dünya kulübü olmak mümkün değil. 

UEFA sadece bizi mi denetler 

Bir Şampiyonlar Ligi eleme maçı ki sormayın .. UEFA bize gelince merdivende oturan adamları saymak için denetçi orduları gönderir. Tuvaletler sifonlarına kadar kontrol edilir. Basın tribünü elverişsiz diye trilyonluk tadilatlar önerilir. Fişler, prizler, lambalar, emniyet, trafik kısaca UEFA eziyetinin en katmerlisi bizedir. 
Peki Dinamo Kiev stadı, UEFA denetçilerine sapa mı gelmektedir. Bence bu adamlar İstanbul'a felekten birkaç güzel gün çalmak için sık sık geliyorlar. Kimbilir belki de "İstanbul'a denetçi olmak" prim gibi bir şeydir UEFA'da. Gel İstanbul'a, zart zurt, bir iki eksik bul akşama boğaz sefası. İpek halı falan da cabası. Kiev'deki Velary Lobanovsky Stadı'nı denetlesen canın çıkar, üstüne de pişmemiş etlerle mideni bozup tuvalet istikametinden gidersin Ukrayna'dan tabi. 
Her tarafı açık tribün olan bir stat düşünün. Tek bir saçak yok ki sığınasınız. Su yok, tuvalet yok. Pardon var, ama kilidi stat müdüründe. Basın tribünü en ateşli seyircinin arasında tek sıra. Ne elektrik, ne internet, ne telefon. Emniyet mi geçiniz... Trabzonlular dayak yemediyse bunun sebebi gerçekten galibiyeti hak etmeleri veya seyircinin dayağa üşenmesidir. 
Dinamo Kiev'in stadını görünce insan UEFA'nın bir IMF uzantısı olduğunu sanabilir belli ki asıl niyetleri bizim statları düzeltmek değildir. 



</TEXT>
</DOC>
