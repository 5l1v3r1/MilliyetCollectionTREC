<DOC>
<DOCNO> 257392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo17.html </URL>
<DATE> 2004/07/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Mehmet Okur Fanatik Fenerbahçeliyim .. 
</HEADLINE>
<TEXT>

     ABD Profesyonel Basketbol Ligi'nde NBA oynayan ve Detroit Pistons'tan Utah Jazz'a transfer olan milli oyuncu Mehmet Okur, fanatik bir Fenerbahçe taraftarı olduğunu söyledi. 
     Milli takım kampı için Fenerbahçe'nin Dereağzı Tesisleri'nde antrenör Aydın Örs yönetiminde çalışan Mehmet, sarı-lacivertli kulübün resmi internet sitesi ve FB TV'ye yaptığı açıklamada, fanatik bir Fenerbahçe taraftarı olduğunu belirterek, ''Aydın Örs ile geçmişimiz eski yıllara dayandığı için hem arkadaşlarımla özlem gidermek, hem de fazla kilolarımdan kurtulmak amacıyla Dereağzı Tesisleri'nde antrenman yapıyorum. Milli takım kampı başlayana kadar hazır hale geleceğim'' dedi. 
     NBA'de Detroit Pistons'dan 50 milyon dolarlık bir ücretle Utah Jazz'a transfer olan milli basketbolcu, bu transferle ilgili şunları kaydetti 
     ''Antrenör Larry Brown ile anlaşamıyordum ve ilk 5'te forma şansı pek bulamıyordum. Şampiyon olmamız benim için gurur vericiydi. Ancak kariyerim açısından daha çok forma şansı bulabileceğim bir takım olan Utah Jazz'a transfer oldum. Utah, beyaz oyuncuları seven bir kent ve başarıya oldukça açlar. Burada ilk 5'te forma giyebilirim ve takımımın çıtasını daha yükseltmeye yardımcı olabilirim. Artık bir ABD'li gibi oldum. Beni çok seviyorlar ve ben de bu sevgiye layık olmaya çalışıyorum.'' Bu arada Mehmet, Fenerbahçe erkek basketbol takımının da ligde ve Avrupa'da başarılı olacağına inandığını sözlerine ekledi. 
     
</TEXT>
</DOC>
