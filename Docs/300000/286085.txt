<DOC>
<DOCNO> 286085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonsiy14.html </URL>
<DATE> 2004/11/04/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Çiçek Cezaevleri konusunda açık olsa İlerleme Raporu'nda yer alırdı 
</HEADLINE>
<TEXT>

     Adalet Bakanı Cemil Çiçek, Türkiye'deki ceza ve tutukevlerinin uluslararası kurallara ve ilgili yasalara uygun olarak yönetildiğini, son 3-4 yıldır yapılan çalışmaların iyi yönde olduğu konusunda uluslararası kuruluşlarda ortak kanaat bulunduğunu söyledi. Çiçek, ''Eğer cezaevleri konusunda Türkiye'nin bir açığı olsaydı AB İlerleme Raporu'nun en başında yer alırdı'' dedi. 
     TBMM Genel Kurulu'nda gündem dışı söz alan CHP İstanbul Milletvekili Hasan Aydın, F Tipi cezaevlerindeki koşulların çok kötü olduğunu, buraya konulan kişilerin küçük odalarda yalnızlaştırıldığını, topluma kazandırılmak yerine toplumdan dışlandığını savundu. 
     Aydın'ı yanıtlayan Adalet Bakanı Çiçek, F Tipi cezaevleri konusundaki bu tür değerlendirmelerin eksik bilgiye dayandığını ve cezaevlerindeki çalışmaları doğru yansıtmadığını söyledi. 
     Geçmişte cezaevlerinde üzücü durumların yaşandığını anımsatan Adalet Bakanı Çiçek, belli bir süreden beri bütçe imkanlarını zorlayarak cezaevlerinin sağlıklı infaz ve ıslah kurumları niteliğine kavuşması yönünde çalışmalar yapıldığını belirtti. 
     Çiçek, cezaevine düşen kişileri topluma yeniden kazandırılması gereken bir insan kabul ederek konuya yaklaştıklarını belirtirken, son 3-4 yıldır yapılan çalışmaların iyi yönde olduğu yolunda uluslararası kuruluşlarda ortak bir kanaat bulunduğun kaydetti. 
     Yurtdışından gelen yabancı heyetlerin en çok ziyaret ettikleri yerlerin cezaevleri olduğunu belirten Çiçek, ''Eğer dile getirilen hususlarda Türkiye'nin bir açığı olsaydı AB İlerleme Raporu'nun en başında yer alırdı'' diye konuştu. 
     Cezaevlerindeki iyileştirmeleri yakından görmeleri ve eksiklikler konusunda görüş bildirmeleri için geçen yıl milletvekillerini cezaevlerine davet ettiğini anımsatan Çiçek, TBMM İnsan Haklarını İnceleme Komisyonu'nun da sık sık bu kurumlarda inceleme yaptığını anlattı. Cezaevlerinin her türlü incelemeye açık olduğunu ve bu konuda sağlanacak katkılardan yararlanmaya hazır olduklarını belirten Çiçek, F Tipi cezaevleri konusunda ileri sürülen görüşlerin doğru olmadığını söyledi. 
     Çiçek, F Tipi cezaevlerinde organize suç örgütü mensuplarının ve terör suçlularının kaldığını, burada belli bir güvenlik standardını tutturmak zorunda olduklarını kaydetti. 
     L Tipi ve F Tipi cezaevlerinin devlete maliyetinin 20 trilyon lira civarında olduğunu belirten Çiçek, sağlık, eğitim gibi birçok önemli hizmetten kesinti yapılarak buralarda yatan insanların tekrar topluma kazandırılması amacıyla bu paranın cezaevlerine ayrıldığını Adalet Bakanlığı'na verilen paranın büyük kısmının cezaevlerine gittiğini anlattı. 
     
     ''50 TANE EKSİKLİK VAR'' 
     Adalet Bakanı Çiçek, 2 ay kadar önce, AB'nin önde gelen ülkelerinden birinin cezaevine gittiğini belirterek, ''O cezaevinde, bizimki ile kıyas kabul ettiğinizde söylenecek 50 tane eksiklik var. Keşke başka konularda övünebilseydik ama 'bizim cezaevlerimiz onlarınkinden daha iyi' demek, eğer bir olumlu tespit anlamına geliyorsa Türkiye bu alanda fevkalade önemli mesafeler katetmiştir'' dedi. 
     Ziyaret ettiği AB ülkesi cezaevinde 2 kişinin bir arada kaldığını, Türkiye'deki F Tipi'nde ise bir disiplin suçu işlenmiyorsa 3 kişinin bir arada bulunduğunu ifade eden Çiçek, 3 kişinin kaldığı iki katlı yerin 40 metrekare avlusu, alt katta 20-25 metrekare salonu, televizyon ve buzdolabı, ayrı yerde tuvalet ve banyosu bulunduğunu anlattı. ''Reklamını da yapmış olmayalım'' diyen çiçek, ''Ben biraz da karikatürize etme adına 'bunlar cezaevi değil devlet konukevi' dedim. Netice itibariyle bu mukayeseyi yapmak hoşuma da gitmiyor. Üst katta da ikinci katta da 3 tane yatak var. Kütüphaneleri var, başka imkanları da var, günde 3 öğün karavanaları da çıkıyor, ama bir disiplin suçu işleniyorsa her ülkenin cezaevinde olduğu gibi ona uygulanan kurallar farklıdır. Ancak, bilesiniz ki maksadımız bunların yeniden topluma kazandırılmasıdır'' diye konuştu. 
     
     ''39 BİLGİ İNTİKAL ETTİ'' 
     Çiçek, cezaevlerinin yönetimiyle ilgili olarak son günlerde çeşitli değerlendirmeler yapıldığını vurgulayarak, ''Keşke bu açıklamalar yapılırken önce doğru bilgiye ulaşsak... Bilgi Edinme Kanunu çıkardık kim benden ne bilgi istiyorsa istisnaları dışında bu bilgiyi vermeye hazırım. Bu bilgiyi verdikten sonra insanlarımız bu bilgiyi nasıl kullanır o kendi sorumluluğu, kendi takdirleriyle alakalıdır'' dedi. 
     Türkiye'nin kurallarla yönetilen bir devlet olduğunu kaydeden Çiçek, her müesseseyi kurallara uygun olarak, bu arada cezaevlerini de uluslararası sözleşmeler ve konuyla ilgili yasalara göre idare etmeye çalıştıklarını söyledi. 
     Çiçek, şöyle konuştu 
     ''İster şu suçtan ister bu suçtan, ister tek başına ister toplu olarak kim kalıyorsa cezaevlerinde kurallara göre yönetmeye çalışıyoruz. Buraya giren çıkan, burada hükümlü ya da tutuklu olarak bulunan isterse ister buraya müdafi, avukat olarak gelsin isterse ziyaretçi olarak gelmiş olsun eğer kendilerine tanınan bu imkanları, hakları kötüye kullanıyorsa bununla ilgili bize değişik kanallardan hem kendi mekanizmamız içinden hem de başkaca kanallardan intikal eden her türlü bilgiyi, suç teşkil ediyorsa ilgili savcılıklara bildiriyoruz. 
     Bahse konu olayda da en az 39 kanaldan bize bilgi gelmiş, 39 işlem intikal etmiş biz de bunları Cumhuriyet Savcılıklarına veya görevli savcılıklarına göndermişiz. Bağımsız savcılıklar bunların gereğini yapmaya çalışıyor.'' 
     
     ''DEVLETİN HASSASİYETİ'' 
     Adalet Bakanı Cemil Çiçek, yapılan kimi değerlendirmelerin yanlış anlamalara da sebebiyet verdiğini, sanki cezaevi idaresi, hükümet ve Adalet Bakan görev yapmıyormuş, herkes istediğini yapıyormuş gibi bir anlam çıktığını belirterek, şunları kaydetti 
     ''Bu da yanlış değerlendirmelere kapı aralar. Devletle millet arasındaki kaynaşmaya, devletin belli konulardaki hassasiyetini hükümetin yeteri kadar anlamadığı, algılamadığı gibi bir kısım suizanlara da sebebiyet verir. Biz kurallara uygun olarak bu müesseseleri yönetmeye ve buradaki insanları topluma kazandırmaya çalışıyoruz. Yanlışı kim yapıyorsa, suç teşkil ediyorsa bunu da ilgili savcılıklara, mahkemelere intikal ettiriyoruz. Bundan sonraki kısım hiç kimsenin karışamayacağı yargıya aittir. Yargı ne karar verirse onun gereğini infaz etmeye hazır olduğumuzu, bugüne kadar da bu anlayış içinde bu müesseseleri idare ettiğimizi ifade etmek istiyorum. Eğer ihtiyaç hasıl oluyorsa parlamento da uygun görüyorsa komisyon da kurulabilir. Arzu edenler varsa bu cezaevleri de dahil infaz kurumlarını arkadaşlarımızın bilgisine, değerlendirmesine açarız.'' 
     
</TEXT>
</DOC>
