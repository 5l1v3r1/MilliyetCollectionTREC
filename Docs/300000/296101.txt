<DOC>
<DOCNO> 296101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/siyaset/siy00.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Validen suçluya 'silah' ruhsatı 
</HEADLINE>
<TEXT>


İçişleri Bakanlığı'nın yaptığı incelemeye göre, eski Mersin Valisi Akif Tığ'ın, 2001-2002 yılları arasında soruşturulan ya da ceza alan 76 kişiye silah taşıma ruhsatı verdiği ortaya çıktı 

TOLGA ŞARDAN Ankara 


İÇİŞLERİ Bakanlığı'nın, Mersin Valiliği'nden 2001-2002 yıllarında verilen silah ruhsatları üzerinde yaptığı inceleme bir skandalı ortaya çıkardı. Eski Vali Akif Tığ'ın imzası bulunan taşıma silah ruhsatlarını inceleyen müfettiş, çeşitli suçlardan adli ve idari soruşturma geçirmiş 76 kişiyle, ruhsat almayı gerektirecek herhangi bir durumu olmayan 85 kişiye "silah taşıma ruhsatı" verildiğini belirledi. 
İçişleri Bakanı Abdülkadir Aksu'nun talimatıyla yapılan incelemede Mülkiye başmüfettişi, değişik suçlardan ceza alan kişilerin bir bölümünün şartlı salıverme yasasıyla davalarının ertelendiğini, bir bölümünün suçlarının da "zaman aşımı" nedeniyle ortadan kaldırıldığını saptadı. Raporda, 'güvenlik birimlerince hazırlanan onay belgesi üzerine, valinin göreceği şekilde not düşülmesine karşın vali tarafından 'verilsin' şeklinde onay verilmiştir' ifadesi yer aldı. 
İnceleme sırasında, 85 ruhsat için de önce "verilmesin" diyen valinin, aradan geçen bir ay ile bir yıl arasında değişen sürede istek sahiplerinin durumlarında bir değişiklik olmamasına rağmen, dosyaları geri getirtip, "verilsin" onayı verdiği belirlendi. 
Ayrıca, sabıka kaydı bulunan M.Ş.A.'nın, 'silah taşıma ruhsatı almak istemesinin gerçek nedeninin toplum içinde baskı oluşturmaya yönelik olduğu' şeklinde dosya notu olmasına karşın, Tığ'ın onayıyla silah ruhsatı aldığı saptandı. 
Müfettiş, Tığ hakkında, "görevini mükerrer olarak kötüye kullandığı" kanaatiyle soruşturma izni verilmesini istedi. 

'Kayıt olsa da olur' 

MİLLİYET'in sorularını yanıtlayan Tığ, yapılan her işlemin mevzuata uygun olduğunu öne sürdü. Yönetmelikte, silah ruhsatı verilmesi takdirinin valiye bırakıldığını hatırlatan Tığ, "Yönetmeliğin 16. maddesi kime ruhsat verilip verilmeyeceğini belirtir. Yönetmeliğe uygunsa ruhsat verilir. Vali olarak suç unsuru yok" dedi. Tığ, M.Ş.A.'yı tanımadığını belirterek, "Beraat kararı var, 'hakkında kayıt var' diye ruhsat vermemek olmaz" diye konuştu. 


</TEXT>
</DOC>
