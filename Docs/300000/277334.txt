<DOC>
<DOCNO> 277334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/axspo01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Mazide kalan sır 
</HEADLINE>
<TEXT>


Hakan Şükür, Rüştü, Okan ve Bülent Korkmaz'ın, Portekiz'deki Avrupa Şampiyonası'ndan sonra, A Milli Takım'a veda etme kararı aldıkları ve federasyona bildirdikleri ortaya çıktı 

HALİL ÖZER 


Letonya öncesi 
MİLLİ Takım'ın Kazakistan ve Danimarka maçı kadrolarına çağrılmayan Hakan Şükür ile ilgili polemik tüm hızıyla sürerken, golcü futbolcuyla birlikte Rüştü, Okan ve Bülent Korkmaz'ın da Ay -Yıldızlı formadan ayrılmak istedikleri ortaya çıktı. Letonya ile oynanan eleme karşılaşmaları öncesi, kampta ortak bir karar alan dört oyuncunun, finallere yükseleceklerini düşünerek, Portekiz'deki Avrupa Şampiyonası sonrası Milli Takıma veda etme düşüncelerini, Futbol Federasyonu'na ilettikleri de bildirildi. 

Tugay etkiledi 
HAKAN Şükür, Rüştü, Bülent Korkmaz ve Okan'ın bu başvuruları, sır gibi saklanırken, veda kararlarında Tugay Kerimoğlu'ndan etkilendikleri ifade edildi. Tugay, grup maçları bittikten sonra, finallere kalınması halinde son kez forma giyeceğini ve yerini gençlere bırakacağını söylemişti. Ay - Yıldızlı dört oyuncunun da, gençlere yer açmak adına aynı yolu izledikleri belirtildi. Federasyon yetkililerinin Portekiz sonrası "elveda" demeye hazırlanan bu oyuncuları ikna etmeye çalıştıkları ifade edildi. 

Çobanoğlu öğrendi 
MİLLİ Takımlar Menajeri Can Çobanoğlu'nun, Hakan Şükür, Rüştü, Okan ve Bülent Korkmaz'ın ortak kararını öğrenen ilk isim olduğu belirlendi. Çobanoğlu'nun, oyunculara tepki göstererek, "Siz daha bu ülke futboluna hizmet edeceksiniz. Hiçbir yere gidemezsiniz" diye itiraz ettiği ve kararlarından vazgeçmelerini istediği öğrenildi. Ancak dört oyuncunun menajeri geri çevirdiği vurgulandı. Milli Takım'ın finallere gidememesi üzerine bu kararın rafa kalktığı, şimdiki hedefin ise Dünya Kupası sonrası veda olduğu belirtildi. 


</TEXT>
</DOC>
