<DOC>
<DOCNO> 270969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo15.html </URL>
<DATE> 2004/09/11/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Hagi Hakan Şükür ve Hasan'ın durumları iyi... 
</HEADLINE>
<TEXT>

     Galatasaray Teknik Direktörü Gheorghe Hagi, yarın Samsunspor ile kendi sahalarında yapacakları lig maçını kazanmak zorunda olduklarını söyledi. 
     Florya Metin Oktay Tesisleri'nde basın toplantısı düzenleyen Rumen çalıştırıcı, takımın iyi durumda olduğunu belirterek, ''Kendi sahamızda 3 puan almak zorundayız. Karadeniz ekipleri kendilerini çok güveniyor ve tehlikeli oluyor. Güzel maç olacak'' dedi. 
     Milli takımlara çok oyuncu verdiklerini ve lige verilen arada onlarla birlikte çalışamadıklarını vurgulayan Hagi, ''Milli takımdan dönen oyuncularla dün ve bugün çalışıyorum. Kısa bir zaman ama umut ediyorum bu maça iyi konsantre olarak çıkarız'' diye konuştu. 
     
     ''HAKAN ŞÜKÜR VE HASAN'IN DURUMU İYİ'' 
     Hagi, bir gazetecinin Hakan Şükür ve Hasan'ın milli takımda sıkıntılar yaşadığı biçiminde haberlerin çıktığını belirtip, bu oyuncuların morallerinin nasıl olduğunu sorması üzerine, ''Onlar spekülasyon. Bu iki oyuncumun durumları iyi'' dedi. 
     Hakan Şükür ve Hasan'ın çok deneyimli olduklarına dikkati çeken Rumen çalıştırıcı, şöyle konuştu 
     ''Hakan ile görüştüm. Çok iyi durumda. Çok büyük bir oyuncu ve deneyimli. Herhangi bir sorun yok. Bana göre onunla sorun yaşanmaz. Hasan da öyle. Bunlar başarılara imza atan, çok iyi performans gösteren oyuncular.'' 
     
     SAKATLARIN DURUMU 
     Milli takımdan sakat dönen Hakan Şükür ve Ergün'ün durumlarının maç saatinde kesinlik kazanacağını belirten Hagi, takımdaki bazı sakatlıkların daha ciddi olduğunu söyledi. 
     Hagi, Conceiçao'nun kasığında eski bir sorunu bulunduğunu ifade ederek, ''Conceiçao ve Necati'nin durumları belli değil. Sakatlık geçiren Cihan takımla idmanlara çıkıyor. Durumuna bakacağız. Tedavisi süren Hakan Şükür de takımla birlikte idmana çıktı. Ergün henüz idmanlara çıkmadı. Sakat oyuncularımız fazla ama yarına kadar zamanımız var. Bu yüzden kamp kadrosunu 18 kişiden fazla tutacağım'' diye konuştu. 
     Takımın her maçta gol yemesiyle ilgili bir soru üzerine Rumen teknik adam, ''Önemli olan maçı kazanmak. Ne kadar gol yersek, ondan daha fazla gol atmalıyız. Her zaman hücuma çıkmamız lazım. Bunu yaparken bazı boş alanlar yaratıyorsun. Her zaman zaferi düşünüyoruz'' dedi. 
     
     HAGI, FORMASINI TARAFTARA TESLİM ETTİ 
     Galatasaray Kulübü ile ''www.pazaryerim.com''un işbirliğiyle internette açık artırmayla satılan 3 adet Hagi forması, satın alan taraftara verildi. 
     Hagi, 3 adet 10 numaralı formayı 4 milyar 425 milyon liraya satın alan taraftar Mutlu Ertaş'a, basın toplantısı öncesinde formaları imzalayarak teslim etti. 
     
     GALATASARAY TIR'I YOLA ÇIKIYOR 
     Gheorghe Hagi'nin basın toplantısı öncesinde Galatasaray Store ürünlerini satacak olan Galatasaray TIR'ının açılışı yapıldı. 
     Kulüp başkan yardımcısı ve basın sözcüsü Turgay Kıran ile futbolcular Volkan, Song, Aykut ve Conceiçao, kurdela keserek aracın açılışını yaptı. 
     Kıran, TIR'ın Galatasaray'ın deplasman maçlarında ve hafta içi İstanbul dışındaki kentlere giderek satış yapacağını söyledi. 
     Açılışın ardından futbolcular, Volkan'ın sürdüğü küçük arazi aracına binerek tesislere gitti. 
     
</TEXT>
</DOC>
