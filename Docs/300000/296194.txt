<DOC>
<DOCNO> 296194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun44.html </URL>
<DATE> 2004/12/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rehn Türkiye'ye yeni şartlar, köprüyü yıkar .. 
</HEADLINE>
<TEXT>

     AB Komisyonu'nun genişlemeden sorumlu üyesi Olli Rehn, ABD'nin ekonomi ve iş çevrelerine hitap eden saygın gazetesi Wall Street Journal'a verdiği demeçte, ''üyelik konusunda Türkiye'nin önüne yeni şartlar koyulmasının Batı ve İslam dünyası arasındaki önemli bir köprüyü yıkabileceği'' uyarısında bulundu. 
     Türkiye'ye tam üyelik dışında herhangi bir teklifi reddeden Finlandiyalı komisyon üyesi, ''Eğer bir koç takımına ilelebet ikinci ligde kalacaksınız ve asla birinci lige çıkmayacaksınız derse o zaman o koç görevinden atılır'' dedi. 
     Rehn'in uyarısının bazı ülkelerin Türkiye için tam üyelik yerine ''özel üyelik'' öngören bir ''B Planı'' teklif etmek için uğraştığı bir döneme geldiğini hatırlatan Wall Street Journal, Fransa, Avusturya ve Danimarka'nın Türkiye'nin üyeliği için ilave şartlar koymayı düşündüğünü kaydetti. 
     Bazı AB liderlerinin şahsen Türkiye'nin üyeliğini desteklemesine rağmen, kamuoylarının büyük baskısı altında olduğunu da yazan gazete, buna örnek olarak Fransa Devlet Başkanı Jacques Chirac'ı gösterdi. 
     Türkiye'nin Avrupa ile İslam dünyası arasında önemli bir köprü olduğuna dikkat çeken Rehn, Ortadoğu'ya coğrafi yakınlıktan dolayı Avrupa'nın ABD'ye göre İslamcı kökten dincilik riskiyle daha fazla karşı karşıya olduğunu ifade etti. 
     Türkiye'nin AB'ye entegrasyonunun kolay olmayacağını da kaydeden Rehn, müzakerelerin 15 yıl sürebileceğini belirterek, ''bu süreçte Türkiye'nin önündeki en büyük engeller arasında dini azınlıklar ve kadınların konumunun olacağını'' iddia etti. 
     
</TEXT>
</DOC>
