<DOC>
<DOCNO> 288039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/soneko11.html </URL>
<DATE> 2004/11/11/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Babacan Niyet mektubunu 1 Aralık'tan sonra imzalayacağız 
</HEADLINE>
<TEXT>

     Devlet Bakanı Ali Babacan, Uluslararası Para Fonu IMF ile Niyet Mektubunu 1 Aralık'tan sonra imzalayacaklarını, dolayısıyla zaman baskısı olmadığını söyledi. 
     Babacan, ''ama ne kadar zaman sonra, şu anda bir şey söyleyemiyorum. Biz ne kadar çabuk işimizi bitirirsek, o kadar çabuk yapacağız bu işi'' dedi. 
     Babacan dün akşam, yazılı basındaki ekonomi muhabirlerine verdiği iftar yemeğinde, soruları yanıtladı. 
     Babacan, yapısal reformlar konusunda IMF'ye hiç bir takvim vermediklerini belirtirken, şunları söyledi 
     ''Bugün telefon edeyim iki gün sonra gelirler. Geldikleri anda üzerinde çalışacağımız nihai kararımızı verdimiz bir yasa metni yoksa niye çağırıp da.... O kadar yoldan gelecekler, burada bekleyeceklerine evlerinde bekliyorlar. Daha dün gece 1.5 saat telefon görüşmesi yaptık. Tamamen bizi bekliyorlar, ne zaman kendi kararlarımızı verirsek, biz artık gelin son noktayı koyalım dediğimiz anda gelirler.'' 
     
     ''BRÜKSEL İLE DE WASHİNGTON İLE DE KONUŞUYORUZ 
     Babacan, 3 yıllık yeni Ekonomik Programla ilgili sürecin devam ettiğini anlatırken, şöyle konuştu 
     ''Konuyu Brüksel ile de konuşuyoruz, Washington ile de konuşuyoruz. Herhangi bir tarafta bir tedirginlik olacak mı olmayacak mı diye bir tereddüt yok. Avrupa Birliğine sunacağımız program, bizim kendi programımız, Katılım Öncesi Ekonomik Program. Dolayısıyla önemli olan programın içeriğidir. 
     IMF ile de devam eden bir sürecimiz var. Kaldı ki tarihler konusuna çok inmek istemiyorum. Bu biraz da kendi elimizde. Bakanlıklarımız, kuruluşlarımız iyi bir performans ortaya koyup ellerini çabuk tutup bitirirlerse, tahminlerden de önce tamamlanıp son noktalar konulabilir. Bu bizim elimizdeki bir süreç, herhangi bir zaman baskısı yok.'' ''Önümüzdeki tek tarih 1 Aralık. 1 Aralık'a kadar AB Katılım Öncesi Programı bitirmek zorundayız'' diyen Bakan Babacan, onun haricinde illa şu bitecek, bu bitecek diye bir şey olmadığını vurgularken, ''bunu zaten kendi kendimize yapacağız. Ne kadar çabuk bitirirsek o kadar iyi olacak'' dedi. 
     
     AB'YE KATILIM ÖNCESİ EKONOMİK PROGRAM 
     Babacan bu arada, 1 Aralık'tan önce mümkün olduğunca kendi kararlarını verip, AB'ye Katılım Öncesi Ekonomik Programı bitirip sunmayı arzu ettiklerini anlatırken, şu görüşleri dile getirdi 
     ''Ama bağımsız kurullar var. En az 8-10 bakanlık var. Bağımsız kurullar da entrasan, bağımsızlar kendileri çalışıyorlar. İstiyoruz ki 1 Aralık'tan önce siyasi seviyede kilit kararlarımızı verelim. Ondan sonrası yasama sürecidir, teknik bir süreçtir. Baştaki siyasi kararlar kilit konular. Onun haricinde takvimi tamamen kendimiz yapıyoruz. Çabuk olmamız gerekiyor. Ne zaman 3 yapısal konudaki kararımızı verip mutabakatı sağlarız, çağırırız iki gün sonra IMF heyeti gelir.'' Şu anda uzlaşmazlık olan, anlaşmazlık olan hiç bir konu olmadığına işaret eden Babacan, ''süreç devam ediyor. Reformlarda son noktayı bağlarken, belki biraz zaman alıyor. Süreçte hiç bir aksama yok'' diye konuştu. 
     
     ''TÜRKİYE'NİN ETRAFINI ÇEVİRELİM ANLAYIŞI YANLIŞ'' 
     ''Siz muhafazakar bir kesimden geliyorsunuz, o kesimde IMF, Dünya Bankası'na, Bilderberk'e bakış açısı farklıdır, şu anda bir ikilem yaşıyor musunuz '' sorusuna karşılık Bakan Babacan, şunları kaydetti 
     ''Biz, IMF ve Dünya Bankası ile seçimlerden sonra tanıştık. Halbuki biz programımızı seçimlerden çok önce açıklamıştık. Yapacağımız da budur dedik. O gün açıkladığımızı bugün yapıyoruz. İki yıldır yaptık, bundan sonra da yapmaya devam edeceğiz. Hiç bir zaman ön yargımız olmadı aslında, belki içinde bulunduğumuz dönemde de bu tür kavramlara hani sevmiyor musunuz, seviyor musunuz taraftar mısınızdan öte, gerçekçi bakmanın çok daha yararlı olduğunu düşünüyorum. 
     Bugün artık Türkiye, dünyaya daha da açılacaktır. Daha açık bir toplum, daha açık bir ekonomi haline geliyoruz. Açık toplumlarda açık ekonomilerde, dünya ile uyumlu politikalar uygulamak gerekiyor. Ama Türkiye'nin etrafını çevirelim, duvarları yükseltelim, fazla dışarıyla da ilgimiz olmasın, kendi içimizde bildiğimiz yapalım gibi yaklaşımlar, artık uygulanabilir görüşler değil. Çok az böyle ülke var. Önemli olan, Türkiye için en iyi nedir bunun peşinde olmaktır.'' 
     
</TEXT>
</DOC>
