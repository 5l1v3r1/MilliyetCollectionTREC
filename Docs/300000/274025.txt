<DOC>
<DOCNO> 274025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur08.html </URL>
<DATE> 2004/09/22/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Haraç meyve vermediği için boğazı kesildi 
</HEADLINE>
<TEXT>

     Fatih KARAÇALI ADANA, DHA 
ADANA'da ilköğretim okulu 8'inci sınıf öğrencisi Ramazan Gözüm, boğazından ve sırtından bıçaklandı. Hastaneye kaldırılan yaralı çocuğun annesi Halime Gözüm, "Oğlumdan meyve istemiş. Vermeyince bıçaklamış'' dedi. 
     D-400 Karayolu'nun Sarıçam Mahallesi bölümünde dün öğle saatlerinde seyyar satıcılık yapan babasının yanından ayrılıp evine dönmek isteyen 13 yaşındaki Ramazan Gözüm, adının Tayfun olduğunu söylediği bir kişinin bıçaklı saldırısına uğradı. 
     Sarıçam İlköğretim Okulu'nda okuyan Gözüm'ü sırtından ve boğazından yaralayan saldırgan olay yerinden motosikletle kaçtı. Yerde baygın yatan Ramazan Gözüm, ambulansla Adana Devlet Hastanesi'ne kaldırıldı. 
     Boğazındaki kesik nedeniyle konuşma güçlüğü çeken Gözüm, "Neden saldırdığını bilmiyorum, yolda yürürken önümü kesti, Bir şey söylemeden bıçakladı'' diye konuştu. 
     Saldırganı tanıdığını belirten anne Halime Gözüm ise, "Saldırgan komşumuzun oğlu, sürekli yapıştırıcı koklayıp cezaevine girip çıkan birisi. Oğlumdan meyve istemiş, getirmediği için de bıçaklamış'' açıklamasını yaptı. 
     Ramazan Gözüm'ün hastanedeki tedavisi sürerken, olayla ilgili soruşturmanın sürdürülüdüğünü belirten polis, saldırganı yakalamaya çalışıldığını bildirdi. 
     
</TEXT>
</DOC>
