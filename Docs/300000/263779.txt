<DOC>
<DOCNO> 263779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun31.html </URL>
<DATE> 2004/08/16/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gürcistan Güney Osetya, ateşkes anlaşmasını ihlal etti... 
</HEADLINE>
<TEXT>

     Gürcistan Başbakanı Zurab Jvanıya, tek yanlı bağımsızlık ilan eden Güney Osetya yönetiminin ateşkes anlaşmasını ihlal ettiğini kaydetti. 
     Jvanıya, Cumhurbaşkanlığı Sarayı'nda düzenlediği basın toplantısında, Oset yönetimiyle hafta sonu yapılan karma komisyon toplantısında ateşkes anlaşmasına varmalarına rağmen Oset güçleri tarafından sorunlu bölgede yine ateş açıldığını ifade etti. 
     Oset güçlerinin, Gürcü etnik köylerinde yaşayan kadın ve çocukların boşaltıldığı tahliye yolunu hedef aldıklarını kaydeden Jvanıya, bu olayın yaşanan gerginliği son aşamaya taşıdığını belirtti. 
     Başbakan Jvanıya, bundan sonraki süreçte Oset güçlerinin açtığı her ateşe karşılık verileceğini belirterek, dün gece yaşanan çatışmada Oset tarafının ciddi kayıp verdiğini kaydetti. 
     
     SAAKAŞVİLİ'DEN BARIŞ ÇAĞRISI 
     Başbakan Zurab Jvanıya, Cumhurbaşkanı Mihail Saakaşvili'nin, sorunlu bölgede yaşanan gerginliğin barışçıl yollardan çözüme kavuşturulması isteklerini tüm dünya liderlerine göndereceği mektupla ileteceğini belirtti. 
     Sorunların barışçıl yollardan çözüm bulması sürecinde uluslararası teşkilatlardan ve diğer ülkelerden yardım isteyeceklerini ifade eden Jvanıya, bu kapsamda bir çok ülkeden akademisyen ve bilim adamının davet edileceği geniş katılımlı bir toplantı yapmayı planladıklarını da kaydetti. 
     Başbakan Jvanıya, sorunların çözümü sürecinde Oset yönetimiyle her zaman görüşmeye hazır olduklarını, ancak bu olumlu yaklaşımlarına bugüne kadar bir yanıt alamadıklarını ifade etti. 
     Rusya'daki bazı siyasetçilerin ayrılıkçı bölge yönetimiyle işbirliği yaparak Gürcistan'ı savaşın içine sürüklemek istediklerini iddia eden Jvanıya, ''Biz tüm dünya ülkelerine barışçıl çözüm isteğimizi duyurmak istiyoruz'' ifadesini kullandı. 
     Sorunlu bölgedeki Gürcü etnik köyü Ereti'de hafta sonu yapılan karma komisyon toplantısında taraflar arasında varılan ateşkes anlaşmasından sonra dün gece bölgede çıkan çatışmada, 2 Gürcü barış gücü askerinin öldüğü kaydedilmişti. 
     
</TEXT>
</DOC>
