<DOC>
<DOCNO> 257052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sondun30.html </URL>
<DATE> 2004/07/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Bush'un kızı Jenna kötü yakalandı 
</HEADLINE>
<TEXT>

     ABD Başkanı George W. Bush'un seçim kampanyasında kendisine eşlik eden kızlarından Jenna, dün gazetecilerle şakalaşmak isterken objektiflere babasının hiç de hoşuna gitmeyecek bir şekilde yakalandı. 
     St. Louis Havaalanı'nda Air Force One uçağından indikten sonra limuzine binerek babasını bekleyen Jenna, alandaki muhabirlere gülümsemeye başladı. Jenna, babası arka koltukta yanına oturduktan sonra objektiflere aldırmadan gazetecilere aniden dilini gösterdi. 
     Muhabirler Jenna'nın bu sıradışı hareketine gülerek karşılık verirken, flaşlar da ardı ardına patladı. İstifini bozmayan Jenna gazetecilere gülmeye devam etti. 
     First lady Laura Bush, kızları Jenna ve Barbara'nın babalarının seçim kampanyasına destek vermelerinden dolayı gurur duyduğunu açıklamıştı. Ancak Laura Bush, kızlarına medya önünde dillerini çıkarmamaları gerektiğini söylemeyi unutmuşa benziyor. 

     
</TEXT>
</DOC>
