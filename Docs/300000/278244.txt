<DOC>
<DOCNO> 278244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/magazin/amag.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmet Ay'ı kaybettik 
</HEADLINE>
<TEXT>


Türk tiyatrosunun duayenlerinden İsmet Ay, 80 yaşında hayata gözlerini yumdu. Ay, bir senedir tedavi görüyordu 

MAGAZİN SERVİSİ 

Türk tiyatrosu, ustalarından birini daha kaybetti. İsmet Ay, 80 yaşında hayata veda etti. İlk sahne deneyimini "Yaramaz Yaramaz" adlı oyunla yaşayan, genç yaşta İstanbul Şehir Tiyatrosu'nda Muhsin Ertuğrul'un asistanlığını yapan, "Vişne Bahçesi" adlı oyunda üstlendiği "yaşlı uşak" rolüyle yıldızı parlayan ve birçok ödül kazanan Ay, "Baba Evi", "Benimle Evlenir Misin " ve "Tatlı Kaçıklar" gibi televizyon dizilerinde de rol almıştı. 

Sade cenaze töreni 
Bir yıldır solunum yetmezliği nedeniyle Şile Devlet Hastanesi'ndeki özel bir odada, bir süre de Çapa Tıp Fakültesi'nde tedavi gören Ay, dün 17.00 sıralarında son nefesini verdi. Şile Devlet Hastanesi'nde hayata veda eden Ay, bugün Şile'de ikindi namazından sonra toprağa verilecek. 
Son yıllarda kendisiyle yapılan söyleşilerde hep sahnede ölmek istediğini söyleyen ve "Devlet Sanatçılığı" unvanına layık görülen sanatçılardan biri olan Ay, devlet töreni istemediği için son yolculuğuna sade bir törenle uğurlanacak. 


</TEXT>
</DOC>
