<DOC>
<DOCNO> 299818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun49.html </URL>
<DATE> 2004/12/22/ </DATE>
<TIME> 17.52 </TIME>
<AUTHOR>  </AUTHOR>
<HEADLINE>
Blair, Abbas'la görüştü... 
</HEADLINE>
<TEXT>

     İsrail ve Filistin'i ziyaret eden İngiltere Başbakanı Tony Blair, özellikle 9 Ocak'ta yapılacak Filistin devlet başkanlığı seçimlerinin ardından Filistin ile İsrail arasında yeni bir dönemin başlayacağını söyledi. 
     Kudüs'te İsrail Cumhurbaşkanı Moşe Katsav ve Başbakanı Ariel Şaron ile görüşmesinin ardından öğleden sonra Ramallah'a gelen Blair, Filistin Kurtuluş Örgütü FKÖ lideri Mahmud Abbas, Başbakan Ahmed Kurey ve bakanlar tarafından karşılandı. 
     Tören kıtasını birlikte selamlayan Blair ve Abbas, ardından Yaser Arafat'ın yeniden düzenlenen ve camekan içine alınan kabrinin önünde saygı duruşunda bulundular. Blair ve Abbas, daha sonra Arafat'ın karargahında iki saate yakın baş başa görüştükten sonra ortak basın toplantısı düzenlediler. 
     Abbas, basın toplantısında, Filistin seçimleri öncesinde demokratik sürece katkılarından dolayı Blair'e Filistin halkı adına teşekkür etti. 
     ''Barış yolunda yürümek istikrar ister'' diyen Abbas, ''Biz bu istikrarı sağlamak için elimizden geleni yapıyoruz, ancak İsrail'in de Filistin'de uyguladğı baskıların sona ermesi gerekir'' diye ekledi. 
     Askeri kontrol noktalarının kaldırılmasını, Yahudi yerleşkelerinin genişletilmemesi ve duvar inşaatlarının sona erdirilmesini isteyen Abbas, Filistinli tutukluların da serbest bırakılması gerektiğini söyledi. Abbas, ''Filistinlilerin yaşam koşulları iyileştirilmedikçe istikrarın sağlanmasının zor olacağını'' belirtti. 
     Blair ise görüşmede Londra'da Şubat ayında yapılacak konferans konusunu ele aldıklarını söyledi. 
     İsrail'de düzenlediği basın toplantısındaki sözlerini tekrarlayan Blair, ABD Başkanı George Bush ile Ortadoğu için anlaşmaya vardıkları plan doğrultusunda 3. aşamanın gerçekleştirileceğini, Londra konferansının da bunun için bir platform olacağını söyledi. 
     ''Filistinlilere İsrail'in geri çekilmesinin ardından yapılması gereken her türlü yardım ve desteği Londra'da görüşeceklerini'' belirten Blair, Filistinrlilerin de Londra konferansı ve barış sürecini ellerinden geldiğince destekleyeceklerini söylediklerini kaydetti. 
     Toplantının ardından Blair, Ramallah'tan ayrıldı. 
     
</TEXT>
</DOC>
