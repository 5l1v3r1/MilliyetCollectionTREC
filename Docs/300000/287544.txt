<DOC>
<DOCNO> 287544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sontur34.html </URL>
<DATE> 2004/11/09/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Öğretmen, öğrencisinin kulağını çekip, sırtına diz attı .. 
</HEADLINE>
<TEXT>

     Konya'da bir ilköğretim okulu öğrencisi, öğretmeni tarafından dövüldüğünü iddia ederek, polise başvurdu. 
     AA muhabirinin edindiği bilgiye göre, ilköğretim okulu 6. sınıf öğrencisi A.S 13 , matematik öğretmeni Mehmet A.E'nin, kendisini dövdüğünü iddia etti. 
     Öğretmeninin, kulaklarını çekip, kendisini yere eğdikten sonra diziyle sırtına vurduğunu ileri süren A.S, ''Sırtıma vurunca dengemi kaybedip, yüzüstü yere düştüm. O sırada başımı betona çarptığım için alnım kanamaya başladı. Öğretmenin daha sonra olayı kimseye anlatmamam yönünde uyararak, beni dışarı çıkardı'' dedi. 
     Sınıf arkadaşı U.A'nın da kendisiyle birlikte dışarı çıktığını belirten A.S, daha sonra arkadaşının babasıyla birlikte Özalkent Polis Merkezi'ne gittiklerini söyledi. 
     A.S'nin annesi S.S ise öğretmenden şikayetçi olduklarını belirterek, ''Polis merkezindeki memurlar oğlumu Konya Numune Hastanesi'ne götürmüş. Oradaki doktor da dayak izlerini görmüş. Kimsenin benim çocuğumu dövmeye hakkı yok. Polis, raporla birlikte düzenlenen evrakı savcılığa gönderdi. Öğretmenin cezalandırılmasını istiyorum'' dedi. 
     Okul Müdürü Adem Zengin de, öğretmenin ders sırasında öğrencisinin kulağını hafifçe çektiğini, öğrencinin de panik yaparak, başını sıraya çarptığını savundu. 
     Zengin, iddia edildiği gibi dayak olayının olmadığını iddia etti. 
     
</TEXT>
</DOC>
