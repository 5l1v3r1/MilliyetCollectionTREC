<DOC>
<DOCNO> 285616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/spor/aspo.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Her rakip Fener 
</HEADLINE>
<TEXT>


Teknik Direktörü Hagi, Rumen gazetelerine çarpıcı açıklamalar yaptı, "Kimseyi hafife almamalıyız. Her maça zirvedeki rakibimizle oynayacakmış gibi hazırlanmalıyız" dedi 

BÜNYAMİN OSMAN 


'Ders gibiydi' 
GALATASARAY Teknik Direktörü Hagi, Akçaabat Sebat galibiyetinin ardından Rumen gazetelerinin sorularını yanıtladı. Genç teknik adam, ligdeki her rakibin güçlü olduğunu belirterek, "Kimseyi hafife almamak zorundayız. İşte Sebat maçı. Beni çok şaşırttılar. Bizi başarıya taşıyacak olan en önemli silah ciddiyet. Her maça Fenerbahçe ile oynayacakmış gibi hazırlanmalıyız" dedi. 

Mutu iddiaları 
HAGİ, Chelsea'den kokain kullandığı için ayrılan Mutu konusunda da net bir şey söylemek istemediğini açıkladı. Rumen hoca, "Mutu gibi bir oyuncuyu tabii ki ben de isterim, Ancak ne kadar ceza alacağı çok önemli. Bu netleşmeden transfer edebiliriz demek doğru olmaz. Futbola döndüğü zaman bonservisi elinde olacak. Zamanın ilerlemesini beklemeliyiz" yorumunu yaptı. 

'Kişilik kazandık' 
SARI - Kırmızılı takımın geçen sezona oranla özgüven ve kişilik kazandığını söyleyen Hagi, zirveye çıkmalarının sürpriz olmayacağını belirtti. Galatasaray Teknik Direktörü şu ifadeleri kullandı "Mesleğin daha çok başındayım. Her zaman yeni şeyler öğrenip, dersler alıyorum. Önemli olan işini severek ve zevkle yapmak. Bu işi başaracağıma inanıyorum." 


</TEXT>
</DOC>
