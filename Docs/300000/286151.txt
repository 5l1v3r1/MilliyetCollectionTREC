<DOC>
<DOCNO> 286151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur20.html </URL>
<DATE> 2004/11/04/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Tecavüz zanlısını düğün fotoğrafı kurtardı 
</HEADLINE>
<TEXT>

     Neşet KARADAĞ ADANA, DHA 

ADANA'da 14 yaşındaki N.E.'yi kaçırıp tecavüz ettiği iddia edilen 24 yaşındaki Levent Solgun'u cezaevinden, mahkemeye delil olarak sunulan N.E. ile birlikte düğünde çektirdikleri fotoğrafları kurtardı. 
     Atakent Mahallesi 14 sokakta oturan N.E.'yi bir ay önce Levent Solgun, annesi ile kuaför olan bir yakınını göndererek istetti. Ancak, N.E., Solgun ile evlenmek istemedi. Solgun, deliler gibi sevdiği ancak kendisini reddeden N.E.'yi kaçırmak için plan yaptı. İddiaya göre, bir otomobil ile N.E.'nin evlerinin yakınlarında beklemeye başladı. N.E.'yi çöp dökerken otomobil ile yaklaşıp kaçırdı. Ailelerin araya girmesi üzerine N.E. ile Solgun'un evlenmeleri kararlaştırıldı. Düğün fotoğrafları çekildi. Akşam da orkestra eşliğinde düğün eğlencesi düzenlendi. Orkestranın az çalması üzerine kayınpeder 60 yaşındaki H.E., damat tarafına "Biz sabaha kadar eğlenmeye geldik. Müziği niye az çaldırdınız '' diye sinirlendi. Bunun üzerine davul- zurna çağrıldı. Davul - zurnanın da kısa süreli çalınması üzerine öfkelenen H.E. ile damat tarafı arasında kavga çıktı. 
     
     KARAKOLLUK OLDULAR 

     Karakolluk olan Solgun ve E. Aileleri birbirinden şikayetçi oldu. N.E.'nin yaşının küçük olması ve, Levent beni kaçırıp zorla tecavüz etti' demesi üzerine Solgun ile 'Küçük yaşta kızlarını evlendirmek' suçundan N.E.'nin babası HE. ile 58 yaşındaki annesi T.E. hakkında dava açıldı. 
     Adana 5'inci Ağır Ceza Mahkemesi'nde 15 yaşından küçük kızı kaçırmak, ırzına geçmek' suçundan 15 yıl ağır hapis cezası istemiyle tutuklu yargılanmaya başlayan Solgun, savunma yapmak istemedi. Sara hastası olduğu belirtilen Solgun, sadece Mahkeme Başkanı tarafından poliste verdiği ifadesini başını yukarı doğru kaldırarak kabul etmedi. 
     
     'KIZIMI EVLENDİRMEYİ DÜŞÜNMÜYORUM' 

     Kızını küçük yaşta evlendirmek' suçundan 15 yıla kadar ağır hapis cezası istemiyle tutuksuz yargılanan baba H.E. ile anne T.E. ise, "Kızımızı ne şekilde kaçırdığını bilmiyoruz. Çevreden utandığımız için kızımızı sanığa vermek zorunda kaldık. Düğün yapıyorduk. Çalgıcı yüzünden kavga çıktı. Kızımızı sanıkla evlendirmeyi düşünmüyoruz'' dedi. 
     
     'ŞİKAYETÇİYİM' 

     Çöp dökmek için dışarı çıktığında kaçırıldığını öne süren N.E. kendisini kaçırıp tecavüz ettiğini iddia ettiği Solgun'dan şikayetçi oldu. N.E., "Sanık daha önce beni istetmişti. Ben kabul etmemiştim. Sabah çöp dökerken bir araba yanıma yaklaştı, içerden bakar mısın ' dedi. İçeri bakarken beni zorla arabanın içine çekti. Arka koltuğa oturttu. Bağırdım. Kimse yardıma gelmedi. Götürdükleri evde de bağırıp yardım istedim. Bir gün sonra bana zorla sahip oldu. 4 kez zorla ilişkiye girdi'' dedi. 
     Solgun'un avukatı Mehmet Güler, N.E.'nin müvekkili ile kendi isteği ile kaçıp, ilişkiye girdiğini öne sürüp düğünde birlikte çekilen fotoğraflarını mahkemeye delil olarak verdi. Avukat Güler, "Kız kalıplı birisi. Müvekkilim ise hasta biri. İstese kız müvekkilimi üzerinden atabilecek güçte. Fotoğrafta ne kadar mutlu oldukları görülüyor. Kendi isteği ile ilişkiye girmiştir'' diyerek müvekkilinin tahliyesini istedi. 
     Mahkeme heyeti, Solgun'un tahliyesine karar verirken, duruşmayı N.E.'nin gerçek yaşının belirlenmesi için erteledi. 
     
</TEXT>
</DOC>
