<DOC>
<DOCNO> 291627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/siyaset/siy04.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'lı VIP'te silah sesleri 
</HEADLINE>
<TEXT>


ANKARA Milliyet 


Başbakan Recep Tayyip Erdoğan'ın, Esenboğa VIP Salonu'ndan çıkış yapmasının hemen ardından salonda duyulan silah sesi paniğe neden oldu. 
İstanbul'daki temaslarının ardından dün akşam 21.15'te Ankara'ya gelen Erdoğan, küçük VIP Salonu'ndan geçiş yaparak aracına bindi. Bu sırada Devlet Bakanı Kürşad Tüzmen'le Tunus'a gidecek resmi heyette VIP Salonu'nda bulunuyordu. Erdoğan'ın havaalanından ayrıldığı sırada VIP'te bir silah sesi duyulduğu öğrenildi. Heyette bulunanların verdiği bilgiye göre, Başbakan'ın VIP Salonun'ndan çıkış yapmasının hemen ardından salonda bir silah sesi duyuldu ve barut kokusu hissedildi. Başbakanlık Koruma Müdürlüğü yetkilileri, olayla ilgili bilgileri olmadığını, Başbakan'ın salondan ayrılmasının ardından bu olayın yaşandığını bildirdi. 
VIP yetkilileri de silahların kontrolünün yapıldığı doldur - boşalt kutusunun denenmesi sırasında bu olayın yaşandığını ifade etti. 


</TEXT>
</DOC>
