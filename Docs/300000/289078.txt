<DOC>
<DOCNO> 289078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas07.html </URL>
<DATE> 2004/11/15/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Dikkat .. Bekletilen pişmiş ıspanak zehirliyor .. 
</HEADLINE>
<TEXT>

     Sağlık Bakanlığı Refik Saydam Hıfzıssıhha Merkezi Başkanlığı Zehir Danışma Merkezi, ıspanağın pişirildikten sonra bekletilmesi halinde içinde ''nitrit'' oluşacağını belirterek, pişirildikten sonra hemen tüketilmesi konusunda vatandaşları uyardı. 
     Türkiye genelinde ''0 800 314 70 00'' numaralı telefonla 24 saat kesintisiz hizmet veren Zehir Danışma Merkezi uzmanları, zehirlenme vakalarının büyük çoğunluğunun evde gerçekleştiğini belirterek, bu amaçla vatandaşları bilgilendirici broşürler hazırladı. 
     Broşürlerde, zehirlenmeye neden olabilecek maddeler ve zehirlenme sonrasında yapılması gerekenler hakkında bilgi verildi. 
     Buna göre, vitaminler, depresyon önleyiciler, parasetamol, aspirin gibi ağrı kesiciler, antibiyotikler ve benzeri ilaçlar, böcek ilaçları, sivrisinek tabletleri, spreyler, fare zehirleri, naftalin, kibrit, tiner, gazyağı, çamaşır suyu, tuz ruhu, deterjan gibi temizlik maddeleri evde zehirlenmeye neden olabilecek başlıca maddeler olarak sıralanıyor. 
     Merkeze göre, ayrıca evde süs olarak bulunan difenbahya, deve tabanı, fil kulağı ve yılbaşı çiçeği gibi salon bitkileri, sigara, puro, pipo ile kolonya, parfüm, saç boyası, oje, krem, saç spreyi gibi komzmetikler de zehirlenmeye neden olan başlıca maddelerden sayılıyor. Bu nedenle evdeki zehirli maddelerin çocukların ulaşamayacakları yerde saklanması, çocukların gözü önünde ilaç içilmemesi öneriliyor. 
     
     GIDALARDA OLUŞAN ZEHİR 
     Gıdalarla ilgili dikkat edilmesi gerekenlere de yer verilen broşüre göre, demir deposu olan ıspanak, pişirildikten sonra buzdolabında veya açıkta bekletildiğinde ''zehir deposuna'' dönüşebiliyor. 
     Zehir Danışma Merkezi uzmanlarına göre, pişirilen ıspanak bekletildiğinde içinde nitrit oluşabiliyor ve tüketilmesi halinde nitrit zehirlenmesine yol açabiliyor. Bunun için ıspanağın pişirildikten sonra açıkta veya buzdolabında bekletilmemesi, hemen tüketilmesi isteniyor. 
     Kayısı, şeftali, zerdali ve erik çekirdekleri veya bu meyvelerin çağlaları özellikle çocuklar tarafından yenildiği zaman ciddi siyanür zehirlenmelerine yol açabiliyor. Bu nedenle söz konusu meyvelerin çekirdeklerinin veya çağlalarının yenilmemesi öneriliyor. 
     Rengi yeşile dönmüş veya üzerinde yumrular bulunan patatesler ''solanin'' zehirlenmesine neden olabileceği için tüketilmeden imha edilmesi gerekiyor. 
     Evde konserve yapılmaması, şişkin ambalajlı hazır konservelerin kullanılmaması da diğer öneriler arasında yer alıyor. 
     Vücutta yüksek oranda nitrit oluşumu, özellikle bebeklerde ve küçük çocuklarda kanın oksijen taşımasını engelleyerek ciddi sağlık sorunlarına yol açabiliyor. 
     
</TEXT>
</DOC>
