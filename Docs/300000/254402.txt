<DOC>
<DOCNO> 254402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonspo01.html </URL>
<DATE> 2004/07/10/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Fenerbahçe'de 3.6 milyara koltuk... 
</HEADLINE>
<TEXT>

     Futbolcuların çıkış tünelini iptal edip, 156 kişilik tribün yapan Fenerbahçe yönetimi, stadın bu en değerli yerini sezonluk 3,6 milyara satışa çıkardı. 
     
     Ek gelir yaratıldı 
     Kulübe gelir sağlamak için her olanağı kullanan Fenerbahçe Yönetimi, son olarak Şükrü Saracoğlu Stadı’nda açılan yeni tribünle 600 milyar liraya yakın ek kaynak yaratı. Başkan Aziz Yıldırım’ın gurur kaynağı olan Şükrü Saracoğlu’nu adeta para basan bir stada çeviren yöneticiler, futbolcuların çıkış için kullandığı tüneli iptal edip, buraya 156 VIP koltuk yaptı. Sahayı en iyi gören alan olduğu için stadın en değerli yeri kabul edilen koltuklar da buna uygun fiyatla satışa sunuldu. 
     
     Titiz davranıyorlar 
     Buradan sezonluk kombine bilet almak isteyenler, peşin olarak 3 milyar 600 milyon lira ödemek zorunda. Takside bağlanması durumunda fiyat 3.8 milyara çıkıyor. Localardan sonra en değerli yer kabul edilen yeni tribünden kombine almak isteyenler harekete geçerken, yönetim buradaki koltukları titiz bir araştırmadan sonra satma kararı aldı. Futbolcular sahaya bu tribünlerin altından çıkacakları için koltukları aşırı hareketlerde bulunabilecek kimselerin almamasına dikkat edilecek. 
     
</TEXT>
</DOC>
