<DOC>
<DOCNO> 278149 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur21.html </URL>
<DATE> 2004/10/07/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Alibeyköy yine sular altında 
</HEADLINE>
<TEXT>

     İstanbul'u geceden bu yana etkisi altına alan sağanak yağış hayatı olumsuz etkilemeye devam ediyor. 
     Trafiğin yoğun olduğu saatlerde etkisini artıran yağış nedeniyle Alibeyköy yine sular altında kaldı. 
     Alibeyköy Deresi'nin taşması sonucu Çırçır ve Karadolap Mahallesi'nde su altında kalan birçok ev ve işyeri ile 3 okulda su tahliye çalışmaları sürüyor. 
     Sabah saatlerinde yağışın etkisini artırması üzerine, daha önce su baskınına maruz kalan Alibeyköy Deresi yatağındaki Alibeyköy İlköğretim Okulu, Eyüp Alibeyköy Lisesi, Alibeyköy Endüstri Meslek Lisesi öğrencileri, okul müdürü tarafından evlerine gönderildi. 
     Bir süre sonra bu okulların zemin katları sular altında kalınca, Alibeyköy Meslek Lisesi'nden ayrılmayan 15 öğretmen iş makinelerine bindirilerek tahliye edildi. 
     Bu arada, tedbir amacıyla bölgeye Sivil Savunma Genel Müdürlüğü'nce zodyak kurtarma botu gönderildi. 
     İSKİ ve itfaiye ekipleri, su basan evlerde tahliye çalışmalarını sürdürürken, tıkanan mazgallar da iş makineleri yardımıyla açılmaya çalışılıyor. 
     Su seviyesi Alibeyköy'de yarım metreye kadar ulaşırken, yağmur da etkisini sürdürüyor 
     
     YAĞMUR GECE BAŞLADI 

     Dün akşam saatlerinden itibaren aralıklarla yağan yağmur, gecenin ilerleyen saatlerinde şiddetini arttırarak sürdü. Sabah saatlerinde de aralıksız süren yağış nedeniyle çok sayıda işyeri ve evi su bastı. Çok sayıda insan işlerine gidemedi. Boğaz Köprüsü'nde su birikintileri nedeniyle trafik durma noktasında geldi. Avrupa Yakası'nda etkili olan yağış nedeniyle kentte ulaşımda sıkıntılar yaşandı. 
     Yağışın kısa sürede büyük miktarda düşmesi özellikle köprü ve alt geçitlerde etkili oldu. Su birikintileri nedeniyle trafik durma noktasına geldi. 
     Topkapı-Cevizlibağ arasındaki tramvay yolunda bir aracın kalması nedeniyle Topkapı-Zeytinburnu arasındaki tramvay seferleri yapılamadı. 
     Yağış nedeniyle daha öncede su baskınlarının yaşandığı ve bugün İstanbul Büyükşehir Belediyesi tarafından istimlak çalışmalarına başlanması beklenen Alibeyköy'ün bazı bölgelerde sel baskınları meydana geldi. Alibeyköy İlköğretim Okulu'nun bahçesi ve birinci katı sular altında kaldı. Bazı araçlar sular altında kalırken, çevredeki bir çok evi de sel bastı. Mazgalları ve kanalları tıkanması nedeniyle insanlar çevredeki binalara sığındı. Alibeyköy dere yatağında bulunan ağaçlar ise tamamen sular altında kaldı. 
     
     OKULLAR TATİL EDİLDİ 

     İstanbul İl Milli Eğitim Müdürlüğü, yağış nedeniyle Alibeyköy Lisesi, Alibeyköy Meslek Lisesi, Alibeyköy İlköğretim Okulu, Yunus Emre İlköğretim Okulu ve Haydar Akçelik Kız Meslek Lisesi tatil edildiğini bildirdi. 
     
     600 SU BASKINI 

     İstanbul Büyükşehir Belediyesi Afet Koordinasyon Merkezi AKOM 'nden yapılan açıklamada, İtfaiye ve Yol Bakım Müdürlüğü Ekipleri'ne iki saat içinde 600 su baskını ihbarı geldiği bildirildi. Açıklamada, Alibeyköy ve Tavukçu derelerinde su taşkınları meydana geldiği belirtilerek, trafik sıkışıklığı nedeniyle kurtarma ve su tahliye ekiplerinin olaylara müdahale etmekte zorluk çektiği vurgulandı. 
     AKOM, Unkapanı Köprü altı, Eminönü alt geçit, Yenikapı köprü altı, Vatan caddesi, E6 TEM bağlantı yolu, Alibeyköy Meydanı, Silahtarağa, Dolmabahçe, Piyalepaşa Bulvarı, Karanfildere Köprü altı, Levent, Sabancı Center, Kağıthane, Zeytinburnu, Veliefendi köprü altında su birikintisi oluştuğunu bildirdi. 
     Açıklamada, İstanbul'a sabah saat 07.00-10.00 arasında İstinye'ye 65, Balmumcu'ya 58, Levent'e 94, Alibeyköy'e 34, Beykoz'a 33, Çamlıca'ya 3.5, Fatih'e 23 kilogram yağış düştüğü kaydedildi. 
     
</TEXT>
</DOC>
