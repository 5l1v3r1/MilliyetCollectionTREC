<DOC>
<DOCNO> 252250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur13.html </URL>
<DATE> 2004/07/01/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Güney Afrika'daki suçun cezasını Türk sularında çekiyorlar 
</HEADLINE>
<TEXT>

     Ukrayna bandıralı gemi 15 kişilik mürettebatıyla Güney Afrika'daki ticari sorununun cezasını Marmara Denizi kıyılarında üç aydır "deniz hapsi" ile çekiyor. 
     Çanakkale'nin Marmara Denizi kıyısındaki İntepe sahillerinde tatile gidenler ilginç bir görüntüyle karşılaşıyor. İntepe'deki Milli Eğitim Bakanlığı'na bağlı tatil kampının tam karşısındaki Karanlık Liman mevkiinde 15 kişilik mürettebatlı Ukranya bandıralı gemi hiç hareket etmeden aylardır bulunduğu yerde bekliyor. 
     
     HACİZ ONLARI TÜRKİYE'DE YAKALADI 
     Edinilen bilgiye göre, Ukrayna bandıralı gemi 2004 yılından beri "deniz hapsi" cezasını çekiyor. Geminin üç aydır Türk yetkililer tarafından bekletilmesinin nedeni ise Güney Afrika'da yaşanan ticari bir sorun. Gemi işletmesinin, Güney Afrika'daki şirkete 300 bin dolarlık borcunu ödememesi üzerine şirket, sık sık Türkiye karasularını kullanan gemi için İstanbul'da yasal yollara başvurarak haciz işlemleri başlattı. Haciz kararının alınmasının ardından da gemi mart ayında Marmara Denizi'nden geçmek üzereyken 75 kişilik mürettebatıyla alı konuldu. 
     
     KARAYA ÇIKAMIYORLAR 
     Geminin bekletilmesinin üzerinden geçen süre içinde mürettabattan 60 kişilik bölümü ülkelerine geri gönderilirken, geriye kalan 15 kişi tam anlamıyla "deniz hapsi"ne mahkum edildi. Gemide kalan 15 kişilik mürettebatın sahile çıkmasına da izin verilmiyor. 
     
     BİRA-BALIK TAKASI 
     Öte yandan ne zaman hareket edecekleri ve ülkelerine dönecekleri belli olmayan gemideki 15 mürettebat ihtiyaçlarını çevre balıkçılardan takas yöntemiyle karşılıyor. Sürekli denizde olan Ukraynalılar, değer birimi balık olan alışverişlerinde en çok bira isteğinde bulunuyor. 
     
</TEXT>
</DOC>
