<DOC>
<DOCNO> 273752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonyas05.html </URL>
<DATE> 2004/09/21/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
6069 akreple 32 gün yaşadı, rekoru kırdı 
</HEADLINE>
<TEXT>

     Malezya'da bir kadın, 6069 akreple 32 gün camdan bir odada kalarak rekor kırdı. 
     Nur Malena Hasan adlı 27 yaşındaki kadın böylece, 31 gün 3400 akreple birarada kalan Taylandlı Kançana Ketkeaw'ın rekorunu kırmış oldu. 
     Bu süre içinde 7 kere akreplerin soktuğu Nur Malena, Kuantan kentindeki bir mağazadaki gösterisini cumartesiye kadar sürdürecek. 
     Olayın sponsorluğunu yapan bisküvi firmasının yetkilisi Bohari Rahmet, Nur Malena cumartesiye kadar 36 güne ulaşırsa bunun başkasınca kırılması güç bir rekor olacağını söyledi. 
     Akreplerin bacağından 3 kez soktuğu ve bu yüzden bir süre yürüyemeyen ''Akrepler Kraliçesi'' lakaplı Nur Malena, akrepli odadan günde yalnızca bir kere 15 dakikalık banyo molası için ayrılıyor. Yemeğini odada yiyor, ibadetini odada yapıyor ve akrepler arasında uyuyor. 
     Nur Malena, yaklaşık 5 yıllık eğitimden sonra akrep sokmasına karşı direncini artırdı. Ancak kısa bir süre içinde 3 kez sokulursa Nur'un vücudunun bu direnci gösteremeyeceği belirtiliyor. 
     Malezya Rekorlar Kitabı'nın bir yetkilisi, rekorun Guinness Rekorlar Kitabı'na girmesi için video kayıtlarının ve diğer belgelerin yetkililere gönderildiğini söyledi. 
     
</TEXT>
</DOC>
