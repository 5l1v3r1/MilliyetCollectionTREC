<DOC>
<DOCNO> 297626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonspo16.html </URL>
<DATE> 2004/12/14/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Zehiroğlu Atak futbolumuzla Ankaragücü'nü yenmeyi hedefliyoruz 
</HEADLINE>
<TEXT>

     Çaykur Rizespor Kulübü Genel Kaptanı Yılmaz Zehiroğlu, atak futbollarını sürdürerek Ankaragücü karşılaşmasından 3 puanla ayrılmayı hedeflediklerini söyledi. 
     Yılmaz Zehiroğlu, Birinci Süper Lig'de ilk yarının son haftasında, Ankaragücü deplasmanında sahaya çıkacaklarını hatırlattı. 
     Ligin ilk yarısında yaptıkları 16 maçta futbolcuların ellerinden geleni sahaya yansıttığını ifade eden Zehiroğlu, ''90 dakika savaştılar. Oynadığımız karşılaşmalarda atak bir futbol sergiledik. Hiçbir zaman oyun disiplininden kopmadık. Mağlup duruma düştüğümüz maçlarda bile skoru lehimize çevirmesini bildik. Ankaragücü karşısında bu atak futbolumuzu sürdürerek, bu karşılaşmadan 3 puanla ayrılmayı hedefliyoruz. Amacımız, devre arasına 31 puan ve iyi bir moralle girmek'' dedi. 
     Cezalı ve sakat futbolcuların çokluğu nedeniyle sıkıntı yaşadıklarını kaydeden Zehiroğlu, ''Futbolcularımızın cezası nedeniyle son haftalarda genç futbolcu arkadaşlarımızla mücadele ettik. Ama bu arkadaşlarımız diğer takım arkadaşlarını aratmadı. As ve yedek anlayışını ortadan kaldırdık. Tüm futbolcularımız her an oynayacak şekilde hazır'' diye konuştu. 
     Zehiroğlu, cezalı futbolcuların çok olmasının agresif bir takım olduklarını göstermediğini de belirterek, şöyle devam etti 
     ''Serkan, Ahmet ve Fahri, Ankaragücü karşısında forma giyemeyecek. Ama hepsi ligde 4. sarı kartlarını gördükleri için oynamayacak. Bu futbolcu arkadaşlarımız pozisyon gereği kart gördü. Hiçbiri rakip takım oyuncusunu sakatlamaya yönelik veya farklı bir hareketten dolayı kart görmedi. Ligde centilmence bir mücadele örneği sergiliyoruz.'' 
     
</TEXT>
</DOC>
