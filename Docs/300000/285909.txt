<DOC>
<DOCNO> 285909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/ekonomi/eko04.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı dolar sattı İMKB rekora koştu 
</HEADLINE>
<TEXT>


Yabancıların yüklü satışları kuru 1.465.000 seviyesine kadar düşürdü. Borsa tarihi rekor kırdı. Ancak yüksek çıkan ekim enflasyonu borsada k r satışlarına bahane olacaktır 

Finans atölyesi SONGÜL HATISARU 

ABD Başkanlık seçimlerinde Cumhuriyetçi George W. Bush'un yeniden işbaşına gelecek olmasıyla belirsizlik havasının dağılması yabancı yatırımcıları hareketlendirdi. Gelişmekte olan piyasalara yeniden geri dönüş yapan yabancıların Türkiye özelindeki iyimser beklentilerle yaptıkları satış kuru 1.465.000 seviyesine kadar düşürdü. Avrupa Birliği'nden 17 Aralık'taki zirvede üyelik için müzakere tarihi alınacağı beklentisi yabancıların döviz bozup bono ve hisse senedi almalarına neden oldu. 

İhaleler başlayabilir 
Türkiye Odalar ve Borsalar Birliği'nde önceki gün yapılan Sanayi Odaları Başkanları toplantısında konuşan Merkez Bankası Başkanı Süreyya Serdengeçti'nin, AB üyelik perspektifinin netleşmesiyle TL'nin bir miktar daha değer kazanmasının beklendiğini ve bu durumda Merkez Bankası'nın yeniden döviz alım ihalelerine başlayabileceği yönündeki sözleri kurun yeniden 1.470 bin seviyesine yükselmesini sağladı. 

MB bankaları aradı 
Ancak 1.470 bin seviyesinin üstünde satış geldiği ve kurun yeniden 1.465 bin seviyesine kadar gevşediği görüldü. Yüksek çıkan ekim ayı enflasyon verilerine karşın yılsonu hedefinin hala tutturulabilir olması ve yüklü yabancı satışlarıyla dövizde yükseliş yaşanmadı. Gösterge faizde ise 0.15 puanlık bir yükseliş yaşandı. 
Merkez Bankası'nın dövizdeki arz fazlasını tespit etmek için bazı bankaları telefonla aradığı söyleniyor. Merkez ihaleleri başlatmaya dövizde arz tarafında süreklilik tespit etmesi durumunda karar veriyor. 

1.450 bin seviyesi 
Bu bağlamda bankalara orta vadeli bir perspektife ilişkin olarak, "Geleceğe ilişkin böyle bir ihtiyaç var mı, dövizde size yansıyan bir arz fazlası var mı" gibi sorular sorulduğu söyleniyor. AB'den tarih alınması halinde dövizde içeriye bir akım başlaması durumunda piyasada alıcı azalacaktır. Böyle bir durumda Merkez Bankası kurun seviyesinin makro ekonomiye zarar vermemesi için alıcı rolü üstlenerek döviz alım ihaleleri açıyor. 
Öte yandan, Merkez Bankası'nın döviz alım ihalesi açabileceğine ilişkin söylemlerine karşın döviz kurunun 1.450.000 bin seviyesini test etmesini bekleyen analistlerin sayısı da az değil. 
Yabancı girişinin dolar kuru üzerinde bir baskı yarattığı görülüyor. Cari dengede yıl sonu için 14.5 milyar dolar olarak revize edilen açık beklentisine karşın süren yabancı girişi AB'den tarih alınması durumunda kurdaki düşüşün daha da hızlanabileceği sinyalini veriyor. Başka Kuzey Irak ve petrol riskine karşın şimdilik kurda yükseliş için sebepte görünmüyor. 
Yabancı alımlarının hissedildiği borsada ise endeks 222 puanlık yükselişle tarihi 23.437 puan seviyesine yükseldi. Günlük işlem hacmi de 1.57 katrilyon lira oldu. ABD başkanlık seçimlerinin dış piyasalardaki olumlu etkisi de borsadaki yükselişi destekledi. 

K r satışları gelebilir 
Endeks geçtiğimiz süreçte 1.5 sent seviyesini geçtikten sonra kısa süre içerisinde 1.63 sent seviyesine kadar yükseldi. 
Endeks önceki günde özellikle İş Bankası hisselerindeki alım dalgasıyla 23.215 puan seviyesine yükselmişti. Borsada bundan sonraki seyirde 17 Aralık'taki zirveye kadar sınırlı da olsa yukarı yönlü hareketin devam etmesi bekleniyor. Ancak dün beklentilerin oldukça üstünde gelen ekim ayı enflasyonun borsada bugün kar satışlarına bahane edilmesi sürpriz olmayacak. 


</TEXT>
</DOC>
