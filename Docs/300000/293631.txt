<DOC>
<DOCNO> 293631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/ekonomi/eko06.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada vergi kavgası 
</HEADLINE>
<TEXT>



Maliye Bakanlığı, ÖTV artışından sonra ürünlerinde yerli tütün oranlarını değiştiren sigara firmalarına, harman değişikliği sırasında Tütün Kurumu'ndan onay almadıkları gerekçesiyle ek fatura çıkardı. Maliye Bakanlığı yetkilileri, sigara üreticileri ile yaptığı toplantıda, sigaradaki harman değişikliği nedeniyle vergilendirmede geriye doğru, tamamı yabancı tütün kullanılmış gibi işlem yapılacağını bildirdi. Firmaların, geriye dönük olarak vergilerini düzeltmeleri ve pişmanlık müessesesinden yararlanabilecekleri de bildirildi. 
Sektör temsilcileri, 19 Kasım öncesi harman değişiklikleri sırasında Tütün Kurumu'nun kendilerine, onaya gerek olmadığını bildirdiğini ileri sürerek, "Maliye, '19 Kasım öncesi dönemi tartışabiliriz. Ancak 19 Kasım sonrası verginin tamamen yabancı tütün kullanılmış gibi ödenmesini istiyoruz' dedi. Örneğin 1 ay önce 1.5 milyona satılan bir sigarada vergi yüzde 100'ün üzerine çıkıyor. Bu durum firmaları büyük zarara uğratır" dedi. 


</TEXT>
</DOC>
