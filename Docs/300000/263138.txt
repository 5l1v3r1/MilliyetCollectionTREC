<DOC>
<DOCNO> 263138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko41.html </URL>
<DATE> 2004/08/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Enerji Bakanı Petrol fiyatlarının aşırı artması karşısında tedbirliyiz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, petrol fiyatlarının son zamanlarda aşırı artması konusunda çözümsüz, çaresiz olmadıklarını ve her zaman tedbirlerinin bulunduğunu bildirdi. 
     Enerji ve Tabii Kaynaklar Bakanı Hilmi Güler, yeni ve yenilenebilir enerji kaynakları konusunda bir basın toplantısı yaptı. 
     Enerji konusunda günü kurtarma yerine uzun vadeli çalışmaları başlattıklarını anlatan Bakan Güler, bu çerçevede yeni ve yenilenebilir enerji kaynakları konusunda önemli noktalara geldiklerini söyledi. 
     Konuyla ilgili hukuki bir altyapının oluşturulması için de ''Yenilenebilir Enerji Yasası''nı hazırladıklarını bildiren Güler, Yasa'nın komisyonlardan geçtiğini, Meclis açılır açılmaz da çıkarılmasına çalışacaklarını bildirdi. Kanun'a çok önem verdiklerini ve mutlaka çıkarmak istediklerini vurgulayan Güler, ''Çünkü rüzgarımızı, güneşimizi, jeotermal enerjimizi ...vs sonuna kadar kullanmak istiyoruz'' dedi. 
     Bakan Güler, yenilenebilir enerji konusundaki çalışmaların, petrol fiyatlarının yükseldiği bir ortamda önemli olduğunu da vurguladı. 
     
     ENERJİ VERİMLİLİĞİ YASASI 
     Önem verdikleri ve hazırladıkları bir diğer yasanın da ''Enerji Verimliliği Yasası'' olduğunu anlatan Güler, enerji verimliliği konusunda yapılacak işleri tespit ettiklerini ve bunu da bu yasaya bağlamak istediklerini kaydetti. Konuyla ilgili yasa tasarısının hazır olduğunu belirten Güler, bu tasarının da bu yıl içinde yasalaşmasını arzu ettiklerini ifade etti. 
     Enerji tasarrufu konusunda Türkiye'nin durumunun pek iyi olmadığını söyleyen Bakan Güler, Türkiye'nin tasarruf açısından 3 milyar dolar civarında bir potansiyelinin olduğunu bildirdi. 
     Güler, ''Eğer adam gibi enerjiyi kullanırsak 3 milyar dolar kadar bir tasarruf söz konusu. Bu da yaklaşık 1.7 Keban ediyor, barajdaki hidroelektrik santrali açısından. Böyle bir çalışmayı yaparsak bunu kazanmamız mümkün'' diye konuştu. 
     
     YENİLENEBİLİR ENERJİ POTANSİYELİ 
     Türkiye'deki yenilenebilir enerji kaynaklarının potansiyeli konusunda Elektrik İşleri Etüt İdaresi EİE Genel Müdürlüğü'nün gerekli çalışmaları yaptığını da bildiren Güler, petrol cinsinden değerlendirildiği zaman, hidroelektrik enerjisinin 7 milyon ton, rüzgar enerjisinin 2.3 milyon ton, güneş enerjisinin 23 milyon ton, biyokütlenin 7 milyon ton ve jeotermal enerjinin 0.15 milyon ton petrol eşdeğeri potansiyeli bulunduğunu bildirdi. 
     Bunun oldukça zengin bir kaynak olduğunu belirten Güler, ''Bunu da mutlaka kullanmak istiyoruz'' diye konuştu. 
     
</TEXT>
</DOC>
