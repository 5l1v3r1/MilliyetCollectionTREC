<DOC>
<DOCNO> 261595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur09.html </URL>
<DATE> 2004/08/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Sevgilisini ziyarete geldi soygun yaptı 
</HEADLINE>
<TEXT>

     Burak GEZEN ve Hakan UÇAR - ÇANAKKALE DHA 
SEVGİLİSİNİ görmek için Mersin'den Çanakkale'ye gelen Süleyman Kaçar, parasız kalınca arkadaşıyla birlikte soygun yaptı. 
     Mersin'de bir hafta önce, dayısı Abdülkadir Çelebi'ye ait 33 SL 063 plakalı otomobili kullanmak için alan Adem Çapkın 22 , arkadaşı Süleyman Kaçar 22 ile birlikte gezmeye çıktı. 
     Süleyman Kaçar, arkadaşı Çapkın'a, pazarlamacılık yaptığı yıllarda tanıdığı Çanakkale'nin Eceabat İlçesi'ndeki sevgilisi Ö.G.'yi 24 özlediğini ve görmek istediğini söyleyince, iki arkadaş Çanakkale'ye gelmek üzere yola çıktı. Ehliyetleri olmayan gençler, tanıdıkları Abdüsselam Patoğlu'nu 43 15 milyon lira yevmiyeyle şoför olarak tutup, Çanakkale'ye geldi. 
     
     BİGA'DA SOYGUN PLANI 

     İki genç paraları azalınca, soygun planı yaptı. Araç sürücüsünü otomobilde bırakıp, Biga İlçesi'nde gezmeye başlayan Çapkın ve Kaçar, Bursa yolu üzerinde, Çan Belediyesi memuru Selahattin Karagöz'e 45 ait müstakil eve akşam saatlerinde havalandırma boşluğundan girdi. 
     Ev sahiplerinin bulunmadığı sırada eve giren iki genç, 10 parça kullanılmamış mutfak gereçleri, 3 şişe viski, 1 altın zincir ve adrese yeni gelmiş içinde şifresi bulunan Akbank'a ait ATM kartını çaldı. 
     Geceyi Biga'da geçiren gençler Biga Akbank şubesindeki bankamatikte kartı denedi. Hesapta devlet tahvili bulunduğunu gören Adem Çapkın, tahvilleri bozup, hesaptan 1 milyar lira çekti. 
     Sabaha karşı Çanakkale'ye ulaşan Çapkın ve Kaçar bu kez Kemalpaşa Mahallesi'nde Yıldız Sokak'ta Orhan Hukiş'e 48 ait eve girdi. Buradan 11 bilezik, 1 altın bileklik, 1 altın gerdanlık, 2 yüzük, 3 yonca, 1 maşallah, 1 tam, 1 yarım ve 11 çeyrek altın ile 100 milyon lira ve 70 euro çaldı. Süleyman Kaçar gece sevgilisiyle buluştu. 
     İki arkadaş, bir sonraki gün Çanakkale Onsekiz Mart Üniversitesi önündeki Akbank'a ait bankamatikten, bir gece önce bozdurdukları tahvillerin karşılığı olan 1 milyar lirayı daha çekti. Bu arada hesabı incelemeye alan ve karttan iki kez tahvil bozdurularak para çekildiğini belirleyen polis, kentteki beş ATM çevresinde önlem aldı. 
     Polis banka yetkilileriyle plan yaptı. İki arkadaş, ertesi gün aynı yerden kartla para çekmek istedi, plan gereği ATM kartı yuttu. Para çekme makinasının yeri belirlendi, iki genç suçüstü yakalandı. 
     Önce suçlamaları kabul etmeyen Kaçar ve Çapkın, otomobilde kağıda sarılmış ziynet eşyaları da bulununca suçlarını itiraf etti. Ö.G. ve Abdülselam Patoğlu da gözaltına alındı. Adem Çapkın'ın hırsızlıktan sabıkalı olduğu anlaşıldı. 
     
</TEXT>
</DOC>
