<DOC>
<DOCNO> 290345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/spor/aspo.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e acı sürpriz 
</HEADLINE>
<TEXT>


Sarı-Lacivertliler son dakikada Hooijdonk şoku yaşadı. Milli Takım'dan grip olarak dönen Hollandalı oyuncunun, aşil tendonunda ödem belirlendi. Trabzon'a götürülmeyen futbolcunun, Prag maçında da oynaması zor görünüyor 

YUSUF KOBAL 


MR'ı çekildi 
SERKAN Balcı ve Selçuk'u cezaları nedeniyle İstanbul'da bırakan Fenerbahçe, Pierre van Hooijdonk'suz Trabzon'a gitti. Hollanda Milli Takımı'ndan grip dönen yıldız futbolcunun, dün çekilen MR'ında aşil tendonunda ödem belirlendi. Kulüp doktoru Ethem Kavukçu tarafından tedaviye alınan Hooijdonk'un, Sparta Prag maçında da oynamasının zor olduğu ifade edildi. 

İki genç kafilede 
HOOİJDONK'U Trabzonspor karşısında oynatıp oynatmama konusunda kararsızlık yaşayan Daum da, ilk 11'i bu futbolcudan yoksun kurdu. Alman çalıştırıcı, takımdaki üç eksik nedeniyle, Semih ve Mahmut'u kafileye dahil etti. Uzun süredir kadroda yer bulamayan iki futbolcunun Ümit Milli Takımı'ndaki başarısının da buna etken olduğu vurgulandı. 

Savunma endişesi 

Daum görüştü 
MİLLİ Takımımız'ın savunmasında görev yapan Servet, Deniz ve Ümit'in performansından mutlu olmayan Teknik Direktör Daum, bu oyuncularla bire bir görüştü. Trabzonspor karşısında kendilerine çok iş düşeceğini vurgulayan Alman çalıştırıcı, Ukrayna maçının bir an önce belleklerden silinmesini, Fenerbahçe'ye yoğunlaşmalarını istedi. 

Söz verdiler 
TRABZONSPOR maçının savunma yönünden önemine değinen Daum, "Bu karşılaşmada size büyük iş düşecek. Elbette milli takımda uğradığınız başarısızlık ve aldığınız eleştiriler sizin için yıpratıcı oldu, ancak bu defteri mart ayına kadar kapatmak zorunda olduğunuzu düşünün" dedi. Sarı - Lacivertliler de profesyonelce davranacaklarının sözünü verdi. 

Girer misin iddiaya 

GAZİANTEPSPOR - Fenerbahçe maçında tribünlerden sahaya atlayıp, Rüştü'ye sarılan İbrahim Halil Aydoğdu'ya 500 milyon lira para cezası verildi. Gaziantep İl Spor Güvenlik Kurulu tarafından cezalandırılan Aydoğdu'nun, arkadaşlarıyla iddialaşarak bu eylemde bulunduğu ifade edildi. Hakeme küfür eden Veysi Sayınbatur'a da 1 milyar lira ceza geldi. 


</TEXT>
</DOC>
