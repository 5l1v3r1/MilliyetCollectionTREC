<DOC>
<DOCNO> 256538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy10.html </URL>
<DATE> 2004/07/19/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Abdullah Gül Objektif bir rapor bekliyoruz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin AB sürecinde taahhütlerini yerine getirdiğini belirterek, objektif bir İlerleme Raporu beklediklerini söyledi. 
     Reform İzleme Grubu'nun 6. toplantısı, Gül'ün başkanlığında, İçişleri Bakanı Abdülkadir Aksu, Adalet Bakanı Cemil Çiçek ile Devlet Bakanı ve Başbakan Yardımcısı Mehmet Ali Şahin'in katılımıyla yeni Başbakanlık binasında yapıldı. 
     Gül, toplantı sonunda yaptığı açıklamada, AB Komisyonu'nun İlerleme Raporu'nu 6 Ekim'de yayınlayacağını hatırlatarak, ''Türkiye ile ilgili düzgün, objektif ve Türkiye'de yapılanların en iyi şekilde yansıyacağı bir İlerleme Raporu'nun çıkmasını bekliyoruz'' dedi. Bakan Gül, ''Yasal düzenlemelerin hemen hemen hepsini gerçekleştirmiş vaziyetteyiz. Bu açıdan Türkiye kritik eşiği aşmıştır diyoruz'' dedi. 
     Yargı reformunda önemli gelişmelerin olduğunu kaydeden Gül, TBMM'yi çalışmaların tamamlanması için eylülde tekrar toplayacaklarını belirtti. 
     Uygulamayla ilgili olarak da sürekli çalışma içinde olduklarını söyleyen Gül, ''Yazı en iyi şekilde değerlendireceğiz '' diye konuştu. 
     Yasal düzenlemelerin eylül ayı içinde tamamlanmasını umduklarını ifade eden Gül, ''Zaten düzenlemeler geri dönüşü olmayan bir noktaya gelmiştir. İlerleme Raporu yarın yazılacak olsa, hepimizin kanaati şudur Türkiye taahhütlerini yerine getirmiştir'' diye konuştu. 
     Gül, bunun, AB yetkilileri tarafından da değerlendirildiği kanaatinde olduğunu sözlerine ekledi. 
     
</TEXT>
</DOC>
