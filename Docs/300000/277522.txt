<DOC>
<DOCNO> 277522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur13.html </URL>
<DATE> 2004/10/05/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Hafta sonuna kadar yağmur .. 
</HEADLINE>
<TEXT>

     Karadeniz üzerinden gelen yağışlı havanın, yarın ve perşembe günü Akdeniz bölgesinde yer yer etkili olacağı bildirildi Devlet Meteoroloji İşleri Genel Müdürlüğü'nden yapılan ''Meteorolojik Değerlendirmeye'' göre, Türkiye bugün Karadeniz üzerinden gelen yağışlı havanın etkisi altına girdi. 
     Buna göre, bugün Marmara'nın doğusu ile Karadeniz kıyılarında başlayan sağanak yağışlar, yarın Marmara'nın güney ve doğusu, İç Ege, Akdeniz, İç Anadolu ile Karadeniz bölgelerinde görülecek. 
     Yağışlı hava Perşembe ve Cuma günleri Karadeniz, İç Anadolu ile Akdeniz bölgelerinde etkili olduktan sonra yurdu terk edecek. 
     Genellikle sağanak şeklinde görülecek yağışların, yarın ve Perşembe günü Akdeniz bölgesinde yer yer etkili olması bekleniyor. 
     Halen mevsim normalleri civarında seyreden hava sıcaklıkları Perşembe günü yurdun güney ve doğu kesimlerinde 4-6 derece azalacak. 
     Meteoroloji'den alınan bilgiye göre, bugün akşama kadar Marmara Bölgesi'nde parçalı bulutlar arasından güneş kendini gösterecek. Sıcaklıklar 25 derecenin altında. 
     Ege Bölgesi'nde de bulutlar parçalanacak. Uşak dolaylarında yağış ihtimali var. Sıcaklıklar bölgede düşük değerlerde seyredecek. 
     Akdeniz Bölgesi'nin batısında sağanak yağışlar gözlenecek. Bölgenin kalan kesimlerinde ise parçalı az bulutlu bir hava olacak. 
     İç Anadolu Bölgesi genelinde de hava parçalı bulutlu. Sivas-Yozgat civarında bulutlar yoğunlaşacak. Sıcaklıklar bölgede çarşamba günü bir kaç derece daha azalacak. 
     Batı Karadeniz Bölgesi'nde de yer yer parçalı bulutlar var. Orta Karadeniz'in yağış alması bekleniyor. Bölgenin doğusunda ise hava kapalı. Karadeniz Bölgesi'nde sıcaklıklar yükselemeyecek. 
     Dogu Anadolu Bölgesi'nde parçalı çok bulutlu bir hava olacak. Bölgede sıcaklıklar hızla azalacak. 
     Güneydoğu Anadolu Bölgesi'nde 30 derece civarında seyreden sıcaklıklarla beraber açık hava durumunu koruyacak. 
     Çarşamba Marmara, İç Ege, İç Anadolu'nun güneyi ve batısı ile Akdeniz yağmur alırken, diğer yerler parçalı bulutlu. Sağanak yağmur özellikle Akdeniz'de etkili olacak, sel ve su baskınlarına dikkat 
     Perşembe günü Marmara'nın doğusu ve batısı, İstanbul-Bursa-Sakarya , İç Ege, Muğla çevresi, İç Anadolu'nun batısı ve güneyi ile Akdeniz'de yine yağış görülecek. Akdeniz'de yine şiddetli sağanak yağış bekleniyor. Diğer bölgelerde bir değişiklik yok. 
     Cuma günü yağmur alanını genişletiyor. Marmara, Batı ve Orta Karadeniz, İç Ege, İç Anadolu'nun tamamı ile Akdeniz yağışlı olacak. Diğer kesimler parçalı bulutlu... 

     
</TEXT>
</DOC>
