<DOC>
<DOCNO> 251295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonyas07.html </URL>
<DATE> 2004/06/27/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sundey Times Cep telefonları sperm sayısını azaltıyor... 
</HEADLINE>
<TEXT>

     Dilek Kocabaş 

İngiltere'de yayımlanan The Sunday Times gazetesi, cep telefonunun erkeklerin sperm sayısını 3'te 1 oranında azalttığına dair bir araştırmanın sonuçlarına yer verdi. 
     Araştırmanın Macaristan'daki Szeged Üniversitesi jinekoloji bölümünde yapıldığını ve sonuçlarının Berlin'de yapılacak bir konferansta ayrıntılı biçimde kamuoyuna duyurulacağını belirten gazete, ''Araştırma, cep telefonlarının yaydığı radyasyonun erkekte sperm sayısını yüzde 30 oranında azalttığına işaret eden ilk bilimsel çalışma'' diye yazdı. 
     Özellikle cep telefonunu pantolon kemerlerine asan ya da ceplerinde taşıyan erkeklerin büyük risk altında olduklarına dair bulgulara da yer veren Sunday Times, erkeklere cep telefonlarını çantalarında ve sperm sayısı ile kalitesini etkileyebilecek bölgelerden uzak taşımalarının tavsiye edilebileceğini bildirdi. 
     221 erkeğin 13 ay boyunca izlenmesiyle yapılan araştırmada cep telefonunu çok sık kullanan ve üzerinde taşıyan erkeklerle bunu yapmayanların karşılaştırıldığı belirtiliyor. 
     Sunday Times, cep telefonunu çok sık kullanan erkeklerin sperm sayılarındaki düşüşün yanı sıra sperm kalitelerinin etkilendiğine işaret etti. Gazete, bilim adamlarının, çok sık cep telefonu kullanan erkeklerin yaşamayı başaran spermlerinin de anormal hareketler sergilediklerine işaret ettiğini bildirdi. 
     Bu durumun da kısırlık riskini artırdığını duyuran Sunday Times, daha önce yapılan araştırmaların aksine son araştırmanın cep telefonlarının kapalı konumdayken de zarar verdiklerine dikkat çektiğini kaydetti. 
     
</TEXT>
</DOC>
