<DOC>
<DOCNO> 281033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sontur11.html </URL>
<DATE> 2004/10/17/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şartlı nakit transferi yapılacak fakir aileleraranıyor... 
</HEADLINE>
<TEXT>

     -Sosyal Yardımlaşma ve Dayanışmayı Teşvik Fonu SYDTF , maddi olanaksızlık içinde bulunan ailelerin karşılıksız eğitim ve sağlık yardımından yararlanabilmek için kendilerine başvurmasını bekliyor. Şartlı Nakit Transferi ŞNT , kapsamında ailelere çocuk başına aylık 16.5 ila 35 milyon arasında eğitim yardımı yapılıyor. Ayrıca hamile kadınlara, doğumlarını doktor kontrolünde yapmaları durumunda 50 milyon para yardımında bulunuluyor. 
     ANKA'nın edindiği bilgiye göre, SYDTF, Şartlı Nakit Transferi kapsamında yardımda bulunacağı maddi olanaksızlık içindeki ailelerin kendilerine başvurmasını bekliyor. Şartlı Nakit Transferi, ekonomik yoksunlukları nedeniyle çocuklarını okula gönderemeyen veya okuldan almak zorunda kalan ya da okul öncesi çocuklarını düzenli sağlık kontrollerine götürmeyen ve bebek bekleyen aileleri ekonomik yönden destekleyen düzenli nakit sosyal yardım sistemi olarak tanımlanıyor. 
     Sosyal Riski Azaltma Projesi kapsamında sosyal yardımlaşma vakıfları aracılığıyla Milli Eğitim ve Sağlık Bakanlıklarının işbirliği ile yürütülen Transfer Programı ile "Çocukların okul kitapları, önlük, okul ücretleri ve çocukların işçi olarak çalıştırıldıklarında kazanılan geliri karşılayarak, hiçbir sosyal güvencesi olmayan dar gelirli ailelerin çocuklarına okul imkanı sunulmasının" yanı sıra doğum öncesi ve erken çocuklukta yeterli düzeyde bakım, temel sağlık ve beslenmenin sağlanması da amaçlanıyor. Bebek bekleyen ailelerin doğum öncesi sağlık kontrollerini yapmak ve doktor denetiminde doğum yapmalarını sağlayacak Şartlı Nakit Transferi için hiçbir sosyal güvencesi olmayan, çocuklu veya bebek bekleyen aileler başvurabiliyor. 
     
     BAŞVURU NASIL OLACAK 
     İl ve ilçe sosyal yardımlaşma ve dayanışma vakıflarından, muhtarlıklardan, okullardan alınacak başvuru formları doldurulduktan sonra, ikametgah belgesi, öğrenim belgesi, nüfus cüzdanı, yeşil kart veya maaş kartı ile başvuru yapılması gerekiyor. Başvurular, vakıfların yanı sıra sağlık ocaklarına, okullara ve muhtarlıklara da yapılabilecek. Başvuru sırasında doldurulacak form, vakıf görevlisi tarafından ŞNT programına girildiği anda otomatik puanlamaya tabi tutulacak ve o kişinin yardımı hakedip etmediği alacağı puanla ortaya çıkacak. 
     
     YARDIM MİKTARLARI 
     Eğitim destekleri, çocuklar okula devam ettikleri sürece 12 ay boyunca sürecek. Geçen ay yapılan artışla birlikte aylık eğitim yardımları, ilköğretime devam eden erkek öğrenci için 16.5 milyon, kız öğrenci için 20 milyon lira olarak belirlendi. Ortaöğretimde ise erkek öğrenci için 25 milyon olan yardım, kız öğrenci söz konusu olduğunda 
     aylık 35 milyon olarak ödenecek. Sağlık yardımı ise her çocuk için 15 milyon olarak belirlendi. ŞNT kapsamında bebek bekleyen annelere hamilelik dönemlerinde aylık nakit yardım da yapılacak. Ayrıca doğumlarını doktor kontrolünde bir sağlık merkezinde yaptırmaları kaydıyla bu annelere bir sefere mahsus olmak üzere 50 milyon nakit yardımda bulunulacak. Bu yardım miktarları her yılın ocak ayında TÜFE ya da dolardaki artış oranında yeniden düzenlenecek. 
     
</TEXT>
</DOC>
