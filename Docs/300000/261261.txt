<DOC>
<DOCNO> 261261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/ekonomi/eko04.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon sepetinden hamam çıktı 'cep' girdi 
</HEADLINE>
<TEXT>


DİE, 2005 başından itibaren enflasyon sepetinden pastırma ve hamam ücretini çıkararak, internet ve cep telefonunu ekleyecek 


Devlet İstatistik Enstitüsü DİE Başkanı Ömer Demir'in verdiği bilgiye göre, 2005 başından itibaren hesaplanacak olan yeni enflasyon sepetinden mallar içinde cenaze masrafları, jeton ücreti, hamam ücreti, gazyağı, terlik, ipek kumaş, sinek ilaçları, pastırma, kibrit, tornavida, Birinci sigarası, Yeni Harman sigarası gibi yaklaşık 60 kalem eksilecek. 
Eklenecek bazı yeni ürünler ise gofret, cips, araç için LPG, kuru temizleme, kargo, cep telefonu ekipmanları, internet ücreti, at yarışı, sayısal loto, şans topu, epilasyon, kasko, gevrekler corn flakes , kombi, kreş ücreti, ekmek arası yiyecek ve banka havalesi ücreti olarak sıralanıyor. DİE, sepet güncellemesinde ağırlığı binde 1'in altına düşen ürünleri sepetten çıkarırken, binde 1'in üzerinde ağırlığa sahip ürünleri dahil ediyor. 

Çekirdekten takip edilecek 
Demir, yeni enflasyon sepetine girecek ve çıkacak malların netleşmesi için öncelikle yurt, hapishane, hastane, kışla ve huzurevi gibi yerlerde yaşayan kurumsal nüfusun tüketim kalıplarının belirlenmesini hedeflediklerini kaydetti. Kurumsal nüfusun toplam tüketim içinde yüzde 1 - 1.5'luk bir payı olduğunu tahmin ettiklerini söyleyen Demir, bir iki ay içinde bu çalışmanın bitirilerek sepetteki malların kamuoyuna açıklanacağını ifade etti. 
Demir, 2005 yılı başından itibaren bir de çekirdek enflasyon rakamı açıklayacaklarını bildirdi. Bundan sonra enflasyon hedeflemesine geçilmesi için bir çekirdek enflasyon hesabı gerekeceğini belirten Demir, Merkez Bankası'nın çekirdek enflasyonun ölçülmesi için bir talebi olduğunu vurguladı. Çekirdek enflasyonu, geçici değişiklikler nedeniyle temel fiyat hareketlerini dalgalandıran etmenlerden arındırılmış enflasyon rakamı olarak tanımlayan Demir, şöyle konuştu 
"Bu temel eğilimleri saklayan arızi geçici unsurların ayıklandığı bir enflasyon rakamı olacak. Bundan önce özel imalat sanayi çekirdek enflasyon olarak nitelendiriliyordu. O da önemli bir unsurdur ama çekirdek enflasyon sadece bundan ibaret değildir. Biz yeni dönemde ülkemizin durumuna uygun bir çekirdek enflasyon hesaplaması yapmayı düşünüyoruz." 


</TEXT>
</DOC>
