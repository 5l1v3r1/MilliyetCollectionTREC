<DOC>
<DOCNO> 280468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas02.html </URL>
<DATE> 2004/10/15/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Sandra Bullock, 7 milyon dolar tazminat almaya hak kazandı 
</HEADLINE>
<TEXT>

     Evini inşa eden müteahhite karşı açtığı davayı kazanan ünlü film yıldızı Sandra Bullock, 7 milyon dolar tazminat almaya hak kazandı. 
     Texas eyaletinde, Austin Gölü üzerinde yaptırdığı 930 metrekarelik evinde, inşaat hataları yüzünden oturamayan Bullock, evini inşa eden müteahhit Benny Daneshjou'yu kendisine 7 milyon dolar tazminat ödemeye mahkum ettirdi. 
     Görgü tanıkları, inşaatı 1998'de başlayan, ancak halen tamamlanamayan evde suyun neden olduğu hasarlar, kötü çatı, kablo sistemiyle ilgili problemler ve duvarlarında delikler bulunduğunu belirttiler. 
     Evin yapımında herhangi bir hatası olmadığını savunan Daneshjou ise temyize gideceğini kaydetti. 
     Yeni film çalışmaları dolayısıyla Los Angeles kentinde bulunduğu için duruşmaya katılamayan Bullock adına açıklamada bulunan babası John Bullock, 40 yaşındaki ünlü film yıldızının, mahkemenin verdiği karardan memnun olduğunu, ancak evi ne yapacağına karar vermediğini söyledi. 
     
</TEXT>
</DOC>
