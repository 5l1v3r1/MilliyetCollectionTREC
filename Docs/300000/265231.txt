<DOC>
<DOCNO> 265231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/yazar/asik.html </URL>
<DATE> 2004/08/21/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Dertler çeşitli... 
</HEADLINE>
<TEXT>


Durumumuz ne olursa olsun dertsiz olmayı eksiklik, hatta ayıp sayan... Her şeyimiz yerinde olsa bile ne yapıp edip kendimize ille de bir dert arayan, sonunda mutlaka bulan bir toplumuz. Kimimizin derdi işsizliktir, kimimizin sevgisizlik, kimimizin parasızlık, kimimizin sağlık... Kimimizin ise... Buyrun eski Diyanet İşleri Başkanı Mehmet Nuri Yılmaz'ın dünkü Hürriyet'teki köşesinde yer alan bazı yurttaşlarımızın dertlerine... 
"Yaşlı bir adamım. Oğlum bana yaşlılık maaşı bağlatmak istiyor, ben haram diye kabul etmiyorum. Ne dersiniz " 
Sabri Mihman Ankara 
"Bir yapı kooperatifine girdim. Binalar bitti, şimdi kura ile herkesin dairesi belirlenecek. Bu doğru mudur " 
Binali Poyraz İstanbul 
"Namaz kılarken başımıza sarık sarıp bir ucunu sarkıtmanın daha çok sevap olduğu konusunda Peygamberimizin hadisi var mıdır " 
Osman Bozkurt Ankara 

AKP, yaşanılan olumsuzluklarla ilgili suçları eski iktidarlara atıyor Oysa oy isterken "Biz DP'nin devamıyız" diyorlardı. 
Arif Ayhan 

Bir kelime bir anlam Türk Dil Kurumu internet sitesini www.tdk.gov.tr açıyor, e-posta adresinizi bırakıyorsunuz. Size her gün bir kelimenin sözlük anlamı ile dilimize yerleşmiş bir yabancı kelimenin Türkçe karşılığı yollanıyor. TDK'nın bu hizmetinden bizi haberdar eden Uğur Yılmazer'e teşekkürler... 

Burası Türkiye Erol Aksoy, Ege'de günlüğü 1200 dolar olan "Angela" isimli bir yatın içinde tatil yapıyormuş. Haber Vatan'daydı. Sade vatandaş 3 kuruşluk telefon veya elektrik borcunu ödemezse devlet ona dünyayı dar eder. Erol Aksoy ise en az 1 milyar dolar borcuna rağmen Boğaz'ın en güzel yalısında oturur... Tatilini yatta geçirir. Kimse tadını kaçıramaz. Erol Bey'in ayrıcalığı ve başarısı nerededir, diye sorarsanız. 
Birilerini "beslemesinde" tabii. Parayı veren yalnız düdüğü değil her şeyi çalar... Burası Türkiye... 

Başkan Topbaş İstanbul Belediye Başkanı Kadir Topbaş, Vatan'da Ruhat Mengi'nin sorularını yanıtlarken bir yerde şöyle diyor 
"Devamlılık esastır, yönetimler değişse de başkasının yaptığını sahiplenmek gerekir. Oysa bizde hep sil baştan yapıldığı için ilerleme olmuyor. Bedrettin Dalan'dan sonra Sözen'in metroyu bırakması gibi." 
Metro inşaatını malum Bedrettin Dalan değil Nurettin Sözen, göreve gelişinin dördüncü yılında 1993'te başlatmıştı... İstanbul Belediye Başkanı, İstanbul'un yakın geçmişinden böylesine habersiz olabilir mi 

Son yemek... Net Holding Başkanı Besim Tibuk'un önceki akşam Laleli Merit Otel'de düzenlediği yemekli toplantıya biz gidemedik, giden arkadaşlar anlattı... Duvara kocaman "Son yemek" yazısı asılmış... Nedeni yemek sırasında dile getirilmiş... 
NET Holding, Laleli'de Tayyare Apartmanları diye bilinen yıkıntıyı 1985 yılında milyonlarca dolar harcayarak adam etmiş, enfes bir otele dönüştürmüştü... Tayyare Apartmanları'nın Türk Hava Kurumu'na aitti... NET ile THK, 2007 yılına kadar kira sözleşmesi yaptılar... 
Bu arada NET'ten önce Tayyare Apartmanlarının restorasyon işini Göksel Denizcilik adlı bir kuruluş almış. THK'ye "Oteli 2003 yılında terk edeceğine ilişkin bir taahhüt" de vermiş. Ancak Göksel Denizcilik işi kıvıramamış, bırakmış. 
Ne var ki THK, Göksel Denizcilik ile yaptığı anlaşmaya dayanarak geçen yıl NET'e tahliye davası açmış. Besim Tibuk, çok saçma olduğu için davayı önce fazla önemsemediklerini söylüyor. Ne var ki, THK asker destekli bir kuruluş olduğu için davaları birer birer kazanmış. Şimdi, tam turizm mevsiminin ortasında, otelin tahliyesi aşamasına gelinmiş... 
Tayyare apartmalarının yıkık halini biliyoruz... Ne büyük yatırım ve emekle nasıl güzel bir otele dönüştürüldüğünü de... 3 yıl erken tahliyesi THK'ye ne kazandırır bilemeyiz. Ama hem turizm kaybeder hem hukuk... Göksel Denizcilik'in yaptığı anlaşmayı NET'e uygulamak... 
Aklın alacağı iş mi 



</TEXT>
</DOC>
