<DOC>
<DOCNO> 289990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/dunya/axdun01.html </URL>
<DATE> 2004/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan sitem 
</HEADLINE>
<TEXT>


ABD Başkan Yardımcısı Cheney'yi arayan Başbakan Erdoğan, yaralı Iraklıların kurşuna dizilmesinin infial yarattığını bildirdi 

ELÇİN ERGÜN Ankara 


Başbakan Recep Tayyip Erdoğan, ABD Başkan Yardımcısı Dick Cheney'e, ABD askerlerinin Felluce'de yaralı Iraklıları vurduğu görüntülerinin Türkiye'de infial yarattığını söyledi. ABD Başkanı George W. Bush'la seçim sonrası görüşen Erdoğan, bu kez diplomatik olarak karşılığı olan Cheney'yi seçimi kazanmaları nedeniyle dün akşam telefonla arayarak tebrik etti. Felluce'de yürütülen operasyonlardan duyulan rahatsızlığı dile getiren Erdoğan, "Özellikle camilerde ABD askerlerinin yaptığı uygulamalar gerek ülkemizde gerekse İslam leminde infial yaratmaktadır" dedi. Irak'ta Kürtlerin gündeme getirdiği Kerkük seçimlerinin ertelenmesi talebini de hatırlatan Erdoğan, Türkiye'nin bu talepten endişe duyduğunu vurguladı. Erdoğan, Irak'ta Türk vatandaşlarının öldürülmesinin önüne geçebilmek için tedbirlerin artırılmasını da istedi. Cheney, "Bu konuları hem Başkan Bush'la hem de Irak makamları ile görüşeceğim" diye konuştu. 


</TEXT>
</DOC>
