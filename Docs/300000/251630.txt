<DOC>
<DOCNO> 251630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun38.html </URL>
<DATE> 2004/06/29/ </DATE>
<TIME> 22.45 </TIME>
<AUTHOR>  </AUTHOR>
<HEADLINE>
Chris Patten, Solana'yı tebrik etti 
</HEADLINE>
<TEXT>

     Avrupa Birliği AB Komisyonu'nun dış ilişkilerden sorumlu İngiliz üyesi Chris Patten, AB dışişleri bakanlığı görevine atanan AB Ortak Dış Politika ve Güvenlik Yüksek Temsilcisi Javier Solana'yı tebrik etti. 
     Patten yaptığı yazılı açıklamada, ''Javier Solana'nın Avrupa'nın ilk dışişleri bakanı olacağını duymaktan çok memnun oldum. Kendisinin bu işi başarıyla yürüteceğinden eminim. Kendisiyle 5 yıldır çalışmaktan çok büyük memnuniyet duydum. Kendisinin Avrupa'nın ortak dış ve güvenlik politikasını daha da geliştireceğini herkesten daha iyi herhalde ben bilirim'' dedi. 
     Bugün yapılan AB devlet ve hükümet başkanları toplantında, Solana'nın, AB Anayasası yürürlüğe girdiğinde AB Dışişleri Bakanı olması kararlaştırılmıştı. Anayasanın en erken 2007 yılında yürürlüğe girebileceği belirtiliyor. 
     
     AB KOMİSYON BAŞKANI 
     Görev süresi sonbaharda sona eren Avrupa Birliği AB Komisyonu Başkanı Romano Prodi de yerine seçilen Portekiz Başbakanı Jose Manuel Durao Barroso'yu tebrik etti. 
     Prodi, yazılı açıklamasında, Barroso'nun bu görevi kişisel özelliklerinden dolayı hak ettiğini kaydetti. Prodi, Barroso'nun, Portekiz'in AB ile uyum içinde çalışması sürecini yakından takip ettiğini belirtti. 
     AB anayasasının daha yeni onayladığını ve ileride pek çok zorlukla karşılaşılmasının doğal olduğunu ifade eden Prodi, ''Sorumluluk ve duyarlılık sahibi Barroso bu iş için en uygun kişidir'' diye konuştu. 
     Prodi, AB dönem başkanlığını yürüten İrlanda'ya, gösterdiği çabalarından dolayı teşekkür ederek ''İrlanda'nın başkanlığı uzun süre hatırlanacaktır'' dedi. 
     
</TEXT>
</DOC>
