<DOC>
<DOCNO> 293162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sontur14.html </URL>
<DATE> 2004/11/29/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İşitme ve konuşma engelli inşaat ustası, 1 sayı ile trilyonu kaçırdı .. 
</HEADLINE>
<TEXT>

     
     Vehbi SARIHAN SARIGÖL Manisa , DHA 
     

MANİSA'nın Sarıgöl İlçesi'nde 60 yaşındaki işitme ve konuşma engelli inşaat ustası Salim Soykan, beş rakamını doğru bildiği Sayısal Loto'da, ilk rakamı 21 yerine 22 yazınca 6'yı kaçırdı. Denizli'den bir kişinin tek başına 6'yı tutturarak kazandığı 2.5 trilyon liraya ortak olma şansını bir sayı farkla yitiren Soykan, sadece 1.5 milyar lira ikramiye alacak. 
     Sayısal Loto'nun önceki akşam yapılan 21'nci hafta çekilişinde büyük ikramiye verilen altı rakam 21- 28- 29- 30- 38 ve 45 olarak belirlendi. Sayısal Loto'nun 2 trilyon 575 milyar liralık büyük ikramiyesini 6'yı tek başına bilen, adı henüz açıklanmayan Denizlili bir talihli kazandı. Sarıgöl'de yalnız yaşayan, işitme ve konuşma engelli inşaat ustası Salim Soykan ise, tam kolon oynadığı kuponda son beş rakamı doğru tahmin etmesine karşın, ilk rakamı 22 olarak oynadığı için 5'te kaldı. Sarıgöl Sayısal Loto Bayisi İsmet Çevik, ''Duyma ve konuşma engelli olan Salim Soykan her hafta şans oyunlarını kendisi oynar, küçük ikramiyeler de kazanır. Salim usta sabah bana geldi ve elindeki 22- 28- 29- 30- 38 ve 45 numaralı sayısal loto kuponunu gösterince, 6'yı ve büyük ikramiyeyi kaçırdığını gördüm. Bir önceki kolonda ilk rakamı 21 yazmış. Onu diğerine yazsa 6'yı tutturacaktı. Kaçırdığı ikramiyeye çok üzüldüm. Ancak kendisi hiç üzülmüyor'' dedi. 
     Salim Soykan'ın büyük ikramiyeyi tek sayı ile kaçırması ilçede günün konusu haline geldi. 
     
</TEXT>
</DOC>
