<DOC>
<DOCNO> 292839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sonsiy08.html </URL>
<DATE> 2004/11/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Emekli Orgenaral Özgen Rumlar tarihe geçmiş sabıkalı millettir 
</HEADLINE>
<TEXT>

     Emekli Orgeneral Necati Özgen, Yunanistan ve Rumların tarihe kayıtlı sabıkalı bir millet olduğunu söyledi. 
     Özgen, Türk Ocakları Denizli Şubesi'nin düzenlediği ''Türkiye Nereye Gidiyor'' konulu konferansta, ''söyleyeceklerinin sadece kendisini bağladığını'' belirterek, Türkiye ve dünya basınında Kıbrıs'la ilgili yer alan haberlerin yüzde 80'inin gerçeği yansıtmadığını kaydetti. 
     Türkiye ile AB arasında 1969 yılında imzalanan anlaşma gereği, Türkiye'nin AB'ye girmeden Kıbrıs'ın giremeyeceği hükmü bulunduğunu, ancak Annan Planı olarak bilinen bir çalışmayla bu hakkın ortadan kalktığını ifade eden Özgen, şöyle devam etti 
     ''Bu durum, uluslararası hukuka aykırıdır. Elimizdeki tüm hukuki avantajları kaybediyoruz. Kıbrıs, yapılan anlaşmalarla neredeyse elimizden gitti. Yunanistan ve Rumlar tarihi kayıtlı geçmiş sabıkalı millettir. 1960'lara kadar yaptıkları bunu açık bir şekilde gösteriyor. Türkiye'de hiçbir hükümet, AB'ye girme konusunda Kıbrıs'ı ayak bağı olarak görmedi. Ama bu hükümet sanki Kıbrıs sorununu halledince AB'ye gireceğini sandı. Ne sorun çözüldü, ne de referandumda evet demenin karşılığı verildi. Hükümet, sabıkalı ülkelerle iş yaparken dikkat etmelidir. Ayrıca Kıbrıs'ı tanırsak KKTC'yi tanımamış konumuna düşeriz. Ben başbakan olsam 17 Aralık'ta tarih verilmezse müzakerelerden çekilirim.'' 
     
     EGE SORUNU 

     Emekli Orgeneral Özgen, en az Kıbrıs kadar önemli bir sorunun da Ege sorunu olduğunu kaydetti. 
     Ege'de, bin 800 ada olduğunu ve bunlardan Bozcaada ve Gökçeada dışındaki hiçbir adada Türkiye'nin varlığını hissettiremediğini öne süren Özgen, ''Ege'de, egemenliği belli olmayan 156 ada vardır. Türkiye'nin Lozan anlaşmasının 16. maddesine göre bu adalarda hakkı vardır. Yunanlılar, bu küçük adalara bayrak dikiyor inşaat yapıyor. Kardak'ta savaşın eşiğine gelen Türkiye'nin Ege'deki bu gelişmelerde sessiz kalmasını anlamıyorum'' dedi. 
     
     ABD TÜRKİYE İLİŞKİLERİ 

     Özgen, süper güç olarak bilinen ABD'nin Irak'ta değişim bahanesiyle 600 bin Müslüman'ı öldürdüğünü de savundu. 
     Diyarbakır'da 11 ilden sorumlu orgeneral olarak görev yaptığı dönemde, terör örgütü üyelerinin saklandığı Cudi Dağı'nda sabah erken saatlerde operasyonlar düzenlediklerini ve burada helikopterlerinin 2 Amerikan uçağınca taciz edildiğini iddia eden Özgen, şöyle dedi 
     ''Terör örgütünün bulunduğu alana rahmetli Eşref Bitlis komutanla geldiğimizde ABD menşeili ürünler gördük. ABD'nin PKK'ya yardım ettiğini tespit ettik. ABD'li uçakların da neden bizi taciz ettikleri ortaya çıktı. 1952'de Kore'de binlerce insanımız şehit oldu. ABD bundan sonra bizi NATO'ya aldı. Karşılığı sadece NATO muydu Çocuklarımız bunun için mi öldü Irak'ta, Talabani ve Barzani'nin isteği üzerine Türk askerini Kuzey Irak'a sokmadılar. Süleymaniye'de Türk askerine yaptıkları ortadadır. Böyle ortak olur mu . Böyle müttefik dünyada görülmüş müdür. ABD, Türkiye'nin dostu falan değildir.'' 
     
</TEXT>
</DOC>
