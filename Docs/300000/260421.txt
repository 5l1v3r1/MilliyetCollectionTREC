<DOC>
<DOCNO> 260421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/yasam/yas09.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası bir okul bu da kolonu 
</HEADLINE>
<TEXT>



Eskişehir'de Marmara Depremi'nde hasar gören Mualla Zeyrek İlköğretim Okulu'nun tadilatı sırasında taşıyıcı kolonların yapım aşamasında kaydırıldığı ortaya çıktı. 
Kolonların kaydırıldığı iddiaları üzerine, Vali Kadir Çalışıcı ve İl Milli Eğitim Müdürü Ekrem Toklucu, dün okulda inceleme yaptı. 1989'da eğitime başlayan tek katlı ve 6 derslikli okulda 300 öğrencinin öğrenim gördüğünü kaydeden Çalışıcı, "taşıyıcı kolonları kayan ve kolonları yanlış oturtulan" okulda yapım hatası olduğunu belirterek şunları söyledi "Bu olaya göz yumanların insanlıkla ilgisi olamaz. 30 yıllık meslek hayatımda böyle bir olaya tanık olmadım. İnsanlar okul yaparken kendi çocuklarının da burada öğrenim görebileceğini unutmamalıdır. Bu okulun inşaatını yapan, denetleyen ve onay veren tüm yetkililer hakkında yasal işlem başlatacağım." 


</TEXT>
</DOC>
