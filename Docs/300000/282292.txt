<DOC>
<DOCNO> 282292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonyas14.html </URL>
<DATE> 2004/10/21/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Hollywood güzellerinin ''rüya takımı'' kuruluyor... 
</HEADLINE>
<TEXT>

     Hollywood'un birbirinden güzel ve yetenekli oyuncuları aynı filmde biraraya gelmeye hazırlanıyor. 1939 yapımı ''Women'' adlı filmin yeni çevriminde Meg Ryan, Sandra Bullock, Uma Thurman, Ashley Judd ve Annette Bening buluşacak. 
     Internetteki ''variety'' sitesinin haberine göre, 65 yıl önce büyük yankı uyandıran bir film için Hollywood güzellerinin ''rüya takımı'' kurulacak. 
     Filmin yeni çevrimi için kolları sıvayan New Line Pictures şirketi, Meg Ryan, Annette Bening, Sandra Bullock, Ashley Judd ve Uma Thurman'a teklif götürerek ''evet'' yanıtını aldı. 
     Filmin yapımcılığını ise rock müziğin dev bir ismi, Mick Jagger üstlenecek. Yapımın müziklerini de hazırlayan Jagger, oyuncuların seçimiyle de yakından ilgileniyor. 
     
     YENİ ''ÇELİK MANOLYALAR''... 

     Başrol oyuncuları kadınlardan kurulu olan filmin yönetmenliğini Diane English üstleniyor. 
     Filmin senaryosunu da kaleme alan English, ilk kez kamera arkasına geçecek. Diane English'in ilk yönetmenlik denemesi olan yapımda Annette Bening aldatılmış bir kadını, Uma Thurman ise Bening'in kocasını elde ederek onu çileden çıkaran bir güzeli canlandıracak. 
     Sandra Bullock, Meg Ryan ve Ashley Judd'un hangi karakterleri canlandıracakları da önümüzdeki günlerde belirecek. 
     Sally Field, Dolly Parton, Shirley MacLaine, Daryl Hannah, Olympia Dukakis ve Julia Roberts'ın rol aldığı 1989 yapımı ''Çelik Manolyalar-Steel Magnolias'' adlı film de Hollywood'un ünlü kadın oyuncularını biraraya getirmiş ve tüm dünyada hasılat rekorları kırmıştı. 
     
</TEXT>
</DOC>
