<DOC>
<DOCNO> 298496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonsiy02.html </URL>
<DATE> 2004/12/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Arınç, şikayet eden vekile yol gösterdi... 
</HEADLINE>
<TEXT>

     TBMM Başkanı Bülent Arınç, soru önergelerinin iade edilmesinden ve doğru dürüst yanıtlanmadığından şikayet eden CHP İzmir Milletvekili Yılmaz Kaya'ya, İçtüzüğü değiştirmenin yollarını gösterdi. 
     CHP İzmir Milletvekili Yılmaz Kaya, TBMM Başkanı Bülent Arınç'ın yanıtlaması istemiyle bir soru önergesi verdi. 
     Kaya, önergesinde, Meclis'te önemli bir denetim yolu olan soru önergelerinin Başkanlık tarafından iade edilmesinden ve hükümet tarafından da baştan savma yanıtlanmasından şikayet etti. Kaya, Başkan Arınç'a, soru önergelerinin hükümet tarafında doğru dürüst yanıtlanmamasıyla ilgili ne yapmayı düşündüğünü sordu. 
     Arınç, bu şikayetlere karşı TBMM Başkanlığı'nın soru önergelerine verilen cevapların içeriğine Anayasa ve İçtüzük çerçevesinde müdahale yetkisinin olmadığını bildirdi. 
     Arınç, İçtüzüğe göre, milletvekillerince İçtüzük'te değişiklik yapılmasını öngören teklifler yapılabildiğini belirtti. Arınç, Anayasa Komisyonu'nun da İçtüzük'te gördüğü boşluk ve aksaklıklar için uygun gördüğü tedbirleri rapor halinde Meclis Başkanlığı'na sunabileceğini ve Başkanlık Divanı'nda benimsendiği takdirde, Meclis Başkanı'nın İçtüzük değişikliği yapılması için Genel Kurul'u uyarma hakkına sahip olduğunu kaydetti. Arınç, "Bu hükümler dışında Meclis Başkanlığı'nın re'sen yapabileceği herhangi bir işlem bulunmamaktadır" dedi. 
     
</TEXT>
</DOC>
