<DOC>
<DOCNO> 284329 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun15.html </URL>
<DATE> 2004/10/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İsrail, Arafat'ın bırakmasını istiyor 
</HEADLINE>
<TEXT>

     İsrail'in Berlin Büyükelçisi Şimon Stein, Filistin lideri Yasir Arafat'ın veda etmesi durumunda Ortadoğu'da barış için bir umut doğabileceğini söyledi. 
     Büyükelçi Stein, Alman özel televizyonu N24'te yayınlanan ''Studio Friedman'' programında yaptığı açıklamada, ''Arafat, Filistin bölgelerinde kaotik şartların yaratılmasına neden oldu. Arafat veda ederse en azından daha gerçekçi, inandırıcı ve uzlaşma yolunda bizimle birlikte cesaretle ilerleyecek yeni bir yönetim kurulabilir'' dedi. 
     Stein, İsrail ile Filistin bölgeleri arasında kurulan duvarla ilgili olarak da, ''Siyasi şartlar değiştiği takdirde duvarı yıkarız. Ancak İsraillilerin teröre karşı korunması için şimdilik bu duvar şart'' diye konuştu. 
     Filistinlilerin Almanya Temsilcisi Abdullah Frangi ise aynı programda yaptığı açıklamada, Arafat'ın grip olduğunu, mide ve bağırsak enfeksiyonundan dolayı hemen hemen hiçbir şey yiyemediğini, ancak durumunun iyi olduğunu söyledi. 
     Arafat'ın ölmesi durumunda Filistinlilerin bir yönetim krizine gireceği şeklindeki iddiaları da reddeden Frangi, ''Filistin özerk yönetimi Arafat'ın ölümüne hazırlıklıdır. Çok iyi demokratik kuruluşlara sahibiz. Bu nedenle de tahmin edildiği kadar çok sorunumuz olmaz'' dedi. 
     Buna rağmen Arafat'ın liderliğinin tartışılmaz olduğunu kaydeden Frangi, ''Şimdi çalışacak durumda olmasa bile, bu onun aradan çıkarılması anlamına gelmez, gelemez'' şeklinde konuştu. 
     
</TEXT>
</DOC>
