<DOC>
<DOCNO> 274287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy04.html </URL>
<DATE> 2004/09/23/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Baykal "Erdoğan'ın Brüksel'de direneceğini sanmıyorum" 
</HEADLINE>
<TEXT>

     CHP Genel Başkanı Deniz Baykal, Başbakan Recep Tayyip Erdoğan'ın Brüksel'de direneceğine ihtimal vermediğini belirtti, ''viraj alacaktır. Bunun için ya bahaneler bulacaktır ya da kamuoyunu tatmin edecek ince gerekçeler sunulacaktır'' dedi. 
     Baykal, partisinin merkez yürütme kurulu toplantısında yaptığı konuşmada, Meclis'i olağanüstü toplama girişimlerinin ülkenin çıkarı düşünülerek atılmış bir adım olduğunu söyledi. 
     
     "İktidarı sıkıştırmaya dönük bir niyetimiz yok" 
     Chp lideri, "siyasi bir amacımız, iktidarı sıkıştırmaya dönük bir niyetimiz yok. AB ile ilişkilerin mutlaka düzeltilmesi gerekiyor. Ortada yapay, Başbakan'ın tutumundan kaynaklanan bir engel var. Bu sorun çözülmezse her aşamada bir engel olarak ortaya çıkar. Biz bir pencere açıyoruz" dedi. 
     
     "Meclis, mutlaka 1 ekimden önce toplanmalı" 
     Meclis'in mutlaka 1 ekim'den önce toplanması gerektiğini belirten Baykal, "bu 28 eylül değil de 29 veya 30 eylül de olabilir. Yeter ki tıkanıklık aşılsın" diye konuştu. 
     CHP lideri, Başbakan Erdoğan'ın Brüksel'deki temaslarının ardından tutumunu değiştireceğini savundu. 
     
</TEXT>
</DOC>
