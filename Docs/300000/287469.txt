<DOC>
<DOCNO> 287469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy19.html </URL>
<DATE> 2004/11/09/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
"2003'te suça karışmış 88 bin çocuğa ulaşıldı"... 
</HEADLINE>
<TEXT>

     Devlet Bakanı Güldal Akşit, ''sokak çocuklarının'' Türkiye'de giderek artan bir sorun haline geldiğini söyledi. 
     Çocukları Sokağa Düşüren Nedenlerle Sokak Çocuklarının Sorunlarının Araştırılarak Alınması Gereken Tedbirlerin Belirlenmesi Amacıyla Kurulan Meclis Araştırma Komisyonu, ilk toplantısını yaptı. 
     Komisyon Başkanı Öner Ergenç, sokak çocuklarının sorunlarının Türkiye gündemine girdiği bir dönemde komisyon oluşturulmasının önemine işaret ederek, sorunların belirlenmesi ve çözüm yollarının bulunması konusunda ayrıntılı çalışma yapacaklarını söyledi. 
     Ergenç, ''tbmmsokakcocuklari.gov.tr'' adresiyle bir web sayfası oluşturduklarını komisyon tutanaklarının ve çalışmaların bu siteden izlenebileceğini bildirdi. 
     
     BAKAN AKŞİT 
     Komisyona bilgi veren Devlet Bakanı Güldal Akşit, sokak çocukları kavramı incelenirken, sokakta çalışan ve sokakta yaşan çocukların ayrı ayrı ele alınması gerektiğini söyledi. Sokakta çalışan çocukların sokakta yaşama ''aday'' olduklarını anlatan Akşit, aileleri ile hiçbir bağı olmayan ve 24 saat sokakta yaşayan çocukları UNICEF'in, ''sokağın çocukları'' olarak tanımladığını söyledi. 
     Sokak çocuklarının madde bağımlılığı ve suça karışma oranlarının yüksek olduğuna dikkati çeken Akşit, sokak çocuklarının tüm dünyada giderek artığını kaydetti. 
     Akşit, Türkiye'deki sokak çocuklarının sayısı hakkında herhangi bir veri bulunmadığını, çeşitli kurumların 2003 yılında ancak 23 bin 872 çocuğa ulaşabildiklerini söyledi. Sokak çocuklarının çalışma yaşının 7-11 arasında değiştiğini ve yüzde 95'inin erkek olduğunu bildiren Bakan Akşit, 2003 yılında Emniyet Genel Müdürlüğü'nün sokakta yaşayan, madde bağımlısı ve suça karışan 88 bin 313 çocuğa müdahale ettiğini ifade etti. 
     Bakan Akşit'in verdiği bilgiye göre, bu çocukların yüzde 15'i 0-10, yüzde 85'i de 11-18 yaş grubunda. 
     Bu çocuklarını yüzde 44'ü sigara ve madde bağımlısı. Yüzde 56'sında ise herhangi bir kötü alışkanlık belirlenemedi. Bağımlılarını yüzde 4'ü alkol, yüzde 2'si tiner, yüzde 2'si bali, yüzde 1'i uyuşturucu, yüzde 1'i de hap bağımlısı. 
     
     İSTANBUL'DAKİ RİSK 
     Devlet Bakanı Akşit, gecekondulaşma ile sokak çocukları arasında doğrudan bir ilişki olduğunu da ifade ederek, son nüfus sayımındaki belirlemelere göre, İstanbul'da 625 bin çocuğun ''sokak çocuğu olma riski'' ile karşı karşıya bulunduğunu bildirdi. 
     Türkiye'de sokak çocukları sorununun giderek büyüdüğünü ifade eden Akşit, 1990'da Türkiye'nin imzaladığı Çocuk Hakları Sözleşmesi'nin, yeterince hayata geçirilemediği için işlevsel olmadığını söyledi. 
     Bakan Akşit, sokak çocuklarının yüzde 47'sinin Doğu ve Güneydoğu Anadolu Bölgesi'nden geldiğini, yüzde 42'sinin ilköğretimi yarıda bıraktığını, yüzde 49'unun parçalanmış aileden geldiğini, yüzde 'ünün de aile içi şiddete maruz kaldığını kaydetti. 
     Türkiye gibi ülkelerde sokak çocuklarının artmasındaki nedenlerin göç ve işsizlik olduğuna dikkati çeken Bakan Akşit, sorunun tamamen ekonomik olduğunu söyledi. 
     Bakan Akşit, sokakta çalışan çocukların kazandıkları paraları ailelerine aktarma oranlarının zaman içinde düştüğünü ve sonunda sokakta yaşamayı tercih ederek, aileleri ile irtibatı kopardığını söyledi. 
     Akşit, sokak çocukları arasında zorla çalıştırılan ve dilendirilen çocukların da yer aldığını sözlerine ekledi. 
     
</TEXT>
</DOC>
