<DOC>
<DOCNO> 291483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo14.html </URL>
<DATE> 2004/11/23/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Beşiktaş'a yenilenen BJK İnönü Stadı yaramadı... 
</HEADLINE>
<TEXT>

     Beşiktaş, bu sezon yenilenen BJK İnönü Stadı'nda oynadığı tüm lig maçlarında Futbol Federasyonu Profesyonel Futbol Disiplin Kurulu'ndan PFDK ceza aldı. 
     Siyah-beyazlı taraftarlar, iç sahadaki tüm maçlarda takımlarına büyük destek verirken, zaman zaman yaptıkları kötü-çirkin tezahüratlar ve sahaya yabancı madde atılması nedeniyle PFDK tarafından, kulüplerine para cezası verilmesine neden oldu. 
     Beşiktaş, bu sezon BJK İnönü Stadı'nda toplam 5 lig maçına çıkarken, bunların tamamında cezaya çarptırıldı. 
     Evindeki ilk maçını, sahası bakımda olduğu için 6. haftada Galatasaray ile yapan ''Kara Kartallar''a, bu karşılaşmada ''sahaya yabancı madde ve pet şişe atılması'' eylemleri nedeniyle 2.5 milyar lira para cezası verildi. 
     BJK İnönü Stadı'nda 7. haftada Büyükşehir Belediyesi Ankaraspor ile karşılaşan Beşiktaş, bu kez ''seyircilerin kötü ve çirkin tezahüratları ile sahaya yabancı madde atılması'' nedeniyle 10 milyar lira para cezasına çarptırıldı. 
     Beşiktaş, ligin 9. haftasında evinde oynadığı Diyarbakırspor maçında ise taraftarın ''yoğun kötü ve çirkin tezahüratta'' bulunmaları nedeniyle 7.5 milyar lira para cezası aldı. 
     Fenerbahçe ile ligin 11. haftasında oynanan derbi maçta da ''müsabakada meydana gelen saha olayları'' ayrıca ''kötü ve çirkin tezahürat'' Beşiktaş'a 7.5 milyar lira para cezasına mal oldu. 
     
     EN AĞIR CEZA 
     Beşiktaş, bu sezon en ağır cezayı ise bir kişinin bıçaklanarak öldürüldüğü Çaykur Rizespor maçından aldı. 
     Bu karşılaşmada yaşanan acı olay Türkiye'nin gündemine otururken, olağanüstü toplantı yapan Futbol Federasyonu, Beşiktaş'ın evindeki 3 maçını seyircisiz oynamasına karar verip, tedbirli olarak PFDK'ya sevk etti. 
     Böylece siyah-beyazlılar, yenilenen BJK İnönü Stadı'nda cezalara ''abone'' oldu. 
     
</TEXT>
</DOC>
