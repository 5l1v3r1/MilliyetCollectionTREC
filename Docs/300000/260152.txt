<DOC>
<DOCNO> 260152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/yazar/akyol.html </URL>
<DATE> 2004/08/03/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Irak'ta direniş ve barbarlık 
</HEADLINE>
<TEXT>


TÜRK şoför Murat Yüce, El Zarkavi adlı barbar teröriste bağlı "Tevhid ve Cihat Cemaati" denilen örgüt tarafından katledildi. 
Daha önce kaçırılan Türkler serbest bırakılmıştı. Şimdi, öldürülen Murat Yüce'den başka, Abdurrahman Demir ve Suat Umurlu adlı iki Türk daha Irak'ta rehine olarak teröristlerin elinde... 
Akıbetlerini tahmin etmek zor. Çünkü Irak'ta amaç ve taktikleri farklı çok sayıda örgüt cirit atıyor. 
Savaş sonrasında Irak'ın imarı için bölge ekonomisinin canlanacağı sanılıyordu. Ama Irak'ta ister ticari, ister insani amaçla olsun, çalışmak ölümle burun buruna gelmektir artık 
Hatta, teröristler ilk raundu kazanmış gibi gözüküyorlar Uluslararası Nakliyeciler Derneği Irak'taki ABD birliklerine yük taşımayı durdurdu. 
Şirketlerin de çekilmeye başlaması süpriz olmaz 

BU bir 'ulusal kurtuluş savaşı' mı 
Irak'ta işgale karşı milli bir direniş var. Ama 'milli kurtuluş' amacı barbarlığı asla meşrulaştırmaz. 
Aslında Irak'ta tek merkezden yönetilen düzenli bir 'kurtuluş savaşı' değil, işgalcileri ve sivilleri hedef alan parça parça terör eylemleri var 
Burada Türk Kurtuluş Savaşı'nın emsalsiz bir özelliğini hatırlamamak mümkün değil Seçilmiş ve meşru "Türkiye Büyük Millet Meclisi" yürütmüştü o savaşı kanunlarını çıkararak, diplomasisini yaparak... 
Irak'taki direnişleri "Devrim Konseyi" falan gibi merkezi bir teşkilat da yürütmüyor. 
Aşiretler, dinsel fraksiyonlar, 'Iraklı' bile olmayan Bin Ladin ve Zarkavi grupları gibi tamamen düzensiz, kuralsız, 'barbarik' unsurlar ön plana çıkıyor maalesef. Onun için eylemleri 'savaş'tan ziyade barbarca cinayetler niteliğinde Kafa kesiyorlar, beyne kurşun sıkıyorlar, hastaneleri havaya uçuruyorlar 

EBU Musab El Zarkavi tipik bir örnek, bir simge... Filistinli bir Arap göçmen ailesinin çocuğu. Amman'ın Zarka kasabasında doğmuş. Ailesiz büyümüş. Yoksulluk, aşağılanma, öfke, kin... 
"Afgan - Araplar" yani Sovyet işgaline karşı Afganistan'da çarpışan Araplar arasında "kendini gösterme" fırsatı bulmuş, sivrilmiş. Bin Ladin'le irtibatlanmış. 
Dönüşte Ürdün hükümetini devirmeye kalktığı için 7 yıl hapis... Sonra terör faaliyetlerinden dolayı yine Ürdün'de idam mahkumu... 
Sonra Taliban Afganı'na dönüyor. ABD saldırısında bir bacağını kaybetmesinin onu nasıl temelli çıldırttığını tahmin etmek zor değil. 
Şii İslamın büyük isimlerinden ılımlı Ayetullah El Hakim'i Necef'te ibadet ederken şehit eden barbar da bu El Zarkavi'dir 
Kuzey Irak'ta Ensar ül İslam adlı terör örgütünün 'beyni' de bu adam Pek çok terör eyleminden sorumlu... İstanbul'daki sinagog saldırısında da onun adı geçti 
Düşünün buna benzer bir hayatı yaşamış ve yaşayacak kaç Arap genci var 
Nasıl bir 'tehlike' ile karşı karşıyayız, belli değil mi "Medeniyetler çatışması" ne menem bir şey olur, açık değil mi 
Bunda Batı'nın ve özellikle ABD'nin vebali büyüktür. 
Terör görüldüğü yerde mutlaka silahla ezilmeli. Ama Ortadoğu'da ezilmişlik duygusunu, kin ve nefreti ortadan kaldıracak bir süreci başlatmak şarttır Bunun ilk adımı Filistin'de Arapları ezmeyecek adil bir barışı sağlamak ve Irak'ı istikrara kavuşturmak olmalıdır. 



</TEXT>
</DOC>
