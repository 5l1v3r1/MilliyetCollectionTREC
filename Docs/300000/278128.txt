<DOC>
<DOCNO> 278128 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo31.html </URL>
<DATE> 2004/10/07/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Şükrü Saracoğlu'na kayıp eşya bürosu 
</HEADLINE>
<TEXT>

     Fenerbahçe Şükrü Saracoğlu Stadı yönetimi, maçlarda bulunan eşyaların sahiplerine iade edilmesi için kayıp eşya irtibat bürosu oluşturdu. 
     Stat Müdürü Mürşit Tarhan, kulübün resmi internet sitesine yaptığı açıklamada, bugüne kadar müsabaka sonlarında statta bulunan tüm eşyaları, irtibat sağlayabilecek en küçük verileri dahi değerlendirerek sahiplerine teslim ettiklerini belirtti. Tarhan, şöyle dedi 
     ''Ama, bulunan eşyaların bir kısmı, sahiplerine hiçbir şekilde ulaşamadığımız için elimizde kaldı. Bu yüzden, yönetim kurulumuzun talimatı ile bir kayıp eşya irtibat bürosu oluşturduk. Taraftarlarımız veya konuk ekiplerin taraftarları, bundan sonra kaybettikleri eşyaların bulunup bulunmadığını resmi sitemiz aracılığıyla öğrenip, irtibat bürosu ile bağlantıya geçebilecekler. Bulunan eşyalarını da kimlik veya gerekli olabilecek diğer belgeleri göstererek geri alabilecekler.'' Tarhan, kayıp eşya irtibat bürosunun asıl amacının, 15 gün içerisinde kendisi ile irtibat kurulamayan ve mağdur olan taraftarlara, internet yoluyla duyuru yapmak ve mağduriyetlerini önlemek olduğunu belirtti. 
     
</TEXT>
</DOC>
