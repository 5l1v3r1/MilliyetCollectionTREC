<DOC>
<DOCNO> 255726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sontur23.html </URL>
<DATE> 2004/07/15/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Çakıcı'yı Türkiye'de dava maratonu bekliyor... 
</HEADLINE>
<TEXT>

     Kırmızı bültenle aranırken Avusturya'da yakalanan Alaattin Çakıcı'yı Türkiye'de yoğun bir dava maratonu bekliyor. 
     Karagümrük Spor Kulübü Lokali Baskını Davası'nda ''çıkar amaçlı suç örgütü kurmak ve yönetmek'' suçundan verilen 3 yıl 4 aylık hapis cezası onanarak kesinleşen Alaattin Çakıcı'nın, bu cezasının infazını tamamlaması için yaklaşık 6.5 ay daha cezaevinde kalması gerekiyor. 
     Aynı dava kapsamında ''müessir fiil'' suçundan bir kez verilen cezayı yetersiz bulan Yargıtay, mağdur sayısı kadar hüküm kurulmasını istemişti. 
     Yüksek Mahkeme'nin bu kararından sonra Alaattin Çakıcı'nın 3 yıl 4 ay hapis cezasına ilişkin karar kesinleşirken, diğer suç için DGM'lerin kaldırılması nedeniyle Ağır Ceza Mahkemesi'nde yargılanması gerekiyor. 
     15 kişinin yaralanmasıyla sonuçlanan Karagümrük Spor Kulübü Lokali'ne yönelik 26 Mart 2000 tarihinde düzenlenen silahlı saldırıya ilişkin İstanbul 1 No'lu DGM'de tutuklu olarak yargılanan Çakıcı, kararla birlikte tahliye olmuştu. 
     
     TÜRKBANK DAVASI 
     Çakıcı, ''Cürüm işlemek amacıyla teşekkül oluşturmak'' ve ''Türkbank ihalesine fesat karıştırmak'' suçlarından, İstanbul Cumhuriyet Başsavcılığı'nca 4 yıla kadar hapis cezası istemiyle hakkında açılan dava kapsamında da iadesi halinde hakim karşısına çıkabilecek. 
     İddianamede, Çakıcı'nın Fransa'dan iade edildiği hatırlatılarak, bu nedenle hakkında Suçluların İadesine Dair Avrupa Sözleşmesi'nin 14. maddesindeki kısıtlamaların söz konusu olduğu anlatılmıştı. 
     Türkbank ihalesine fesat karıştırılmasına ilişkin olarak yürütülen soruşturma kapsamında Fransa adli makamlarından istenen muvafakatın verilmediği belirtilen iddianamede, bunun üzerine soruşturmada ''takipsizlik kararı'' verildiği kaydedilmişti. 
     Ancak daha sonra bazı yasalarda yapılan değişiklikler ve idam cezasının kaldırılması dikkate alınarak soruşturmanın yeniden açıldığı ve yeniden Fransız adli makamlarına başvurulduğu belirtilen iddianamede, Çakıcı'nın başkasına ait pasaportla Antalya Serbest Bölge'den deniz yoluyla 3 Mayıs 2004 tarihinde çıkış yaptığından hakkındaki suçlamalara ilişkin soruşturmaların yapılabilir hale geldiği ifade edilmişti. 
     
     DİĞER DAVALAR 
     Tevfik Nurullah Ağansoy'un da aralarında bulunduğu 4 kişinin 8 yıl önce Bebek'te öldürülmesi konusunda İstanbul 2. Ağır Ceza Mahkemesi'ndeki dava da Alaattin Çakıcı'yı ilgilendiriyor. 
     Mahkeme, olayın azmettiricisi olmakla suçlanan, ancak Fransa'nın iade şartı uyarınca yargılayamadığı ve dosyasını ayırdığı Çakıcı hakkında, TCK'daki değişiklikler ve yurtdışına kaçtığı ihtimalini değerlendirerek CMUK'un 104. maddesi uyarınca gıyabi tutuklama kararı vermişti. 
     Çakıcı, borsacı Adil Öngen'e yönelik silahlı saldırı olayına ilişkin açılan davada iade prosedürü gereği yargılanamamıştı. 
     Eski eşi Nuriye Uğur Kılıç'ın Çakıcı , 20 Ocak 1995 tarihinde Uludağ'da öldürülmesi olayında azmettirici olduğu iddia edilen Çakıcı, iade şartları gereği bu davadan da yargılanamamıştı. 
     13 Aralık 1999 tarihinde Fransa'dan şartlı olarak Türkiye'ye iade edilen Alaattin Çakıcı, hakkındaki davalardan birinin görüldüğü İstanbul 6 No'lu DGM'de, ''Cürüm işlemek amacıyla teşekkül oluşturmak ve yönetmek'' suçundan 5 yıl ağır hapis cezasına çarptırılmış, Yargıtay'ın bu cezayı onamasıyla 2 yıl 2 gün tutan infazı 2001 yılının Ocak ayında tamamlanmıştı. 
     Bu arada, Çakıcı'nın yurtdışına kaçışına ilişkin savcılık soruşturması da sürüyor. 
     
</TEXT>
</DOC>
