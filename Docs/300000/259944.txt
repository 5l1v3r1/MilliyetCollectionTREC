<DOC>
<DOCNO> 259944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko14.html </URL>
<DATE> 2004/08/02/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Esnaf Yönetmeliği... Müşteriden bozuk para istemenin bile cezası var... 
</HEADLINE>
<TEXT>

     Esnaf Ticaret ve Sanayi Odaları Disiplin Yönetmeliği'ne göre, yolcu üzerine su sıçratan, traş ederken müşterinin yüzünü kesen ya da müşteriden ısrarla bozuk para isteyen esnaf para cezasına çarptırılıyor. 
     Tüketiciler Birliği Genel Başkan Yardımcısı ve Konya Şube Başkanı Kemal Özer, 507 Sayılı Esnaf ve Sanatkarlar Kanunu'nun 30. maddesinin tüketicilerin haklarını koruyan önemli para cezaları içerdiğini belirtti. 
     Müşteriye yapılan kötü muamelenin ilgili kanun ve yönetmeliklerce ağır cezalar gerektirdiğini pek çok vatandaşın bilmediğini anlatan Özer, tüketicilerin çoğunun, kendilerine yapılan haksızlıkları, bir sonuç alamam düşüncesiyle gerekli yerlere bildirmediğini söyledi. 
     Esnaf Ticaret ve Sanayi Odaları Disiplin Yönetmeliği'nin gerçek anlamda uygulanması durumunda, karşılaşılan çok sayıda olumsuzluğun kendiliğinden ortadan kaldırılacağını vurgulayan Özer, ''Yönetmelik, müşterilerine karşı kaba davranan, terbiye sınırlarını zorlayan hareketlerde bulunan ve sözünü tutmayan esnaflara kınama cezası verilmesini öngörmektedir'' dedi. 
     
     CEZALAR 525 MİLYON LİRAYA KADAR ÇIKIYOR 
     Özer, aynı yönetmeliğe göre, esnafın müşteriye karşı yaptığı bazı davranış ve kusurların ise para cezası gerektirdiğini belirterek, şunları kaydetti 
     ''Bu para cezaları, şehirlerin büyük ve küçük olmasına, suçun işleniş şekline göre değişmektedir. Büyükşehirlerde para cezası gerektiren suçlardan herhangi birini bir kez işleyen esnafa 210 milyon, ikinci kez işleyene 525 milyon lira para cezası verilmesini öngörüyor. Diğer illerde bu rakam, suçun ilk işlenmesinde 85 milyon, ikinci kez işlenmesinde ise 425 milyon lira olarak uygulanıyor. Örneğin, müşteriye hakaret eden, işyerine gelen müşteriyi kovan, aşağılayan, alacaksan al, yoksa bizi meşgul etme diye bağıran esnafa aynı para cezaları uygulanmaktadır.'' Yönetmelikte, yolcunun üzerine su sıçratan ya da parmağını kapıya sıkıştıran esnafın da aynı cezalara çarptırıldıklarını ifade eden Özer, ''Elbiseyi ütülerken yakmak, yıkarken boyasını çıkarmak, elbiseyi dikerken yıpratmak, müşterisini traş ederken yüzünü kesmek, saçını müşterinin istediğinden daha kısa kesmek veya bozuk para vermeyen müşteriye git bozdur gel demenin cezası, aynı suçun kaçıncı kez işlendiğine bağlı olarak 525 milyon lira kadar çıkıyor'' dedi. 
     Özer, müşteriye karşı olumsuz davranışların önlenebilmesi için, vatandaşların karşılaştığı benzer durumları meslek odalarına ya da tüketici derneklerine bildirmeleri gerektiğini sözlerine ekledi. 
     
</TEXT>
</DOC>
