<DOC>
<DOCNO> 295824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun41.html </URL>
<DATE> 2004/12/08/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Powell ABD, Türkiye ile AB arasındaki yakınlaşmadan yana 
</HEADLINE>
<TEXT>

     ABD Dışişleri Bakanı Colin Powell, ülkesinin Türkiye ile AB arasındaki yakınlaşmadan yana olduğunu bir kez daha tekrarladı. 
     Belçika'nın başkenti Brüksel'de Avrupalı yetkililerle öğrencilerin bir araya geldiği toplantıda konuşan Powell, bir Türk öğrencinin Türkiye-AB ilişkilerini kastederek, ''döşemek istediğiniz başka mayınlar var mı '' sorusunu, ''Bu, şüphesiz ki AB'nin karar vereceği bir konu. AB'nin ne yapması gerektiğini söylemem doğru olmaz'' diye yanıtladı. 
     Gelecek ay dışişleri bakanlığı görevini bırakacak Powell, Avrupalıların endişelerinin karşılanmasında Türkiye'nin kaydettiği ilerlemeyi övdü. 
     Geriye baktığında Türkiye'nin çok iyi bir iş yaptığını belirten Powell, ''Karar vermek Avrupalılara düşer, ancak Türkiye'nin Avrupa kriterlerine uymak için büyük bir çalışma yaptığı görüşündeyim. AB'nin 17 Aralıkta aynı sonuca varması durumunda, buna olumlu bakacağım'' dedi. 
     Powell, konuşmasında ayrıca Irak'ta demokrasinin yerleşmesi için Avrupalılardan yardım istedi ve ABD Başkanı George Bush'un Ortadoğu'da daha aktif rol alma konusunda kararlı olduğunu söyledi. Powell, şöyle konuştu 
     ''Geçmişte Irak konusunda görüş ayrılıkları ne olursa olsun, artık ileriye bakıyoruz. Avrupalılarla el sıkışıyoruz ve onların da bizim elimizi sıkacağını umuyoruz. Irak'ta savaş oldu, bir isyanı sona erdirmemiz ve Iraklılara seçim yoluyla kim tarafından, ne şekilde yönetileceklerine kendilerinin karar vermesi için imkan vermeliyiz.'' ABD Dışişleri Bakanı Powell, Filistin'de lider değişikliğinin ardından Başkan Bush'un bu fırsattan yararlanmak istediğini de sözlerine ekledi. 
     
</TEXT>
</DOC>
