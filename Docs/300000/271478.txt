<DOC>
<DOCNO> 271478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sontur32.html </URL>
<DATE> 2004/09/13/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Gürcü turistler markette olay çıkardı... 
</HEADLINE>
<TEXT>

     Antalya'da bira fiyatı yüzünden tartıştıkları market sahibiyle kavga eden 11 Gürcü turist gözaltına alındı. Kavgada, market sahibiyle bir turist yaralandı. 
     Alınan bilgiye göre Çağlayan Mahallesi 2080 Sokak'taki Helsinki Market'e bir arkadaşıyla birlikte bira almaya giden Dimitri Dolakishi 23 , bira fiyatına itiraz etti. Market sahibinin biraları geri alarak, turistleri göndermek istemesi üzerine tartışma çıktı. Tartışmanın ardından Gürcü turistler marketten ayrıldı. 
     Bir süre sonra, ellerinde sopa ve bıçaklar bulunan 11 arkadaşıyla birlikte markete gelen Dimitri Dolakishi, tekrar market sahibiyle tartışmaya başladı. Market sahibi Hüseyin Karkan, tartışmanın büyümesi üzerine dükkanındaki silahıyla turistleri korkutmak amacıyla havaya ateş etti. Bu sırada Dimitri Dolakishi sağ bacağından yaralandı. Market sahibi de aynı turist tarafından bacağından bıçaklandı. 
     Yaralılar Devlet Hastanesi ile Akdeniz Üniversitesi Hastanesi'nde tedavi altına alındı. 
     Olay yerine gelen Polis, ellerinde bıçak ve sopa bulunan 11 Gürcü turisti göz altına aldı. Turistlerin sorgusu devam ediyor. 
     
</TEXT>
</DOC>
