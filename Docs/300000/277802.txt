<DOC>
<DOCNO> 277802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo17.html </URL>
<DATE> 2004/10/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Hakan Şükür bugün Galatasaray idmanında 5 golle şov yaptı 
</HEADLINE>
<TEXT>

     Galatasaray, ligin 9. haftasında Kayserispor ile yapacağı maçın hazırlıklarını sürdürürken, antrenman maçında 5 gol atan Hakan Şükür şov yaptı. 
     Teknik direktör Hagi'nin futbolcularını 3 gruba ayırarak yarı sahada çift kale maç yaptırdığı antrenmanda, yeşil takımda forma giyen Hakan, birbirinden güzel 5 gol atarak idmanın yıldızı oldu. 
     Florya Metin Oktay Tesisleri'ndeki antrenmanda koşu ve kondisyon çalışması yapan sarı-kırmızılı oyuncular daha sonra 3 grup halinde yarı sahada çift kale maç oynadı. 
     Hakan'ın forma giydiği yeşil takım büyük mücadele içinde geçen mini turnuvanın şampiyonu oldu. Beyaz takımda forma giyen teknik direktör Hagi de 2 güzel gol kaydetti. 
     Çalışmaya milli takım kamplarında bulunan futbolcuların yanı sıra sakat olan Conceiçao, Ergün ve Arif katılmadı. 
     Antrenman sonunda Orhan ve Hakan Şükür bir süre daha koşu yaptı. 
     Galatasaray, Kayserispor maçı hazırlıklarını bu akşam yapacağı günün 2. antrenmanıyla sürdürecek. 

     
</TEXT>
</DOC>
