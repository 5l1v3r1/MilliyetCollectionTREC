<DOC>
<DOCNO> 299452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sondun50.html </URL>
<DATE> 2004/12/21/ </DATE>
<TIME> 22.07 </TIME>
<AUTHOR>  </AUTHOR>
<HEADLINE>
Talat "Papadopulos topa vurursa maç başlar" 
</HEADLINE>
<TEXT>

     KKTC Başbakanı Mehmet Ali Talat, Kıbrıs konusunda topun Rum tarafında olduğunu belirterek, ''Papadopulos topa vurursa maç başlar. Üstüne oturdu topun, vurmuyor'' dedi. 
     Talat, Bayrak Televizyonu'nda BRY yayınlanan Akis programında, Kıbrıs Türk tarafının çözüme ''evet'' dediğini yineleyerek, Rum tarafının ne istediğine karar vermediğini kaydetti. 
     Rum siyasilerin ''Annan planı temel olacak'' dediğine işaret eden Talat, ''Tamam, temel olacak da ne olacak... Bana somut öneri yapsınlar. 'Annan planında şu şu bölümler değişsin', bunu Rumlar yapacak'' diye konuştu. 
     AB Komisyonu'nun, AB üyelerinin, BM'nin, BM Güvenlik Konseyi Daimi üyelerinin ve ABD'nin, Rum tarafı üzerinde büyük etkisi olduğunu belirten Talat, ''Onların bu etkilerini kullanarak Rum tarafının ne istediğini, ne düşündüğünü belirlemesini sağlamak lazım'' dedi. 
     Rum tarafının, ''işte ben bu noktadayım, bunu istiyorum'' dediği anda topa vurmuş olacağını kaydeden Talat, ''Güdeceğimiz aktif politikalarla Papadopulos'un topa vurmasını sağlamamız lazım. Papadopulos topa vurunca maç başlar. Ama vurmadan başlayamaz. Üstüne oturdu topun, vurmuyor. Durum budur'' diye konuştu. 
     Tarihe geçen bir hükümet dönemi yaşadıklarını ve vicdanen rahat olduğunu anlatan Talat, erken seçimin geç yapılmasında muhalefeti suçladı ve ''Muhalefet bu topluma yazık etti'' dedi. 
     
</TEXT>
</DOC>
