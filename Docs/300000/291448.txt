<DOC>
<DOCNO> 291448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/soneko40.html </URL>
<DATE> 2004/11/23/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Konsolide bütçe toplam borç stoku 8.8 katrilyon lira arttı... 
</HEADLINE>
<TEXT>

     Hazine Müsteşarlığı, konsolide bütçe toplam borç stokunun, bu yılın Ekim ayı sonu itibariyle 8.8 katrilyon lira tutarında artış göstererek 323,5 katrilyon liraya yükseldiğini açıkladı. 
     Hazine Müsteşarlığı, 31 Ekim 2004 tarihi itibariyle konsolide bütçe iç ve dış borç istatistikleri geçici verilerini açıkladı. Buna göre, Ekim sonu itibarıyla toplam borç stoku içinde en büyük payı, yüzde 43,3 ile iç piyasaya ve yüzde 26,4 ile kamu kesimine olan borçlar oluşturdu. Dış borçların ağırlığı ise yüzde 30,3 olarak gerçekleşti. 
     Ekim ayı sonu itibariyle toplam borç stokunun 181,9 katrilyon lira tutarındaki kısmı Türk lirası cinsinden, 130,9 katrilyon lira tutarındaki kısmı döviz, geriye kalan 10,7 katrilyon lira tutarındaki kısmı ise dövize endeksli borçlardan oluştu. 
     Söz konusu dönemde iç borç stokunda 8 katrilyon lira, dış borç stokunda ise 749,2 trilyon lira artış gerçekleşti. 
     Konsolide bütçe toplam borç stoku ABD Doları cinsinden ifade edildiğinde ise 2004 Ekim sonu itibariyle bir önceki ay sonuna göre 9,9 milyar dolar artarak 220,1 milyar ABD Dolarına ulaştı. Bu artışın bileşenlerine bakıldığında, Ekim ayı içerisinde iç borç stokunda 8.2 milyar dolar, dış borç stokunda ise 1,7 milyar dolar tutarında artış gerçekleşti. 
     
     KONSOLİDE BÜTÇE DIŞ BORÇ STOKUNDAKİ GELİŞMELER 

     2004 yılı Ekim ayı sonu dış borç stoku, bu yılın Eylül ayı sonuna göre 1,7 milyar dolar tutarında artış göstererek 66.6 milyar dolar tutarında gerçekleşti. 
     Dönem içinde yaklaşık 1,1 milyar dolar tutarında dış borç kullanımı ve 420 milyon dolar tutarında dış borç anapara ödemesi yapıldı. 
     Sonuç olarak dönem içinde 677,9 milyon dolar tutarında net ödeme gerçekleşti. 
     Ekim ayı içerisinde, ABD doları cinsinden ifade edilen dış borç stokunda kur hareketlerinden kaynaklanan 1 milyar dolar tutarında artış gerçekleşti. 
     
     KONSOLİDE BÜTÇE İÇ BORÇ STOKUNDAKİ GELİŞMELER 

     2004 yılı Ekim ayı sonu iç borç stoku, bir önceki ay sonuna göre, 8 katrilyon lira artış göstererek 225,6 katrilyon lira olarak gerçekleşti. 
     Ekim ayı içerisinde yapılan toplam 10,2 katrilyon lira anapara ödemesine karşılık, gerçekleştirilen 18 katrilyon lira borçlanma ve ilgili dönemde oluşan net 257,7 trilyon lira tutarındaki kur artışı ile birlikte iç borç stoku net 8 katrilyon lira arttı. 
     Ekim ayı içerisinde nakit imkanı sağlayan senetlere ilişkin net 6.1 katrilyon lira borçlanma gerçekleştirildi. 
     Söz konusu dönemde, döviz cinsi ve dövize endeksli nakit imkanı sağlayan senetlerin kur farklarından oluşan net 225 trilyon lira tutarındaki artış ile birlikte nakit imkanı sağlayan senetlere ait borç stoku net 6.3 katrilyon lira arttı. 
     İlgili dönemde, döviz cinsi ve dövize endeksli özel tertip senetlerin kur farklarından kaynaklanan net 32,6 trilyon lira kur artışı ile özel tertip senetlere ait borç stokundaki toplam artış net 1,7 katrilyon lira oldu. 
     ABD Doları cinsinden ifade edildiğinde, bu yılın Eylül-Ekim dönemi içerisinde iç borç stokunda net 5,4 milyar dolar tutarında artış gerçekleşirken, 2,7 milyar doları kur hareketlerinden kaynaklanan artış ile birlikte iç borç stoku toplam 8,2 milyar dolara yükseldi. 
     
</TEXT>
</DOC>
