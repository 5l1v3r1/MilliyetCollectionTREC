<DOC>
<DOCNO> 282104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun11.html </URL>
<DATE> 2004/10/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Soykırım iddialarına Türkiye'den cesur yanıt 
</HEADLINE>
<TEXT>

     Başbakan Recep Tayyip Erdoğan, savaş ve insanlık suçlarını yargılayan Uluslararası Ceza Mahkemesi'ni UCM kuran Roma Anlaşması’nı imzalayıp onaylayacaklarını açıkladı. 
     Fransız Dış Politika Enstitüsü'nün 25’inci kuruluş yıldönümü toplantısına katılan Erdoğan, katılımcıların Türkiye ile ilgili sorularını yanıtladı. 
     Fransa'da 1981'de idam cezasının kaldırılmasına öncülük eden eski Adalet Bakanı sosyalist Robert Badinter'in sorusu üzerine Erdoğan Türkiye'nin Roma Anlaşması’nı imzalayacağını ve onaylayacağını belirtti. 
     
     Anlaşmayı 92 devlet onayladı 

     Uluslararası toplum tarafından 1998 yılında kurulan daimi ve bağımsız bir yargı organı olan UCM, uluslararası hukuk kapsamında işlenebilecek en ağır suçlar olan soykırım, insanlığa karşı işlenen suçlar ile savaş suçlarını soruşturuyor. 
     Roma Anlaşması, bugüne kadar 139 devlet tarafından imzalandı ve bunların 92'si tarafından onaylandı. 
     60 ülkenin onayıyla 1 temmuz 2002'de faaliyete geçen UCM'nin merkezi Hollanda'nın Lahey kentinde bulunuyor. 
     
</TEXT>
</DOC>
