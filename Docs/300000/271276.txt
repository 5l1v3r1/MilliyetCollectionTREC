<DOC>
<DOCNO> 271276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/axspo02.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Straka, Fener'i uçurdu 
</HEADLINE>
<TEXT>


Kadıköy'e çarşamba günü konuk olacak Sparta'nın çalıştırıcısına göre, bir Dünya takımı olan Fenerbahçe, grubun favorisi, Daum ise Avrupa'nın bir numaralı antrenörü 

MİLLİYET SPARTA PRAG KAMPINDA 


Fenerbahçe'nin, Şampiyonlar Ligi'ndeki ilk rakibi Sparta Prag bir MİLLİYET klasiği yaşadı ve kampının kapılarını ardına kadar açtı. 
Çek futbolunun lokomotifi olan Sparta'nın teknik patronu Frantisek Straka, Fenerbahçe'nin bir Dünya takımı ve grubun gerçek favorisi olduğunu belirtti, "Arkadaşım" dediği Daum'a hayranlık duyduğunu söyledi, "Avrupa'nın bir numaralı teknik adamı" ifadesini kullandı. Sparta'nın hocası, Fenerbahçe, M.United ve Lyon'la eşleşmekten onur duyduklarını vurguladı, "Rakiplerimizin hepsi birer dev. Ama Fenerbahçe benim için Manchester United'dan sonra en büyük lider" yorumunu yaptı. 
Straka, Almanya'da 9 yıl futbol oynadığını hatırlatarak, bu ülkeye kamp yapmaya giden Fenerbahçe, Galatasaray ve Beşiktaş'ın maçlarına on binlerce Türk seyirci çekmelerini nasıl hayranlıkla izlediğini ifade etti. Çek çalıştırıcı Fenerbahçe'nin, bu anlamda, seyirci desteğinin vereceği morali büyük bir avantaja çevireceğinden emin olduğunu da ekledi. Straka, Fenerbahçe'nin Dünya takımı tanımlamasını ise şöyle yaptı "Dünya'nın bir numaralı kalecisi Rüştü yeniden döndü. Alex ve solda muhteşem bir yetenek olan Ümit Özat ile bizim Milli Takımımızı geçen çarşamba perişan eden Van Hooijdonk'lu kadro için başka ne denebilir ki ". 

"90 dakika mücadele" 
Fenerbahçe'den ve özellikle Van Hojdoonk'tan çekindiğini saklamayan Straka, Sarı-Lacivertlilere karşı oynayacakları ilk maçta, saha ve seyirci dezavantajını, sahada hiç durmadan, 90 dakika mücadele ederek avantaja dönüştürmeyi hedeflediklerini de belirtti. Fenerbahçe'nin eleştirildiği gibi kötü futbol oynamadığını da savunanan Çek hoca şöyle devam etti 
"Şampiyonlar Ligi'ne yükselmek bizim için büyük bir başarı. Ancak Sparta Prag'ın kaderi, Fenerbahçe ile aynı sürekli başarılı olmak. Bu nedenle hepimiz baskı altındayız." 
Ve Straka yerinde bir temenniyle noktayı koyuyor "Çarşamba günkü maçtan, dostluk ve kim iyi oynarsa, o galip çıksın". 

Straka'ya göre şans yüzdeleri M.United 80 Fenerbahçe 70 Lyon 60 S.Prag 50 

Poborsky alarmı 

Sparta, sakat yıldızını, Fenerbahçe maçına yetiştirmek için yoğun çaba sarfediyor. Poborsky'e göre grup, sürprize açık 

Sürekli çalışıyor 
SPARTA Prag'ı, Fenerbahçe maçı öncesi sakatlık sıkıntısı sardı. Çek futbolunun yıldızı Karel Poborsky'nin iki hafta önce çocuğunu kucağına alırken, belinden sakatlanması ile planları bozulan Çek ekibinde forvetin etkili ismi Jan Rezek'in de forma giyemeyeceği açıklandı. Sparta'nın son lig maçında riske edilmeyen Poborsky kondisyoner eşliğinde güç toplamaya çalışıyor. 

Koubsky de sakat 
ÇEK ekibinde defansın kilit ismi Koubsky'nin de sakatlık sorunu olduğu, durumunun kesinlik kazanmadığı bildirildi. MİLLİYET'e konuşan Poborsky favorilerin herkesce bilindiğini, ancak grubun her türlü sürprize açık olduğunu vurguladı. Poborsky, "Manchester ile Fenerbahçe favori. Bizim şansımız minimum. Sahamızdaki maçları kazanarak bu şansı artırmak istiyoruz" dedi. 

'Favori Manchester' 

Başkan umutlu 
SPARTA Prag hocası Straka ve futbolcuların aksine Başkan Kostal Vlastimil, gruptaki tek favorinin Manchester United olduğunu söyledi. 47 yaşındaki Çek Başkan, Fenerbahçe, Sparta Prag ve Lyon'un şanslarının ise eşit olduğunu belirtti. Vlastimil, Alex ve Hooijdonk gibi yıldızları barındıran Fenerbahçe ile çarşamba oynacakları maçta favorinin rakipleri olduğunu vurguladı. Başkan, "Ancak sahamızda geçit vermeyiz. Bence ilginç bir gruptayız. Kaliteli maçlar oynanacak ve mücadele zevk verecek" dedi. 

Sparta'nın son maçını izleyen İrfan Kurtulmuş yazıyor 

Sparta Prag kendi liginde lider durumda olmasına rağmen eski gücünde değil. Önceki gün sahasında Dinamo Ceske Budojevice'yi 2 - 0 yendiği maçta bile defansta ve orta sahada yaşadığı sorunlar hemen göze çarptı. 
Sparta savunmasının ortasında oynayan Homola ağır ve çabuk hata yapıyor. Partneri Kovac daha akıllı, agresif oynuyor. Defansı oluşturan Pergl, Homola, Kovac, Cech ve kaleci Blazek'in boy ortalaması 1.80 - 1.89 arası. Serhat ve Tuncay'ın önüne, Sparta savunmasının orta blokuna, Alex'in atacağı derinlemesine pasların, rakibe büyük sorun çıkaracağını garanti edebiliriz. Defans ve orta saha birbirine yakın oynuyor. Alan savunması ve hücumda defansın ileri gidip gelmesi en güçlü yönleri. Ölü toplar ve kornerlerde savunmanın kule adamları rakip kale önünde sürekli gol arıyor. 
Orta sahanın generali Poborsky'nin eksikliğini sürekli hissediyorlar. Ortanın solunda oynayan Urbanek ise dikkat edilmesi gereken bir isim. Forvette Pacanda, iyi bir santrafor. Her iki ayağını kusursuz kullanan Pacanda 1.75 boyuyla takımın en kısası. Sürekli yer değiştiren bu oyuncu fırsatını bulduğu an, nerden olursa olsun, topu kaleye şutluyor. Zaten birçok oyuncunun top tekniği üst düzeyde ve tek pas özellikleri var. 
Bir de, Sparta Prag'ın başında ilk kez Şampiyonlar Ligi'nde mücadele verecek bir teknik adam bulunuyor Frantisek Straka. Bu genç teknik patron, başarıya susamış, Avrupa'da kariyer yapmak istiyor. Bu nedenle, takımından maksimum düzeyde performans istiyor, ona göre motive ediyor. Yani, Sparta Prag takımı 90 dakika sahada durmadan koşuyor. 
Yine de, Rüştü, Alex, Hooijdonk ve Tuncay'lı Fenerbahçe, izlediğimiz bu Sparta Prag'ı kendi sahasında yener. 

Kadıköy orkestrası 

Fenerbahçeli taraftarlar dün Şükrü Saracoğlu Stadı'nda vurmalı çalgılar ustası Okay Temiz'den ritm dersleri aldılar, ellerindeki davullarla saatlerce prova yaptılar 

YUSUF DURSUN 

Müthiş gösteri 
FENERBAHÇE, Şampiyonlar Ligi'ndeki ilk maçı için geri sayıma başlarken, taraftarı da müthiş bir şova hazırlanıyor. Sparta Prag karşılaşmasını kolay kolay unutulmayacak bir geceye çevirmeyi planlayan Sarı - Lacivertli tribünler, yapacakları gösteriler için Türkiye'nin usta isimlerinden ders almayı da ihmal etmediler, dün Saracoğlu Stadı'nda ilginç bir provaya imza attılar. 

Karnaval havası 
TAKIMI doksan dakika boyunca coşturacak davul grubuna dün vurmalı çalgılar ustası Okay Temiz ritm tutturma konusunda dersler verdi. Saatler boyu Saracaoğlu Stadı'nda davullarıyla maçın hazırlıklarını yapan taraftarlar, Kadıköy'de karnaval havası yaşatacaklarını söylediler. Bu arada stadın çevresi de daha önce hazırlanan özel bayraklarla şimdiden süslenmeye başlandı. 

Savunma alarmı 

TEKNİK Direktör Daum'un, Akçaabat Sebatspor maçındaki savunma hatalarının fazlalığı nedeniyle bugün defans oyuncularıyla özel bir toplantı yapacağı öğrenildi. Alman hocasının, Sparta Prag sınavı öncesi özellikle rakip forvetlere kolay top aldıran Luciano ile Deniz'in dikkatini çekeceği belirtildi. Bu arada Servet'in maça yetişmesi için de doktorlar seferber edildi. 

Van Hooijdonk UEFA sitesinde 

AVRUPA Futbol Birliği UEFA'nın resmi sitesi, Çek Cumhuriyeti maçında ülkesinin iki golüne birden imzasını atan Fenerbahçe'nin Hollandalı yıldızı Van Hooijdonk'tan övgüyle bahsetti. Sitede "Yaşı, Van Hooijdonk için sorun değil" başlığıyla yayınlanan haberde, Hollanda Teknik Direktörü Marco Van Basten, yıldız futbolcunun antrenmanlardaki performansıyla formayı hakettiğini belirterek, "Bir hafta boyunca çok iyi idman yaptı. İlk onbirde başlamayı haketti" dedi. 

Yorgun Sambacı 

SARI - Lacivertli takımın Brezilyalı yıldızı Alex de Souza, milli maçların getirdiği uzun seyahatler nedeniyle yorgun olduğunu açıkladı. Alex, Şampiyonlar Ligi maçlarının kendileri için çok önemli olduğunu vurgulayıp, "İyi dinlenmeliyiz ki, bu ligin ilk maçında sahadan galip ayrılalım. Yoğun ve zor maçlar yaşıyoruz. Gün geçtikçe Fenerbahçe'ye takım arkadaşlarıma alışıyorum" diye konuştu. 


</TEXT>
</DOC>
