<DOC>
<DOCNO> 276660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/guncel/axgun01.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Eğreti Gelin' hayal mi 
</HEADLINE>
<TEXT>


"Genç erkekleri evliliğe hazırlayan" kadınları anlatan "Eğreti Gelin" filmi, kavga çıkardı. AKP'li Yüksektepe, "Böyle bir gelenek yok" dedi... Filme konu kitabın yazarı Kozalı ise, "Bu geleneği yaşayanlar yakınlarımdır. Kadınla görüştüm. Elimde belgeler var" diye konuştu 

İLKNUR GÜLMEZ DENİZLİ AA 

AKP Denizli Milletvekili Mehmet Yüksektepe, yönetmenliğini Atıf Yılmaz'ın yaptığı, Nurgül Yeşilçay ile Genco Erkal'ın başrolünü paylaştığı "Eğreti Gelin" filmine tepki göstererek, "Böyle bir gelenek ilde yok. Filmin çekimleri durdurulmalı. Konuyu gerekirse TBMM'ye taşıyacağım" dedi. Kitabın yazarı Şükran Kozalı ise Yüksektepe'ye "Böyle bir gelenek yok demek sülaleme hakarettir" yanıtını verdi. 
Kastamonu'da çekimleri süren filmde işlenen konunun Denizli'de yaşanmadığını iddia eden Yüksektepe, Kozalı'nın kitabında olan hik yeyle ilgili araştırma yaptığını, ancak böyle bir geleneğin ilde olduğu bilgisine ulaşamadığını söyledi. Kozalı ile daha önce görüştüğünü de savunan Yüksektepe, şöyle konuştu 
"Bir ara TRT'ye yaptırılacak Denizli ile ilgili bir dizi veya film arayışımız vardı. Daha sonra sinema filmi olarak gündeme geldi. Ama kime sorduysam, böyle bir hik yenin yaşandığını söylemedi. Kitabın ve filmin konusu pek hoş değil. Gerçek olmayan öykünün filme dönüştürülerek Denizli'ye mal edilmesini doğru bulmuyorum." 
Denizli Belediye Başkanı Nihat Zeybekci, "Denizli'de böyle bir şey duymadım. Bu hik yeler, Denizli'den çok İstanbul paşazadelerine yakışıyor. Hukuki yollara başvururuz" derken, Denizli Sanat Kültür ve Tanıtım Vakfı Başkanı Ziya Tıkıroğlu, "Belki çok eski bir hik ye veya hayal ürünü" açıklamasını yaptı. 

'Yüksektepe köy kökenli' 
Kitabında gerçekleri yazdığını yineleyen Kozalı ise şöyle konuştu 
"Bu gelenek gerçekten yaşanmıştır, yaşayanlar yakınlarımdır. Eğreti Gelin'i mezarlıkta gördüm. Kadınla konuştum, yaşadıklarından yola çıkarak kitabı yazdım. Elimde belgelerim var. Yüksektepe romanımla ilgili bir şey söyleyecek yetenek ve zihniyette değildir. TBMM'de de kendimi savunurum. Yüksektepe gibi köy kökenli insanların 'Eğreti Gelin'i bilmesi mümkün değil." 

İşte o hik ye 

Kozalı'nın "Eğreti Gelinler" isimli kitabındaki hik yeden yola çıkılarak çekilen filmin öyküsü kısaca şöyle Denizli'de yaşandığı iddia edilen geleneğe göre, eğreti gelinliği hizmet olarak kabul eden kadınlar, genç erkekleri evliliğe hazırlıyordu. Eğreti gelinler, genç erkeklere nasıl iyi bir eş olunacağından cinselliğe kadar birçok konuda eğitim veriyordu. Görevini tamamladığında da evden ayrılarak bir başka evde hizmetini sürdürüyordu. Bu kadınların, eğitim verdikleri gençlerle aşk yaşamaları yasaktı. 

Atıf Yılmaz Filme devam 

AKP'li Yüksektepe'nin açıklamalarını "yersiz tepki" olarak değerlendiren yönetmen Atıf Yılmaz, "Bize halktan ya da başka bir merciden bir tepki gelmedi. İsterse konuyu TBMM'ye götürebilir" dedi. Senaryoyu Kozalı'nın kitabından yola çıkarak yazdıklarını belirten Yılmaz, "Kozalı, akrabalarının yaşadığı olayları kitaplaştırdı. Ayrıca çekimleri Denizli'de değil Kastamonu'da yapıyoruz" diye konuştu. Yılmaz, çekimlerin pazar günü yarın biteceğini ve filmin şubatta vizyona gireceğini söyledi. 


</TEXT>
</DOC>
