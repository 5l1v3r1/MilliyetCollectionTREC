<DOC>
<DOCNO> 297218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sondun47.html </URL>
<DATE> 2004/12/13/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Viyana'da Türkiye rüzgarı... 
</HEADLINE>
<TEXT>

     Genç modacı Atıl Kutoğlu'nun, Viyana'daki tarihi Hofburg sarayında sunduğu ''Zeugma'' adlı 2005 ilkbahar ve yaz koleksiyonu büyük ilgiyle izlendi. 
     Daha önce ABD'nin New York kentinde de tanıtımı yapılan ve 80 parçadan oluşan Zeugma kreasyonu aralarında dünya güzeli Azra Akın'ın da bulunduğu Türk ve yabancı 26 manken tarafından sunuldu. 
     Defileyi, Avusturya'nın son hanedanı Habsburg ailesinin gelini Prenses Francesca von Haubsburg, Prenses İra Von Fürstenberg, diplomat, politikacı, gazeteci ve işadamlarından oluşan bin davetli izledi. 
     Defilenin yapıldığı salon, podyumun yanı sıra koltuklara özel olarak takılan beyaz kumaş kılıflarla Pamukkale örneği beyaza büründü. Sadece davet edilen konukların izlediği defilede konuklara Sabancı grubuna ait Bossa firmasının özel ürettiği kumaş birer şal hediye edildi. 
     Avusturya Dışişleri Bakanı Ursula Plassnik'in himayesinde düzenlenen defilede bakan Plassnik'i, AB zirvesi nedeniyle acilen Brüksel'e gitmesi üzerine Sağlık Bakanı Maria Rauch-Kallat temsil etti. 
     Viyana'daki dost ve müşterilerinden son zamanlarda davet aldığını belirten modacı Kutoğlu, ''New-York'ta sunduğum Zeugma koleksiyonu büyük ilgi görmüştü. Viyana'da da bir kez daha ses getirmek için aynı koleksiyonu burada da sergilemek istedim. Defilenin AB'den müzakere tarihi alacağımız bir döneme rastlaması da iyi oldu. Avusturya kamuoyundaki Türkiye imajına olumlu bir katkısı olduğunu sanıyorum'' diye konuştu. 
     Türkiye'nin Viyana Büyükelçisi Ahmet Mithat Balkan da defileden sonra Büyükelçilik konutunda 150 kişinin katıldığı büfe-yemek verdi. Modacı Atıl Kutoğlu ve mankenlerin de katıldığı yemekte konuklara Türk mutfak ürünleri ikram edildi. 
     Sanat yaşamlarını Viyana'da sürdüren operacı ikizler Sinem ve Didem Balık'ın büyükelçilik konutundaki yemekte verdikleri opera resitali de ilgiyle izlendi. 
     
</TEXT>
</DOC>
