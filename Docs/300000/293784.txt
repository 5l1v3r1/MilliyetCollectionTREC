<DOC>
<DOCNO> 293784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko19.html </URL>
<DATE> 2004/12/01/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Euro - dolar paritesi yeni bir rekor kırdı... Gözler ABD'de... 
</HEADLINE>
<TEXT>

     ABD Doları'nın uluslararası para birimleri karşısında değer kaybı sürüyor. Geçtiğimiz hafta 1.3329'u gören euro dolar paritesi, sabah saatlerinde 1.3336 ile yeni bir rekor kırdı. 
     Uluslararası piyasalarda euro-dolar paritesi şu saatlerde 1.3308, sterlin-dolar paritesi 1.9250, yen-dolar paritesi ise 102.83 düzeyinde seyrediyor. 
     Yorumcular, Euro'nun bugünkü yükselişinde, Avrupa'nın lokomotif ekonomisi Almanya'da Ekim ayı perakende satışlarının beklenenin üzerinde arttığının açıklanmasının etkili olduğunu söylediler. 
     Avrupa Merkez Bankası AMB Başkanı Jean-Claude Trichet dünkü konuşmasında, ABD'nin doları olumsuz etkileyen açıklarını azaltmak için adım atacağından emin olduğunu söyleyerek, AMB'nin doların düşüşünü durdurmak için piyasalara müdahale etmeyeceğinin işaretini vermesi de Euro'yu güçlendirdi. 
     Uzmanlar, Cuma günü açıklanacak olan ABD istihdam verileri öncesinde şimdi sükunetin hakim olduğunu ifade ediyorlar. 
     Mitsubishi Trust and Banking'den Şef Döviz Müdürü Toshiaki Kimura, "Dolar, hedge fonların bu yılkı işlemlerini bitirmelerinin ve Avrupalı yetkililerin euro'daki yükselişten duydukları kaygıları dile getirmelerinin üzerine son dönemde gelen yoğun satışların ardından düzeltme sürecinde kalmayı sürdürüyor" yorumunu yaptı. 
     ABD tarım dışı sektörlerde istihdam artışı verileri, ABD Merkez Bankası'nın bu ay ortalarında yapacağı toplantıda faizleri artırıp artırmayacağına ilişkin ipucu verebilir. 

     
</TEXT>
</DOC>
