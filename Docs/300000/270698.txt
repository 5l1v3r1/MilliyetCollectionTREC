<DOC>
<DOCNO> 270698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy09.html </URL>
<DATE> 2004/09/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Cem Uzan için 3 yıla kadar hapis cezası istendi... 
</HEADLINE>
<TEXT>

     Bursa'da, 13 Haziran 2003'te partisince düzenlenen mitingde yaptığı konuşmada, Başbakan Recep Tayyip Erdoğan ve AK Parti'ye hakaret ettiği iddiasıyla haklarında dava açılan GP Genel Başkanı Cem Uzan ve tertip komitesi üyesi 7 kişinin yargılanmasına devam edildi. 
     Bursa 3. Asliye Ceza Mahkemesi'nde yapılan duruşmaya, GP Genel Başkanı Uzan katılmazken, Uzan'ın avukatları Cevat Özer ve Şeylan Çılgın ile Başbakan Erdoğan'ın avukatı Numan Güzey duruşmada hazır bulundu. 
     Davaya konu olan mitingin hükümet komiseri Şenol Köse, tanık olarak verdiği ifadede, konuyla ilgili açıklamalarını rapor şeklinde daha önce mahkemeye sunduğunu söyledi. 
     Duruşmada daha sonra, Cumhuriyet Savcısı Ali Yılmaz, mütalaasını sundu. Yılmaz, mütalaasında, ''Hükümetin manevi şahsiyetini alenen tahkir ve tezyif etmek'' suçundan 3 yıla kadar hapis cezası talebiyle yargılanan tertip komitesi üyeleri Metin Daşdelen, Mülayim Anıtsoy, Ferdi Hürol, Hasan Canpolat, Koray Kalay, Hasan Can Topgül ve Hakan Şimşek'in beraatını istedi. 
     Savcı Yılmaz, GP Genel Başkanı Cem Uzan için, hem Başbakan Erdoğan hem de AK Parti'nin tüzel kişiliğine hakaret suçundan TCK'nın ilgili maddeleri uyarınca 3 yıla kadar hapis cezası talebinde bulundu. 
     Mahkeme heyeti, Cem Uzan'ın avukatlarının savunmalarını yazılı olarak vermek için süre talebinde bulundukları duruşmayı, eksik evrakın tamamlanması için erteledi. 
     
</TEXT>
</DOC>
