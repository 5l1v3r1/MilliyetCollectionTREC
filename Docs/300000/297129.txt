<DOC>
<DOCNO> 297129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/siyaset/siy01.html </URL>
<DATE> 2004/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu bir yılbaşı hutbesidir 
</HEADLINE>
<TEXT>


Diyanet'in yılbaşı hutbesinde, "Yılbaşı eğlenceleri, manevi değerlerimize terstir. Bizleri milli kimliğimizden uzaklaştırmaktadır" diyeceği iddia edildi 

ŞERİF ÇIRAY Ankara 


Diyanet İşleri Başkanlığı'nın, 31 Aralık'ta camilerde okutacağı hutbede aileleri ve gençleri yılbaşı kutlaması yapmamaya çağıracağı belirtildi. Hutbede, bu tür eğlence ve detlerin kültürel tahribata yol açarak vatandaşları milli kimlikten uzaklaştırdığı iddia edildi. 

Son 4 yılda ilk kez 
Diyanet'in son 4 yıldır okuttuğu hutbelerde yılbaşı kutlamalarından bahsedilmemişti. Diyanet tarafından Aralık 1998'de okunan hutbede yılbaşına değinilerek şöyle denilmişti "Yılbaşında bir yıl bitip yeni bir yıl başlarken, bazı insanlar çıldırmışçasına davranışlarda bulunuyor. Her nefes bizi kabir evine doğru giden yolculukta biraz daha ilerletiyor. Herhalde ömrümüzden ziyanlı bir yıl daha geçti diye çalıp oynamak, hoplayıp zıplamak akıllı, düşünceli insanların yapacağı şeyler değildir." 

İŞTE O HUTBE... 

Diyanet İşleri Başkanlığı'nın internet sitesinin "hutbe" bölümünde 31.12.2004 tarihi altında, Din İşleri Yüksek Kurulu Uzmanı Abdurrahman Akbaş imzası ve "Milli ve manevi değerlerimize sahip çıkalım" başlığıyla yer alan metinde dikkat çeken ifadeler şöyle 
Milletleri ayakta tutan milli ve manevi değerlerdir. Tarih, bize başka milletleri körü körüne taklit edip milli şahsiyetlerini kaybedenlerin dünya coğrafyasından silinip yok olduklarını göstermektedir. Gençlerin dini ve ahlaki değerlerden uzaklaşmaları, örf ve detlerimize uymayan davranışları benimsemelerine, zararlı akım ve alışkanlıkların tuzağına düşmelerine yol açmaktadır. Sevgili Peygamberimiz de bizleri ahlaki çöküntüye neden olabilecek, birlik ve beraberliğimizi bozacak başka milletlerin örf ve detlerini benimsemekten sakındırmıştır. Bugün, toplumumuzda yılbaşı kutlaması adı altında düzenlenen eğlence ve toplantılar kültürel ve geleneksel bir temele sahip değildir. Bu tür eğlencelerde aklı ve sağlığı tehdit eden içki içmeyi, aile bütçesini sarsan kumarı ve israf boyutundaki harcamaları milli ve dini değerlerimizle bağdaştırmak asla mümkün değildir. Ayrıca milli ve manevi değerlerimize ters bu tür eğlence ve detler, kültürel tahribata yol açmakta, bizleri milli kimliğimizden uzaklaştırmaktadır. Bunun için kültürel mirasımızdan, dini anlayış ve heyecanımızdan kaynaklanan değerlerimizi yaşatmaya gayret edelim ve bu değerlerimizi genç kuşaklara aktarmaya çalışalım. Dini ve milli değerlerimizle çelişen başka kültürlerin örf ve detlerini körü körüne taklit ve özentiden kaçınalım. Yılbaşı kutlamalarını vesile edinerek Allah ve Resulünün razı olmayacağı tavırlar yerine, geçmiş senelerde yaptıklarımızı gözden geçirerek ve gelecek yeni yılda hayatımıza daha iyi nasıl yön verebileceğimizi düşünelim. 


</TEXT>
</DOC>
