<DOC>
<DOCNO> 295363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/dunya/dun01.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cidde'de ABD konsolosluğuna saldırı 9 ölü 
</HEADLINE>
<TEXT>


El Kaide bağlantılı 5 teröristin baskını, Suudi güvenlik güçlerinin operasyonuyla sona erdirildi. Teröristlerden 3'ü öldürüldü 

DIŞ HABERLER SERVİSİ 


Suudi Arabistan'ın Cidde kentindeki ABD konsolosluğu, terör örgütü El Kaide ile bağlantılı olduğu sanılan teröristlerin saldırısına uğradı. Konsoloslukta çıkan çatışmada konsolosluğun 5 çalışanı, 3 saldırgan ve 4 Suudi güvenlik görevlisi hayatını kaybetti. Ölenler arasında Amerikan vatandaşı olmadığı bildirildi. 
Suudi Arabistan İçişleri Bakanlığı, El Kaide bağlantılı bir grubun, Türkiye saatiyle 11.00 sıralarında Amerikan Konsolosluğu'nun girişine bomba attığını, ardından da konsolosluk binasına girdiğini açıkladı. Bazı görgü tanıklarıysa, konsolosluğun girişinde bir otomobilin patladığını söyledi. Washington'daki üst düzey bir Suudi yetkili de, saldırganların konsolosluğa girerek çoğu Sudan ve Hindistanlı olmak üzere bazı çalışanları rehin aldıklarını, bu sırada içeride bulunan Amerikan vatandaşlarının ise konsolosluktan çıkarıldığını söyledi. 

2 terörist yakalandı 
İsmi açıklanmayan yetkili, Suudi görevlilerle yapılan pazarlıklar sırasında saldırganların tehditlerde bulunması üzerine Suudi güvenlik güçlerinin binaya baskın düzenlediğini belirtti. Bu sırada çıkan çatışmalarda 3 saldırgan öldü, 2'si de tutuklandı. Çatışmalar sırasında 4 güvenlik görevlisi öldü, konsolosluk çalışanlarından 2'si yaralandı. Olayda, 5 konsolosluk çalışanı da hayatını kaybetti. 
Olayın ardından Riyad'daki ABD Büyükelçiliği ve Dahran Konsolosluğu önlem olarak kapatıldı. 


</TEXT>
</DOC>
