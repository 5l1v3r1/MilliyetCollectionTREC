<DOC>
<DOCNO> 294246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur50.html </URL>
<DATE> 2004/12/02/ </DATE>
<TIME> 22.09 </TIME>
<AUTHOR>  </AUTHOR>
<HEADLINE>
İzmir'de bir işadamı kaçırıldı... 
</HEADLINE>
<TEXT>

     İzmir'de lahmacun salonu zinciri sahibi ve Karşıyaka Kulübü Basketbol Şubesi'nin eski oyuncusu ve yöneticisi Ediz Baksi'nin geçen hafta bir alacak meselesi nedeniyle kaçırılarak ayağından vurulduğu bildirildi. Baksi'nin, hastanede tedavi gördükten sonra taburcu edildiği öğrenildi. 
     Alınan bilgiye göre, İzmir'in Bostanlı ve Çankaya semtleri ile Çeşme İlçesi'nde şubeleri bulunan ''Ora Lahmacunları''nın sahibi olan Ediz Baksi 37 ile arkadaşı Ozan İzbudak 35 , bir hafta önce Bornova'da Remzi ve Bülent Turan kardeşlerle buluştu. Turan kardeşler ile 3 adamı, alacak meselesi yüzünden Baksi ile İzbudak'ı, Manisa'nın Turgutlu İlçesi'ne kaçırdılar. 
     Kaçıran kişilerin para bulması için serbest bıraktığı Ozan İzbudak, polise giderek durumu bildirdi. Olayın polise intikal ettiğini öğrenen Turan kardeşler, ellerinde bulunan Baksi'yi ayağından vurdular. Aşırı kan kaybeden Baksi, Turan kardeşler tarafından İzmir Kocaman Hastanesi'ne götürülerek ameliyat edildi. 
     Soruşturmayı yürüten İzmir Gasp Büro Amirliği dedektifleri, Kocaman Hastanesi'nde olduğunu öğrendikleri Baksi'nin ifadesini alınca, kaçırma olayının 1 trilyon liralık alacak meselesinden kaynaklandığı ortaya çıktı. 
     Polisin edindiği bilgilere göre olayın geçmişi şöyle 
     Baksi, işleri kötüye giden yakın arkadaşı Öztürk O'ya yardımcı olmak için değişik aralıklar ve miktarlarda 1 trilyon liralık ''hatır çeki'' kesti. Oğultarhan da bu çekleri, borçlu olduğu Remzi-Bülent Turan kardeşlere verdi. 
     Bu çekleri bozdurmak isteyince karşılıksız çıktığını gören Turan kardeşler, alacaklarını tahsil etmek için gittikleri Öztürk O. ve Ediz Baksi'den, sürekli olumsuz yanıt aldılar. Bunun üzerine Turan kardeşler, 3 adamıyla birlikte Baksi'yi kaçırmaya karar verdi. Bir hafta önce Bornova'ya çağırdıkları Baksi'yi, yanındaki arkadaşı Ozan İzbudak ile kaçırdılar. 
     Bu gelişmeler üzerine Turgutlu'da operasyon düzenleyen polis ekipleri, Bülent Turan'ı yakaladı. İşlemleri tamamlandıktan sonra Turgutlu Adliyesi'ne çıkarılan Turan tutuklandı. 
     Remzi Turan ile olaya karışan 3 adamının arandığı bildirildi. 
     
</TEXT>
</DOC>
