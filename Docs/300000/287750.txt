<DOC>
<DOCNO> 287750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/soneko42.html </URL>
<DATE> 2004/11/10/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Babacan Tüm alanlarda çalışmalar devam ediyor 
</HEADLINE>
<TEXT>

     Devlet Bakanı Ali Babacan, Bankacılık Kanunu ve Vergi idaresinin yeniden yapılandırılması ve sosyal güvenlik reformu dahil, tüm alanlarda çalışmaların devam ettiğini bildirdi. 
     Devlet Bakanı Babacan, Dünya Bankası Başkan Yardımcısı Shigeo Katsu ile Hazine Müsteşarlığı'ndaki makamında biraraya geldi. 
     Babacan görüşmeden sonra bir gazetecinin, IMF ile yürütülen görüşmelere konu olan ''bankacılık, vergi idaresinin yeniden yapılandırılması ve sosyal güvenlik reformunda gelişmelerin ne aşamada olduğunu'' sorması üzerine, bu reformların Dünya Bankası'yla da ilgili olduğunu belirtti, bu konularda çalışmaların devam ettiği vurguladı. 
     Katsu'nun uzun bir turdan sonra Türkiye'ye geldiğine işaret eden Bakan Babacan, şunları söyledi 
     ''Katsu, Orta Asya, Avrupa ve Türkiye temaslarını gerçekleştiriyor. Resmi temaslarına bugün başladı. Yarın da İstanbul'da devam edecek. Dünya Bankası ile yürüttüğümüz çalışmaların bugüne kadarki seyrini ve bundan sonraki çalışmaları gözden geçirdik. 
     Türkiye Dünya Bankası ile 2004-2006 yıllarını kapsayan ülke destek stratejisini başlattı. 3 yıllık çalışma devam ediyor.'' 
     
     ''DÜNYA BANKASI İLE İLK DEFA BİR PROGRAM TAMAMLANDI'' 
     Türkiye'nin, ilk defa Dünya Bankası ile bir program tamamladığını hatırlatan Babacan, şöyle devam etti 
     ''Bugüne kadar Dünya Bankası ile yapılan programlarda, ilk dilim alındıktan sonra ikinci dilim tamamlanmazdı. Bu yıl ilk defa programda ikinci dilimi tamamladık. Bundan sonra başka programlar, projeler var. Dünya Bankası yapısal reform sürecine katkı veriyor, teknoloji ve finansal destek veriyor.'' 
     
     BAŞKAN YARDIMCISI KATSU 
     Dünya Bankası Başkan Yardımcısı Shigeo Katsu da, bir yıl önce burada yapılan toplantının ''rüzgarlı bir havada'' yapıldığını anlatırken, bugünkü toplantının ''içerde ve sıcak bir ortamda'' gerçekleştiğini ifade etti. 
     Katsu, Türkiye-Dünya Bankası ilişkilerinde de bu anlamda bir benzerlik olduğunu belirtirken, Türkiye ile Dünya Bankası ilişkilerinin iyi yolda olduğunu kaydetti. 
     Ele aldıkları çalışmalar hakkında da bilgi veren Katsu, Türkiye ile ilgili olarak AB Komisyonu'ndan olumlu rapor çıktığını hatırlatarak, şunları kaydetti 
     ''Türkiye'nin AB'ye entegrasyonunda, Dünya Bankası'nın yanında olduğunu bildirmek isterim. 17 Aralık'ta olumlu bir sonuç çıkacağını umut ediyorum. Dünya Bankası, AB sürecinde Türkiye'nin yanındadır. Bu Türkiye için zorlu bir dönemdir, yeni bir maratonun start dönemidir.'' 
     
</TEXT>
</DOC>
