<DOC>
<DOCNO> 255473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur32.html </URL>
<DATE> 2004/07/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kaloriferci babanın üstün zekalı çocuğu ilgi bekliyor... 
</HEADLINE>
<TEXT>

     Çanakkale'de, Atatürk İlköğretim Okulu'nda öğrenim gören ve zekasıyla öğretmelerinin dikkatini çekerek, öğrenim gördüğü 1. sınıftan, 3. sınıfa geçirilmek istenen Çağlar Ergun 7 , ilköğretim 5. sınıf matematik sorularını rahatlıkla çözebiliyor. 
     Çanakkale'de apartmanlarda kalorifercilik yaparak ailesinin geçimini sağlayan baba Süleyman Ergun, 3 çocuğu bulunduğunu ve büyük oğlunun geçtiğimiz yıl Gökçeada Öğretmen Lisesi'ni kazanması üzerine Edirne'den Çanakkale'ye gelerek, buraya yerleştiklerini belirtti. Küçük oğlu Çağlar'ın öğrenim gördüğü okulda başarısı nedeniyle sınıf öğretmeninin dikkatini çektiğini ve okul idaresi tarafından çocuğunun 1 sınıf atlatıldığını hatırlatan Süleyman Ergun, şunları kaydetti 
     ''Oğlumun başarısı ve zekası öğretmenlerinin dikkatini çekmiş ve sınıf atlatılmasına karar verilmişti. Çağlar'ın sınıf öğretmeninin tavsiyesi üzerine yaklaşık 3 ay önce gittiğimiz Rehberlik Araştırma Merkezi'nde yapılan ölçüm sonucu IQ'su 145 çıktı. Bize bu sonucun yüksek bir oran olduğu, normal oranın 90 ile 110 arasında olduğu söylendi. Oğlumun matematiğe karşı özel bir ilgisi var. Rahatlıkla 5. sınıf matematik sorularını çözebiliyor. 100 problem çözse hepsi doğru çıkıyor. Ayrıca çift rakamlı sayılarının çarpımını da anında yapabiliyor. Bu nedenle oğlumun daha iyi eğitim alması gerektiği bize söylendi. Ama benim buna imkanlarım elvermiyor.'' Oğlunun geleceği için Valiliğe ve Milli Eğitim Müdürlüğü'ne başvurduğunu ancak, görüşmelerinden bir sonuç alamadığını belirten Ergun, ''Nasıl zeka seviyesi düşük çocuklar için özel eğitim merkezleri açılıyorsa, zeka seviyesi yüksek çocuklara da bir özel eğitim merkezinin açılmasını istiyoruz. Çanakkale'de zeka düzeyi yüksek çocuklar için özel bir sınıf yok. Ama bir çok çocuğun yüksek zeka düzeyine sahip olduğu da bize iletildi. Bu gibi çocuklar normal şartlarda yerinde duramıyorlar. Sistemli bir şekilde geleceğin bilim adamları olarak eğitilebilirler'' diye konuştu. 
     Ergun, hiç bir kişi veya kuruluştan maddi destek beklemediklerini, önemli olanın manevi destek ve çocuğunun iyi eğitim veren bir okulda okumasının sağlanması olduğunu kaydetti. 
     
</TEXT>
</DOC>
