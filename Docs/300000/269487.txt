<DOC>
<DOCNO> 269487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy22.html </URL>
<DATE> 2004/09/06/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
AKP, TBMM Genel Kurulu'nun olağanüstü toplanması için başvurdu 
</HEADLINE>
<TEXT>

     AK Parti Grup Başkanvekilleri ile 200'ü aşkın AK Parti Milletvekili, TBMM Genel Kurulu'nun 14 Eylül Salı günü saat 15.00'de olağanüstü toplanması için Meclis Başkanlığı'na başvurdu. 
     AK Parti Grup Başkanvekilleri ile milletvekillerinin imzalarını taşıyan önerge TBMM Başkanlığı'na sunuldu. 
     Önergede, TBMM Genel Kurulu'nun Türk Ceza Kanunu Tasarısı ile Cumhurbaşkanı Ahmet Necdet Sezer'in ''Bakanlar Kurulu veya Yasama Organı üyeliğinde geçen süreler akademik unvanların kazanılması için gerekli sürelerde değerlendirilir'' hükmünden dolayı geri gönderdiği 5229 Sayılı Yasa'nın görüşülmesi istendi. 
     Edinilen bilgiye göre, AK Parti ile CHP arasında yapılan görüşmelerde, ''Bazı Kanun ve Kanun Hükmünde Kararnamelerde Değişiklik Yapılmasına Dair Kanun''un Cumhurbaşkanı Sezer'in geri göndermesine neden olan maddesinin kanun metninden çıkartılması konusunda görüş birliğine varıldı. 
     
     TATİLDE TOPLANTI 

     TBMM İçtüzüğü'nün ''Tatilde veya ara vermede toplantı'' başlıklı 7'nci maddesine göre, TBMM'nin olağanüstü toplanabilmesi için en az üyelerin beşte biri olan 110 milletvekilinin gerekçeli bir önerge ile başvurması gerekiyor. İçtüzük, TBMM Başkanı'nın çağrı istemini en geç yedi gün içinde yerine getirmesini hükme bağlıyor. 
     İçtüzüğe göre, birleşim yeterli çoğunlukla açılabildiği takdirde, Başkan, ilk önce çağrı yazısını okutacak ve sadece önergede yer alan konular görüşülecek. Bu konular üzerinde gerekli işlemler tamamlanınca, TBMM çalışmalarına devam kararı verilmemesi durumunda tatile devam edilecek. 
     
</TEXT>
</DOC>
