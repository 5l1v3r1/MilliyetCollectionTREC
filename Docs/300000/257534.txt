<DOC>
<DOCNO> 257534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/spor/spo03.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi meydan okudu 
</HEADLINE>
<TEXT>


Rumen hoca, Galatasaray'da kendisiyle ilgili yaşanan krizi yorumladı "Benim kimseyle sorunum yok. Bir derdi olan varsa, çıksın konuşsun. Yoksa başka önlemler alırım" 


"Takıma zarar veriyor" 
GALATASARAY Teknik Direktörü Hagi dünkü basın toplantısında, MİLLİYET'in ortaya çıkardığı krizle ilgili kaçamak yanıtlar vermesine rağmen, meydan okumaktan kendini alamadı. Başkan Özhan Canaydın ile son olarak neler konuştuğunu açıklamayan Rumen hoca, "Ayhan Akbin'i istemediğinizi başkana söylediniz mi" sorusuna yanıt vermedi. Hagi, "Başkan ile herşeyi konuştuk. Takım huzuruna zarar vermek isteyenler var" dedi. 

"Herkese saygım var" 
HAGİ, kendisine direkt söz söylenmediğine değindi, "Böyle bir şey olursa, oturup konuşurum. Bu görevi bana yönetim verdi" diye konuştu. Rumen çalıştırıcı, hedefinin eski Galatasaray olduğunu söylerken, "Eğer bu spekülasyonlar devam ederse başka önlemler almak zorunda kalacağım. Kimseyle sorunum yok. Bir derdi olan varsa çıksın ortaya konuşsun. Bu şekilde davranmak hepimize zarar veriyor. Benim herkese saygım var"diye konuştu. 

"Futbolu beğendim" 
CİM - Bom'un teknik patronu, takımla ilgili yorumuna, Banik Ostrava önündeki futboldan memnun olduğunu söyleyerek başladı. Hagi, savunmadaki sorunu transferlerle çözeceklerine inandığını belirtti, "Alınacak futbolcular eldekilerden daha iyi olmalıdır. Bu oyunculardan biri hem stoper hem de sağ kanat olursa daha iyi. Kolay gol atmak takımımızın bir özelliği. Ama gol yeme eksiğimizi gidermemiz gerekir" ifadesini kullandı. 

"Sıfırdan başladım" 
SARI - Kırmızılı takımın teknik direktörü, Banik Ostrava maçında yaşananlardan rahatsız olduğunu da ekledi, "Rakibimiz ,ülkesinin şampiyonu. Daha iyi bir stadda oynayabilirdik" dedi. Rumen hoca, taraftarlarla tartışan Hasan Şaş'a da sahip çıktı, "Hasan bu reaksiyonu göstermemeliydi. Ama saha şartları burada çok önemli. Ayrıca futbolcularım aşırı sıcak altında oynadılar. Bunu da düşünmek gerekir" yorumunu yaptı. 

Başbakan devrede 

CİM - Bom'un transferi için yoğun çaba harcadığı Yunan Milli Takımı'nın ve Roma'nın yıldız futbolcusu Dellas için Başbakan Recep Tayyip Erdoğan'ın devreye girdiği öğrenildi. Erdoğan'ın Yunanistan Başbakanı Kostas Karamanlis ve İtalya Başbakanı Silvio Berlusconi'yi arayarak Dellas konusunda yardımcı olmalarını istediği ifade edildi. Recep Tayyip Erdoğan'ın Türk - Yunan ilişkilerinde bu transferin önemli rol oynayacağını da vurguladığı belirtildi. 

İki yeni kaptan 

TEKNİK Direktör Hagi, yeni sezon öncesinde kaptanları yeniden belirlerken, listede sürpriz isimlere de yer verdi. Rumen çalıştırıcı, Bülent Korkmaz ve Hakan Şükür'den görevlerini sürdürmelerini isterken, yabancı oyuncularla ilgilenmesi için üçüncü kaptanlığı Mondragon'a teslim etti. Sarı - Kırmızılılar'da gençlerin kaptanlığını ise Sabri'nin yapması kararlaştırıldı. 


</TEXT>
</DOC>
