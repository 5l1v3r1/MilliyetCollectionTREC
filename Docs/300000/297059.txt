<DOC>
<DOCNO> 297059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/son/sonspo19.html </URL>
<DATE> 2004/12/12/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Futbolda "Şampiyonlar Şampiyonu" Porto oldu... 
</HEADLINE>
<TEXT>

     Futbolda Avrupa ve Güney Amerika şampiyonlarını karşı karşıya getiren Dünya Kulüpler Kupası'nı, Kolombiya'nın Once Caldas takımını penaltılarla 8-7 yenen Portekiz'in FC Porto takımı kazandı. 
     2002 yılında Dünya Kupası final maçına da evsahipliği yapan Yokohama kentindeki Uluslarası Stat'taki maçta, geçen yılın Avrupa Şampiyonlar Ligi Şampiyonu Portekiz'in FC Porto takımıyla Güney Amerika Kupası'nı kaldıran Kolombiya'nın Once Caldas takımı karşı karşıya geldi. 
     Bu yıl 43.sü düzenlenen şampiyonluk maçının normal süresi 0-0 biterken 30 dakikalık uzatmalarda da gol olmayınca şampiyonu belirlemek için penaltı atışlarına gidildi. 
     Yokohama Stadı'nda yaklaşık 46 bin kişinin izlediği müsabakayı Uruguay'dan Jorge Larrionda yönetti ve FC Porto'dan Diego, maçın 120. dakikasında kırmızı kartla oyun dışında kaldı. 
     Once Caldas takımından savunma oyuncusu Jhon Edwin Garcia'nın topu auta atmasının ardından penaltıyı kullanan FC Porto'lu Pedro Emanuel atışını gole çevirdi ve takımının 2. kez kupayı kaldırmasını sağladı. 
     Güney Amerika takımlarının 22 kez şampiyon olduğu finallerde Avrupa takımları, FC Porto'nun bu yılki kupayı kazanmasıyla 21. kez kupayı kaldırma başarısı gösterdi. 
     FC Porto takımı, 1987 yılında kazandığı kupadan sonra bu yıl da kupayı kaldırarak, tarihinde 2. kez ''Şampiyonlar Şampiyonu'' oldu. 
     Son kez 2 takımlı statüyle düzenlenen kupa mücadelesinde şimdiye kadar AC Milan İtalya , Real Madrid İspanya , Boca Juniors Arjantin , Penarol ve Nacional Uruguay 3'er kez ''Şampiyonlar Şampiyonu'' olma başarısı gösterdi. 
     Kıtalararası kupa organizasyonu, gelecek yıldan itibaren 6 kıtanın şampiyonunun katılacağı, 3'erli takımlar halinde 2 grup olarak düzenlenecek. Avrupa ve Güney Amerika takımları seribaşı olarak kabul edileceği için final öncesi karşılaşamayacak. Japonya'nın 1981 yılından bu yana ''Toyota Kupası'' adıyla düzenlediği şampiyona, yenilenen biçimiyle 2005 ve 2006'da da Uluslararası Yokohama Stadı'nda yapılacak. 
     
</TEXT>
</DOC>
