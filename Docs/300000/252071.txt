<DOC>
<DOCNO> 252071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/spor/spo01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Celades harek tı 
</HEADLINE>
<TEXT>


Teknik Direktör Del Bosque, Real Madrid'ten eski öğrencisi Albert Celades'i resmen istedi. İspanyol kulübünün spor müdürü Butragueno, Beşiktaş'ın teklifinin çok cazip olduğunu açıkladı 

MEHMET ÇİFTÇİ 


Orta sahada oynuyor 
İSPANYA'DA futbolcu arayışlarını sürdüren Beşiktaş, bu kez de Real Madrid'in orta saha oyuncusu Albert Celades'e talip oldu. Teknik Direktör Vicente del Bosque, Real Madridli yöneticilerle yaptığı görüşmede eski futbolcusunu resmen istedi. İspanyol Kulübü, Bosque'in Real Madrid spor müdürü Emilio Butragueno ile bir telefon görüşmesi yaptığını, Celades'in şartlarını sorduğunu açıkladı. 

Yeşil ışık yaktı 
BEŞİKTAŞ'IN teklifinin çok cazip olduğunu belirten Butragueno, anlaşma sağlanabildiği takdirde Celades'i verebileceklerini söyledi. Celades ise İspanyol basınına Beşiktaş'a gitmeye hazır olduğu belirtti. İki takım yöneticilerinin bu hafta içinde Madrid'te bir araya gelecekleri öğrenildi. Real Madrid'in yeni hocası Camacho'nun da Celades'i takımda tutmaya sıcak bakmadığı öğrenildi. 

Demirören'den Okan'a destek 
BAŞKAN Yıldırım Demirören, geçen yıl Lucescu'nun fazla şans vermediği Okan Koç'tan yeni sezonda patlama beklediğini söyledi. Demirören, "Okan kalitesi bilinen bir oyuncu. Bir yıl önce aldığımızda Türkiye'nin en gözde ismiydi. Yeni hoca ve yeni sistemde kendisinden çok şeyler bekliyorum" dedi. 
OKAN'IN sadece Beşiktaş için değil, A Milli Futbol Takımı için de büyük bir değer olduğunu söyleyen Yıldırım Demirören, "Benim kendisine güvenim tam. Gerisi çalışıp formayı almasında yatıyor" diye konuştu. Bu arada Yönetim Kurulu bugün Ümraniye'de toplanarak transfer çalışmalarını masaya yatıracak. 

Kartal'da kritik gün 

Siyah-Beyazlı takımda gidecek oyuncular bugün PAF takımı ile oynanacak hazırlık maçından sonra kesinlik kazanacak 

ORHAN YILDIRIM 

Cumartesi açıklayacak 
TEKNİK Direktör Del Bosque, 5 Temmuz'da başlayacak Almanya kampına götüreceği 23 kişilik kadroyu bugün PAF takımı ile oynanacak hazırlık maçı sonrası netleştirecek. Yaklaşık 10 gündür takımı büyüteç altına alan İspanyol teknik adam, ayrılacak isimleri PAF maçında belirleyecek ve yeni sezondaki kadrosunu cumartesi günü yapacağı basın toplantısında açıklayacak. 

Yönetimi sıkıntı bastı 
DEL Bosque'nin kadroda yapacağı tırpan yönetimi de sıkıntıya soktu. Takımdan hiçbir oyuncunun ayrılmak istememesi ve gitmeleri halinde Beşiktaş'taki şartların geçerli olması konusundaki ısrarları kriz yarattı. Bu arada Beşiktaş yeni sezon hazırlıklarını dün tek idmanla sürdürdü. Sabah yapılan çalışma kondisyon ağırlıklı geçerken, akşamki antrenman iptal edildi. 

Tayfur tam gün mesaide 
FUTBOLCU - menajer olarak görev yapan Tayfur Havutçu'ya 24 saat yetmiyor. İkisi havuz olmak üzere günde üç ayrı idman yapan Tayfur, günün geri kalan zamanını Ümraniye'de geçiriyor. Kartal'ın kaptanı, takım arkadaşlarının kamptaki odalarından, spor malzemelerine, tesislerdeki sorunlardan, idari ve mali konulara kadar tüm problemlerle yakından ilgileniyor, sorun çıkmaması için çalışıyor. 

Sponsor da beklemede 
BEŞİKTAŞ'IN spor malzemeleri sponsoru olan Puma firması santrfor isminin bir an önce açıklanmasını istiyor. Yeni sezonda 4 ayrı forma dizayn eden firma yetkilileri, aynı zamanda farklı kalite ve fiyatlarda üzerinde isim yazılı forma ve tişört için özellikle forvet transferinin bitmesini bekliyor. Kulübün ve sponsor firmanın bu yıl 100 bin forma satmayı planladıkları ifade edildi. 

Carew şaşırttı 
YÖNETİMİN uzun süredir peşinden koştuğu Valencia'nın santrforu Carew, Beşiktaş'ın teklifini geri çevirdiğini söyledi. Norveçli oyuncu, Levante Gazetesi'nde çıkan röportajında yeni teknik direktörü Claduio Ranieri ile durumunu konuştuğunu, İtalyan çalıştırıcının kendisine önümüzdeki sezon ihtiyacı olduğunu ilettiğini söyledi. Valencia Kulübü ise Carew'in bonservisinin 6 milyon Euro olduğunu açıkladı. 





</TEXT>
</DOC>
