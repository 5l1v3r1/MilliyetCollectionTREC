<DOC>
<DOCNO> 267341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sondun25.html </URL>
<DATE> 2004/08/29/ </DATE>
<TIME> 19.18 </TIME>
<AUTHOR>  </AUTHOR>
<HEADLINE>
Kıbrıs'ta "Kayıp Şahıslar" komisyonu yarın toplanacak 
</HEADLINE>
<TEXT>

     Otonom Kayıp Şahıslar Komitesi, 4 yıl aradan sonra yarın toplanacak. Toplantı, BM kontrolündeki, Lefkoşa ara bölgedeki Ledra Palace Otel'de yapılacak. 
     Yoğun bir gündemle yapılacak yarınki toplantıda, BM Genel Sekreteri'nin 3 Aralık 2003 ve 4 Ağustos 2004 tarihli yazılarıyla taraflara yaptığı öneriler ele alınacak. Buna göre, 2000 yılında askıya alınan kayıplarla ilgili araştırmaların süratle yeniden başlatılması gündemin ilk maddesini oluşturuyor. Mezar açma konusunda uluslararası bir adli tıp kurumunun görevlendirilmesi de gündem maddelerinde yer alıyor ve bu konuda merkezi Cenevre'de bulunan uluslararası Kızılhaç örgütünün konuyla ilgili önerilerinin incelenmesi öngörülüyor. 
     Dört yıl aradan sonra yarın yapılacak kayıplarla ilgili toplantının en önemli gündem maddesini ise DNA testlerinin yapılacağı kuruluşun hangisi olacağına ilişkin madde oluşturuyor. Mezarların açılarak kayıpların akıbetlerinin belirlenmesi hedeflenen yeni süreçte, DNA testlerinin nerede yapılacağı konusunda yaşanan tıkanma bu gündem maddesinin önemini artırıyor. 
     BM ve Rum yetkililer tüm testlerin Güney Kıbrıs'taki Genetik Hastanesi'nde yapılmasını şart koşarken, Türk tarafı, testlerin bu hastanede yapılması için hastanenin kuruluş amacına uygun olarak iki toplumlu ortak kullanıma açılmasını talep ediyor ve bu süreçte söz sahibi olmak istiyor. Türk tarafı, Güney Kıbrıs'taki hastanenin iki toplumun ortak kullanımına açılacak şekilde organize edilmemesi halinde ise testlerin Türkiye'de yapılması üzerinde duruyor. 
     Ancak Türk tarafı bunun bir ön şart olmadığını ve testlerin nerede yapılacağı konusunda uzlaşma sağlanmaması halinde de Komite'nin ivedi olarak toplantıya çağrılması gerekliliğini yazılı ve sözlü olarak BM yetkililerine iletmişti. 
     
     TÜRK EKİBİ GENİŞLETİLDİ 
     Türk tarafının kayıplarla ilgili ekibinin genişletmesiyle birlikte yeni süreçte, Otonom Kayıp Şahıslar Komitesi'nde Türk tarafını temsil eden Rüstem Tatar'a, KKTC Dışişleri Bakanlığı Araştırma ve Siyaset Planlama Dairesi Müdürü Ahmet Erdengiz ile Avukat Hakkı Önen'in yardımcı olarak görevlendirildikleri öğrenildi. Ancak yurt dışında bulunan Erdengiz'in yarınki toplantıya katılmayacağı bildirildi. 
     
     TALAT'IN ANNAN'A MEKTUBUNA TEPKİ 
     Öte yandan Rum basını ''işgal lideri'' diye nitelediği Başbakan Mehmet Ali Talat'ın, kayıplar konusunda BM Genel Sekreteri Kofi Annan'a gönderdiği mektuba tepki gösterdi. 
     Talat'ın BM Genel Sekreteri Kofi Annan'a gönderdiği mektupla, Nöroloji ve Genetik Enstitüsü'nün yeniden düzenlenerek iki toplumlu bir kurum haline getirilmesini talep ettiğine işaret eden Rum gazeteleri, bunun bir ''geciktirme politikası'' olduğunu ileri sürdü ve Talat'ın bunu kayıp akıbetlerinin belirlenmesine şart koştuğunu iddia etti. 
     
</TEXT>
</DOC>
