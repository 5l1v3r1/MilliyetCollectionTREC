<DOC>
<DOCNO> 274272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko29.html </URL>
<DATE> 2004/09/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Wall Street Journal, Enron Davası'nda tazminat ödemeye hazırlanıyor 
</HEADLINE>
<TEXT>

     ABD'de muhasebe kayıtlarıyla hissedarlarını aldattığı ortaya çıkınca iflas eden dev enerji şirketi Enron'un ardından yatırım bankası Lehman Brothers'ın yatırımcılara tazminat ödemeye hazırlandığı iddia edildi. 
     Finans çevrelerine yakınlığıyla bilinen Wall Street Journal WSJ gazetesinde yer alan haberde, Enron hissedarlarının kendilerini yanılttığı gerekçesiyle Lehman Brothers aleyhine açtığı 220 milyon dolarlık kollektif tazminat davasının uzlaşmayla neticelenebileceği kaydedildi. 
     Gazeteye bilgi veren bir kaynak, Enron'un iflasıyla milyarlarca dolarını yitiren yatırımcılarla Lehman arasındaki uzlaşma müzakerelerinde anlaşmaya varıldığını söyledi. 
     Lehman Brothers'dan yapılan açıklamada ise ''Müzakerelerde varılacak sonucun, bankanın kabul edebileceği şartları barındırıp barındırmayacağının garantisi olmadığı'' belirtilerek, ''Uzlaşma olursa bankanın finansal yapısı bundan etkilenmeyecek'' denildi. 
     ABD'de yatırımcıların Enron skandalıyla ilgili Lehman haricinde Citigroup hakkında da aldatıldıkları gerekçesiyle açtıkları tazminat davası sürüyor. 
     Daha önce California Üniversitesi'nin öncülüğünde bir grup yatırımcının Enron skandalında yanlış bilgilendirildikleri gerekçesiyle Citigroup'un da içinde bulunduğu 9 banka aleyhinde açtıkları tazminat davasında Bank of America, 69 milyon dolar ödeyerek davacılarla uzlaşma yoluna gitmişti. 
     
</TEXT>
</DOC>
