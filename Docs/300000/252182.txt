<DOC>
<DOCNO> 252182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/soneko46.html </URL>
<DATE> 2004/07/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
5 yıldızlı Katar Havayolu, Türkiye'ye uçuyor... 
</HEADLINE>
<TEXT>

     Katar Havayolları, İstanbul ve Doha seferlerine başladı. 
     5 yıldızlı Katar Havayolları, İstanbul'dan Pazartesi, Perşembe ve Cuma günleri Doha'dan ise Pazartesi, Çarşamba ve Cuma günleri sefer düzenleyecek. 
     Türkiye-Katar arasında 226 yolcuyla ilk uçuşunu dün yapan şirketin, İstanbul-Doha gidiş-dönüş bilet fiyatı vergiler hariç ekonomik sınıfta 400 dolar, first class için 1.600 dolar. 
     Katar Havayolları CEO'su Akbar Al Baker, İstanbul'da düzenlediği basın toplantısında yaptığı konuşmada, 52. uçuş noktaları olarak İstanbul'u uçuş ağlarına eklediklerini belirterek, tarihi bir adım attıklarını söyledi. 
     Önümüzdeki hafta İsviçre ve Zürih'e uçuşa başlayacaklarını belirten Baker, önümüzdeki aylarda ağlarına yeni uçuş noktaları ekleyeceklerini ve yeni hava taşıtları alacaklarını anlattı. Baker, 2005 sonuna kadar 60 noktaya uçuş yapacaklarını, 2006 yılında ise ağlarını 70 değişik noktaya çıkaracaklarını ve tüm kıtalara uçuyor olacaklarını kaydetti. 
     Yolcularıyla tek tek ilgilenme felsefesine sahip olduklarını ifade eden Baker, ''sunduğumuz hizmet açısından dünya çapında ödüller kazandık. Bağımsız uluslararası denetleme kuruluşu Skytrax, bize prestijli olan 5 yıldız statüsünü verdi. Dünyada bu statüye sahip üç havayolundan biriyiz. Sadece 7 yaşında bir havayolu şirketi olarak, rakiplerimize göre rekabette çok büyük üstünlük sağladık'' dedi. 
     Genç bir filoya sahip olduklarını, uçak sayılarını 32'den önümüzdeki yıllarda 54'e çıkaracaklarını söyleyen Baker, bu genişlemenin 8.2 milyar dolarlık alımlar sayesinde gerçekleşeceğini bildirdi. 
     Akbar Al Baker, Türkiye ile Katar arasındaki çok önemli dini, ekonomik ve kültürel bağları, daha da kuvvetlendireceklerini ifade etti. 
     
     THY İLE İŞBİRLİĞİ 
     Türkiye pazarıyla ilgili soruları da yanıtlayan Baker, öncelikle çok fazla büyüklükte bir ticari hacimle piyasaya girmek istemediklerini, planlarının günlük uçuşlar olduğunu, iki ülke arasındaki turizm ve Türk şirketleri ülkesinde iş bağlantıları yaptıkça,yeni talepler doğması ile birlikte kapasitelerini artıracaklarını söyledi. 
     Her zaman THY ile işbirliği içinde bu gelişmeyi sürdürmek istediklerini dile getiren Baker, bir soru üzerine ''Biz ulusal hava taşıyıcıları ile işbirliği içinde hareket etmek istiyoruz. Hiçbir zaman bir piyasaya girip o ülkedeki ulusal havayolu şirketini ezme yoluna gitmeyiz. Benim havayolum, THY yetkilileri ile çok uzak olmayan bir gelecekte biraraya gelecek ve code share anlaşmasını, ortaklığı müzakere edecek. 2 havayolu da çıkar sağlayacak'' diye konuştu. 
     Baker, turizme katkılarına ilişkin bir soru üzerine, ''Ben çok özel bir konumdayım. Çünkü, ülkemde turizm otoritesi bende. Buna ilave olarak Katar Havayolları'nın bir tatil departmanı var. Burada, turizmi teşvik ediyoruz. Uçtuğumuz tüm noktalarda tatil planları sunuyoruz. Türkiye'de bu plana ilave edilen bölümlerden bir tanesi olacak'' dedi. 
     Geçen yıl 3.3 milyondan fazla yolcu taşıdıklarını, 2004 2005 mali yılı içinde 4.5 milyon yolcu taşımayı hedeflediklerini açıklayan Akbar Al Baker, Türkiye'den taşıdıkları yolcu sayısının çok büyük rakamlara ulaşabileceğini kaydetti. 
     
</TEXT>
</DOC>
