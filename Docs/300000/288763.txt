<DOC>
<DOCNO> 288763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/soneko11.html </URL>
<DATE> 2004/11/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
AB'den Türk esnafına 20 milyon euro 
</HEADLINE>
<TEXT>

     Avrupa Birliği'nden AB sağlanacak 20 milyon euro ile esnaf ve sanatkara yeni finansman kaynaklarının sağlanması ve Türkiye Esnaf Kefalet Kooperatifleri Merkez Birliği'nin TESKOMB yeniden yapılandırılması öngörülüyor. 
     TESKOMB, Esnaf ve Sanatkarların Finansman Kaynaklarına Erişim Kapasitelerinin Güçlendirilmesi Projesi kapsamında AB fonlarından 20 milyon euro kaynak kullanımı için başvurdu. 
     Projenin amacı, esnaf ve sanatkar kesimin kolaylıkla kullanabileceği yeni finansman alanlarının geliştirilerek pilot uygulamaların yapılması olarak gösteriliyor. 
     Ayrıca, proje kapsamında esnaf-sanatkar kredi ve kefalet kooperatifleri sisteminin AB normları çerçevesinde ve günün ihtiyaçlarına cevap verebilecek şekilde modernize edilmesi amaçlanıyor. 
     Bu çerçevede, TESKOMB, 32 bölge birliği ve 943 kredi ve kefalet kooperatifinin yeniden yapılanma modeli belirlenecek. 
     
     PROJE 3 YILLIK OLACAK 
     Gelecek yıl uygulamaya konulması hedeflenen projenin 3 yıl sürmesi planlanıyor. 
     Kaynağın, 15 milyon eurosu esnafa kredi şeklinde verilecek, 5 milyon eurosu ise TESKOMB ve alt teşkilatlarının yapılandırılmasında kullanılacak. 
     Kredilerin esnafın yeni yatırım ya da modernizasyon projelerinde kullandırılması öngörülürken, krediye ilişkin kriterlerin önümüzdeki dönemde netleştirileceği vurgulanıyor. 
     
</TEXT>
</DOC>
