<DOC>
<DOCNO> 293438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy11.html </URL>
<DATE> 2004/11/30/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
CHP'den iddia "Sarıgül, aracı gönderip af istedi" 
</HEADLINE>
<TEXT>

     CHP, dosyası "kesin ihraç" istemiyle Yüksek Disiplin Kurulu'nda YDK bulunan Şişli Belediye Başkanı Mustafa Sarıgül'ün, Genel Başkan Deniz Baykal'a aracı göndererek "af" istediğini de öne sürdü. 
     CHP, partide ihracın eşiğine gelen Şişli Belediye Başkanı Sarıgül'ün, Baykal'a aracı göndererek "af" istediği iddiasını kamuoyuna broşüründe duyurdu. CHP tarafından birinci kuşe kağıda bastırılan, 16 sayfalık "İşte Rüşvet... 
     İşte Rüşvetin Belgeleri" adlı broşürde, çarpıcı bilgilere yer verildi. Sarıgül'le ilgili rüşvet ve yolsuzluk iddiaları ile üç hukukçu milletvekili tarafından hazırlanan raporda da yer alan belgelerin bulunduğu broşürde, Sarıgül'ün "CHP Genel Başkan adaylığı zırhına sarılarak" hakkındaki soruşturmaları engellemek istediği iddia edildi. 
     
     ARACI GÖNDERDİ İDDİASI 
     Genel Başkan Baykal'ın Sarıgül'e "Mitingleri bırak, hallederiz" şeklinde sözler söylediği iddiasına da yanıt verilen broşürde Sarıgül'e ilişkin sert ifadeler kullanılarak şöyle denildi 
     "Tamamen yalan, uydurma. Böyle bir şeyin aslı astarı yok, olamaz. Genel Başkan Baykal, Sarıgül'e böyle birşey söylemedi ama Sarıgül Genel Başkan'a aracı göndererek 'Af istiyorum. Af' dedi. Görüşmek istedi, randevu talepleri geldi. Ama hiçbiri kabul edilmedi. Rapor açıklandıktan sonra Sarıgül'ün bunları söylemesi kafa karıştırmak ve dikkatleri rüşvetten, rüşvetin belgesinden uzaklaştırmak için. O istiyor ki, rüşvet, kirlilik, pislik, usulsüzlük unutulsun, başka şeyler konuşulsun." ÇORLU MİTİNGİNDEN ÖNCE Genel Merkez yöneticilerinden bazıları da Sarıgül'ün 10 Ekim'de Çorlu'da düzenlediği miting öncesinde "birden fazla kanaldan" Genel Başkan Baykal'a "aracı" gönderdiği ve "af" isteğinde bulunduğu bilgisini doğruladı. 
     Bir CHP yöneticisi ANKA'ya yaptığı açıklamada, "Mustafa Sarıgül, Çorlu mitingi öncesinde birden fazla kaynakla Genel Başkan'a ulaşarak af isteğinde bulundu. Genel Başkan bunları açıklama gereği duymadı. Daha sonraki günlerde yine aracılar ile randevu talepleri oldu. Ancak, genel başkan hiçbir şekilde bunlara yanıt vermedi, ihtiyaç da duymadı" diye konuştu. 
     
</TEXT>
</DOC>
