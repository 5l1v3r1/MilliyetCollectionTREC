<DOC>
<DOCNO> 296959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/spor/ysenay.html </URL>
<DATE> 2004/12/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Trabzon tam yol 
</HEADLINE>
<TEXT>



Trabzon şampiyonluk rüyalarına devamda kararlı. Samsunspor ise bu yıl lig performansındaki kötü gidişin kadersizliğini yaşamaktaydı kendi sahasında... 
Evet, ama Samsun'da benim anlayamadığım dört asını kadro dışı bırakma kararı ... Dilerim, ligin bu sempatik ekibine daha büyük dertler açmaz sezon sonlarında... 
Trabzon'a gelirsek... Ziya hocadan sonra oyun formatını hiç bozmadan, kazanarak devam ediyor yoluna... Savunma ve orta alanda herkes sorumluluğunu disiplin içinde koruyor. Gol yollarına çıkış ve sayı bulmadaki ustaları zaten belli Trabzon'un... Fatih Tekke - Gökdeniz ve Yattara gol için akla gelen ilk isimler... Yattara aklını sadece futbola kilitleyip gece yarısı hovardalıklarından uzak dursa Trabzon'un ligdeki yolculuğu çok daha renklenecek... Fatih Tekke, ayrıcalıklı bir kişilik Bordo - Mavili formada... Attığı ikinci goldeki top kullanma klası bir çok son hareket özürlüsü şöhretimize ders olacak ölçeklerdeydi... Öyle ya bir çok anlı - şanlı milli golcümüz kalecilerin açılarını kapattığını göre göre üstüne vurarak güzelim pozisyonları boşa kullanıyorlar. Fatih ise yaptığı aşırtma vuruşla işte bu güzel mesajı verdi, aynı bölgede oynayan şöhreti bol meslek arkadaşlarına... Ayrıca Fatih ikinci sayıdaki o maharetiyle takımına fark yapma kapılarını açtığını da hepimizin bilmesi gerekir. 
Gökdeniz beni düşündürüyor biraz... Orta sahadaki hazırlık paslarına katılmasını zevkle alkışlıyorum ancak rakip ceza sahası içinde beceriksiz son vuruş verimsizliğini de hiç yakıştıramıyorum Gökdeniz'in o sihirli ayaklarına... 
Evet, çok da dostça geçen Karadeniz derbisinden Trabzon üç puanla çıkarken Samsun da taraftarlarını endişeli düşüncelere taşıyacak bir futbol dengesizliği içinde terkediyordu oyunu... 


</TEXT>
</DOC>
