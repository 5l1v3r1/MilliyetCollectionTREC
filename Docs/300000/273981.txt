<DOC>
<DOCNO> 273981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy13.html </URL>
<DATE> 2004/09/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
KESK Genel greve kadar gideriz 
</HEADLINE>
<TEXT>

     Kamu Emekçileri Sendikaları Konfederasyonu KESK Genel Başkanı Sami Evren, yarın yapılacak kamu çalışanları toplu görüşmesinde hükümetin ''inadından vazgeçmesini'' isteyerek, ''Hükümet, taleplerimize cevap vermezse iş bırakma ve genel greve kadar gideriz'' dedi. 
     Sami Evren, Türkiye Araştırmalar Vakfı Salonu'nda Emekli Sen Genel Başkanı Veli Beysülen ile birlikte düzenlediği basın toplantısında, kamu çalışanlarının toplu görüşmelerinin yarın yeniden başlayacağını anımsatarak, en düşük kamu çalışanı ücretinin 484 milyon lira olduğunu, bunun 840 milyon liraya çıkartılmasını istediklerini bildirdi. 
     Bu ücreti hükümetin pazarlık konusu yapmaya çalıştığını ifade eden Evren, ''Biz 840 milyon lira verelim, Sayın Başbakan 30 gün nasıl geçineceğini bize izah etsin. Zaten geçinemez, yarısını kiraya verse, geri kalanını hangi kalemlere harcayacak'' diye konuştu. 
     4688 sayılı Yasa'nın, çalışanların hak arama özgürlüğüne engel oluşturduğunu kaydeden Sami Evren, Başbakan Yardımcısı ile bürokratların toplu görüşmelerde bulunmasını eleştirerek, ''Siz ne söylerseniz söyleyin ses çıkmıyor'' dedi. 
     Evren, 4688 sayılı Yasa'nın antidemokratik bir yasa olduğunu ifade ederek, ''Bu yasa hükümetin lehine bir yasadır ve son sözü hükümet söylüyor. Yasanın iptal edilmesi gerekir'' diye konuştu. 
     Mağdur olan kesimlerin başında kamu çalışanları ile emeklilerin geldiğine dikkati çeken Evren, 7 milyona yakın emeklinin 1 milyon 300 bininin kamu emeklisi olduğunu belirtti. 
     Evren, SSK, Bağ-Kur ve Emekli Sandığı'ndan emekli aylığı alanların ücretleri hakkında bilgi vererek, emekli aylıklarının yoksulluk sınırının altında olduğunu söyledi. 
     Çalışma ve Sosyal Güvenlik Bakanlığı'nın rakamlarına göre işsizliğin arttığına değinen Sami Evren, ''70 milyon insanın gözünün içine baka baka yalan söylemeyelim, doğruyu söyleyelim. Uygulanan ekonomik program ciddi yaralar oluşturmaktadır. Hükümet yeni bir stand-by anlaşması ile yeni bir suç işlemektedir. Sosyal suç işleyen hükemet, görüşme masasında aileleri ile birlikte 10 milyona yakın kamu çalışanının taleplerini karşılayacak iradeden uzaktır'' diye konuştu. 
     ''Hak alınır, verilmez'' görüşünü dile getiren Evren, toplu görüşmelere bütün kesimlerin destek vermesini istedi. 
     Yarınki toplu görüşme sırasında hükümetin inadından vazgeçmesi gerektiğine de değinen KESK Genel Başkanı, Maliye Bakanı Kemal Unakıtan'ın açıkladığı 2.5 katrilyon liralık fazlalığın da kamu çalışanlarına dağıtılması gerektiğini ifade etti. 
     
     ''BÜROKRATLAR, KRALDAN ÇOK KRALCI'' 
     Emekli-Sen Genel Başkanı Veli Beysülen de 840 milyon liralık artışın emeklilelere de uygulanması gerektiğini belirterek, geçen yıl bir defaya mahsus memurlara verilen 160 milyon liranın kendilerine de uygulanmasını istedi. Bu arada söz alan Sami Evren, bu konuda bakanın söz verdiğini ''160 milyon liranın herkesin hakkı olduğunu'' söylediğini bildirdi. 
     Görüşmelerin sonuçlanmasını bütçe sürecinin sonuna kadar beklemeyeceklerini, mücadelelerinin devam edeceğini belirten Evren, hafta sonuna kadar 81 ilde mitinglerin yapılacağını, 3 konfederasyon ile ortak bir eylem belirleyeceklerini söyledi. 
     Sami Evren, hükümetin, taleplerine cevap vermemesi durumunda iş bırakma ve genel greve kadar gidebileceklerini de kaydetti. 
     Daha sonra gazetecilerin sorularını yanıtlayan Evren, bir soru üzerine, Türk-İş Genel Başkanı Salih Kılıç ile görüştüklerini ve uygulanan ekonomik programda eksiklik olduğunu onların da söylediğini belirtti. 
     Emek örgütleri ile örgütlenmekten başka çarelerinin bulunmadığını ifade eden Evren, ortak eylem belirleyeceklerini belirtti. 
     Bir başka soruya karşılık da Evren, bürokratların, artışın bütçeye ne kadar yük getireceği hesabını yaptıklarını ve kendilerinin yaptığı hesaba göre de bütçeden 10 katrilyon lira ayrılması halinde kamu çalışanlarının sorunlarının çözüleceğini kaydetti. 
     Evren, Kamu-Sen'in, toplu görüşmelerde hükümet temsilcisinin toplantıya başkanlık etmesine itaraz ettiği ve bu konuda dava açtığının hatırlatılması üzerine de sadece Kamu-Sen'in değil kendilerinin de buna itirazları olduğunu kaydetti. Evren, toplu görüşme değil, toplu pazarlık etmek istediklerini sözlerine ekledi. 
     
</TEXT>
</DOC>
