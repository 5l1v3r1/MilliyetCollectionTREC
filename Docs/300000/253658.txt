<DOC>
<DOCNO> 253658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur08.html </URL>
<DATE> 2004/07/07/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Afet bölgesinde afet konutları çürümeye terk edilmiş 
</HEADLINE>
<TEXT>

     
     Selçuk Aval 
     

Ağrı'nın Doğubayazıt İlçesi'ne bağlı Yalınsaz Köyü'nde, 1980'li yıllarda sele maruz kalan köylüler için yaptırılan 92 afet konutunun, yol ve içme suyu sağlanmadığı, altyapı hizmetleri götürülmediği için çürümeye terk edildiği bildirildi. 
     Ağrı'nın Doğubayazıt İlçesi'nde meydana gelen depremde hasar gören Yalınsaz Köyü'nde yaşayanlar, yaralarının sarılmasını beklerken, 1980'li yıllarda maruz kaldıkları sel sonrası köyden yaklaşık 5 kilometre uzağa kurulan, altında ahırı bulunan, banyolu modern afet konutlarına taşınmak yerine toprak damlı ilkel konutlarında oturmayı tercih etmişler. Yalınsazlılar, ''Gitmek için yolu, içmek için suyu yok'' dedikleri afet konutlarına günün yöneticilerinin ihmalkarlığı nedeniyle taşınmadıklarını ifade ettiler. 
     20 yılı aşkın süre Yalınsaz Köyü'nün muhtarlığını yapan ve Doğubayazıt İlçesi'nde yaşayan Mustafa Bulut, afet konutlarıyla ilgili olarak o günden beri sakladığı evrakı göstererek, ''Devletimiz bize afet konutu yaptı. Hak sahiplerine teslim bile edilmeyen bu konutlara hiçbir altyapı götürülmediği için kimse taşınmadı'' diye konuştu. 
     
     KESİN KABULÜ 10 YIL ÖNCE YAPILMIŞ 
     Sel yatağında olduğuna karar verilen 92 konut sahibi için yapılan afet konutlarının kesin kabulünün 1994 yılında yapıldığını anlatan Bulut, şunları söyledi 
     ''Konutlar yapılırken ve daha sonra altyapı sorunuyla ilgili defalarca uyarıda bulundum. Dilekçe yazarak yapılan konutların durumunu yetkililere ilettim, kimse ilgilenmedi. Yıllar önce yapılan konutlar şimdi yıkılmaya yüz tutmuş durumda. Devletin parasına yazık değil mi '' Depremde köylerindeki evlerin büyük bölümünün hasar gördüğüne dikkati çeken Bulut, ''Ya bu toprak damlı evlerde insanlar ölseydi hesabını kim verecekti. O zaman, Biz onlara afet evi yaptık ama onlar taşınmadılar şeklinde suçu bize atacaklardı'' diye konuştu. 
     Yalınsazlı Mehmet Ali Karaca da, ''Yapılan konutların elektriği, suyu, yolu olsaydı taşınırdık. Güzelim konutlar harabe halde'' diye konuştu. Mehmet Yakar ise, devletin yaralarını saracaklarına inandığını ifade ederek, ''Ama bazı yetkililer siz afet konutlarına taşınmadınız. Başınızın çaresine bakın derlerse o zaman ne yapacağız '' diyerek, endişesini dile getirdi. 
     Yalınsaz Köyü'nde dere yoluyla ulaşılabilen konutların kapı ve pencerelerinin söküldüğü görüldü. Yalınsazlılar, kapı ve pencerelerin komşu köylerden gelenler tarafından söküldüğünü öne sürdüler. 
     
     ''YAPANIN YANINA KAR KALMIŞ'' 
     Ağrı Valisi Hüseyin Yavuzdemir, elektrik, su, yol gibi altyapı hizmetleri götürülmeden afet konutu yapılmaması gerektiğini belirterek, ''Yalınsaz afet konutları plansız ve programsız yapılmış'' dedi. 
     Yavuzdemir, AA muhabirine yaptığı açıklamada, deprem sonrası yapılacak afet konutları için yer tespitinde köylülerin düşüncelerinin de alınacağını vurgulayarak, ''Yalınsaz köylüleri için yapılan afet konutlarında milli servet heba edilmiştir. Yapanın da yanına kar kalmıştır. Kar kalmaması lazım'' diye konuştu. 
     
</TEXT>
</DOC>
