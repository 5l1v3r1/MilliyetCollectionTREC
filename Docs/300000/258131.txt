<DOC>
<DOCNO> 258131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/guncel/gun06.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
5 polise 744 kez ihraç... 
</HEADLINE>
<TEXT>


TOLGA ŞARDAN Ankara 

Emniyet Genel Müdürlüğü Yüksek Disiplin Kurulu, Çankırı'da genelev mafyasıyla bağlantı kuran polislere ceza yağdırdı. Kurul, 5 polise 744 kez meslekten ihraç cezası verdi. 
Eski Çankırı Valisi Halil Ulusoy'un Eylül 2003'te ortaya çıkardığı ve polis başmüfettişlerince 6 ay yürütülen "genelev soruşturmasının" dosyası sonuçlandırıldı. Müfettişlerin 400'e yakın hayat kadınıyla görüşerek hazırladığı soruşturma dosyasında, sanıklar daha önce "açığa alınan" Kahraman, "acilen" emekli olan Emniyet Müdür Yardımcısı Mahmut Bektaş, "tutuklu" olan eski Asayiş Şube Müdürü Serdar Alptekin, eski Ahlak Bürosu Amiri Mustafa Akkoca ve evrak memuru Nefise Işık'ın durumu değerlendirildi. 

Emniyet tarihinde ilk 
Kurul son toplantısında sanık polislere, işledikleri her suç için ayrı ceza vererek Emniyet tarihinde görülmemiş ölçüde bir ceza uygulamış oldu. Kahraman 5 kez meslekten ihraç, 12 ay ve 16 ay kıdem durdurma Bektaş, 4 kez meslekten ihraç ve 16 ay kıdem durdurma cezası aldı. Organizasyonun başında yer aldığı saptanan Alptekin'e de 408 kez meslekten ihraç ve 16 ay kıdem durdurma cezası verildi. Kurul, Akkoca'ya 257 kez meslekten ihraç ve 12 ay kıdem durdurma Işık'a da 70 kez meslekten ihraç cezası verdi. Böylece verilen 744 kez meslekten ihraç cezası tarihe geçti. 


</TEXT>
</DOC>
