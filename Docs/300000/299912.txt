<DOC>
<DOCNO> 299912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sonsiy26.html </URL>
<DATE> 2004/12/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
CHP'li Öymen "AB'nin üyesi olmaz istiyoruz, kölesi değil" 
</HEADLINE>
<TEXT>

     CHP Genel Başkan Yardımcısı Onur Öymen, Türkiye'nin Brüksel'deki AB Zirvesi'nde başarılı olamadığını ileri sürerek, ''Biz, AB'nin üyesi olmak istiyoruz, AB'nin kölesi olmak istemiyoruz'' dedi. 
     Öymen, YTÜ Oditoryumu'ndaki ''17 Aralık Sonrası KKTC, Türkiye ve AB'' konulu panelde yaptığı konuşmada, Brüksel zirvesinden çıkan belgeyi dikkatle değerlendirdiklerini ifade etti. 
     Türkiye'nin ne almak istediği ve ne aldığı konusundaki ölçünün, Cumhurbaşkanı başkanlığındaki zirveden çıkan karar olduğunu vurgulayan Öymen, şunları kaydetti 
     ''Ne diyoruz kararda 'Biz koşulsuz müzakereler için karar almak istiyoruz.' Sayın Başbakan, Dışişleri Bakanı ne diyorlar 'biz zirveden koşulsuz tarih almaya gidiyoruz.' Kıbrıs'ın tanınması konusunda, 'mesele çözülmeden Kıbrıs'ı tanımayız.' Şimdi zirveden çıkan karara bakınız bu beklentilerimize uygun mudur Sağduyu sahibi bir insan çıkıp 'tüm bunları aldık' diyebilir mi Bütün dünya liderleri ve yabancı basın bu belgenin ağır koşullarla dolu olduğunu yazmıyor mu, söylemiyor mu Siz bakınca görmüyor musunuz Demek ki bizim beklentilerimize uygun değil.'' Öymen, zirvede çıkan kararda öne sürülen şartların başka aday ülkelerden istenip istenmediğine bakıldığında da, ne daha önceki adaylara ne de Türkiye ile üyelik müzakerelerine başlanmasına karar verilen Hırvatistan'a yönelik olarak ''ucu açık müzakereler'' ve ''kısıtlamalar'' gibi koşullar bulunmadığını söyledi. 
     ''Bu görüşleri üzüntüyle ifade ettiklerini'' vurgulayan Öymen, ''Biz de hükümetle birlikte bir milli takım gibi çalıştık, gece-gündüz. AK Partili milletvekilleriyle tüm Avrupa ülkelerini dolaştık, aynı şeyleri söyledik. O bakımdan ben onların takımı maçı kaybetti demiyorum, hepimiz kaybettik, Türkiye kaybetti bu maçı. Çok başarısız bir sınav verdik, çok olumsuz bir sonuç aldık. İşin gerçeği budur'' diye konuştu. 
     Türkiye'nin yeni üye olan ülkelerle Ankara Antlaşması'nı hemen imzalama yükümlülüğü bulunmadığını savunan Öymen, yeni ülkeler bir yana, bundan 10-15 yıl önce üye olan 6 ülkeyle Türkiye'nin Ankara Antlaşması'nı uyarlama protokolü imzalamadığını, şimdi Rumlar söz konusu olduğu için bunun imzalanmasının istendiğini söyledi. 
     
     ''DENKTAŞ'IN SÖZLERİ PROTESTO ALKIŞI'' 
     Öymen, ''zirveyle ilgili bilgi verilen Denktaş'ın geleneksel nezaketiyle 'elinize sağlık' demesinin bayrak yapıldığını'' savunarak, ''Benim okuyabildiğim kadarıyla Denktaş'ın nezaket cümleleri bir protesto alkışıdır'' dedi. 
     Dışişleri Bakanı Abdullah Gül'ün 'Kıbrıs meselesi çözülmeden, tanımamız mümkün değil' dediğini hatırlatan Öymen, şöyle konuştu 
     ''Burada taahhüt ediyorsun, 3 Ekim'den önce tanıyacağız diye. Nasıl çözeceksiniz bunu Annan Planı'nı karşı taraf daha AB'ye üye olmadan reddetmiş. Şimdi AB'ye üye olduktan sonra kabul eder mi, niçin etsin Annan Planı'nı nasıl kabul ederler, koşullarını ağırlaştırırsınız, Türk tarafı için daha da ağır hükümler içeren, Rumları tatmin edecek hükümler koyarsınız, ondan sonra Rumlar yeni bir referandumla kabul ederler. Siz de diyeceksiniz ki Kıbrıs meselesini çözdük, şimdi yeni kurulan Kıbrıs devletini tanıyoruz. Diplomasi dilinde buna çözmek demiyorlar, çözülmek diyorlar. Ama biz çözülmeyeceğiz. Atatürk'ün kurduğu TBMM hiçbir zaman çözülmeyecektir.'' 
     
     ''SORUN TBMM'DE AŞILIR'' 
     Bütün bunların TBMM'de aşılabileceğini ifade eden Öymen, konuşmasını şöyle tamamladı 
     ''Meclis'te bir karar çıkarırız, deriz ki 'Türkiye Cumhuriyeti Hükümeti tam üyelikten başka koşullarla masaya oturmaz, hiçbir aday ülkeden daha geri koşulları, AB müktesebatında olmayan dayatmaları kabul etmez, en önemlisi meşru olmayan, uluslararası antlaşmaları ihlal ederek devlete el koyan Güney Kıbrıs Rum yönetimini tanıyacak hiçbir protokol imzalamaz.' Meclis'ten alırız böyle bir karar, veririz Hükümet'in eline, gidin deriz bununla masaya oturun. Bunu kabul etmezlerse kabul edecekleri güne kadar beklemesini biliriz. Ama hiçbir zaman ikinci sınıf bir devlet muamelesi yapmalarına müsaade etmeyiz. Biz AB'nin üyesi olmak istiyoruz, AB'nin kölesi olmak istemiyoruz.'' 
     
</TEXT>
</DOC>
