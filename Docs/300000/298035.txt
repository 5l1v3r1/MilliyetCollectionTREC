<DOC>
<DOCNO> 298035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur63.html </URL>
<DATE> 2004/12/15/ </DATE>
<TIME> 19.52 </TIME>
<AUTHOR>  </AUTHOR>
<HEADLINE>
Hasvak, "Yılın Adamları" ödüllerini verdi 
</HEADLINE>
<TEXT>

     Devlet Hastaneleri ve Hastalara Yardım Vakfı'nca HASVAK , başarılı çalışmaları nedeniyle seçilen ''yılın başarılı adamlarına'' ödülleri verildi. 
     Vakıfbank Konferans Salonu'ndaki ödül töreninde konuşan HASVAK Başkanı Engin Öztürk, vakfın kuruluşunun 30. yılının kutlandığını ve seçilen 30 devlet adamı, siyasetçi, hukukçu, bürokrat ve çeşitli meslek kuruluşları temsilcilerini ödüle layık gördüklerini söyledi. 
     Buna göre, Başbakan Recep Tayyip Erdoğan, ''Yılın Siyasetçisi'' seçildi. Erdoğan'ın ödülünün makamında daha sonra verileceği bildirildi. 
     ''Yılın Devlet Adamı'' seçilen TBMM Başkanı Bülent Arınç'ın ödülünü TBMM Başkanvekili İsmail Alptekin aldı. 
     ''Yılın Hukukçusu'' seçilen Anayasa Mahkemesi Başkanı Mustafa Bumin, ödül alırken yaptığı konuşmada, HASVAK Başkanı Engin Öztürk'ün başarılı çalışmalarını yıllardır yakından izlediğini belirterek, başarılar diledi. 
     ''Yılın Bakanı'' seçilen Mehmet Ali Şahin'in ödülü ise Danışmanı Selahattin Toraman tarafından alındı. 
     Törende, ''Yılın Bürokratı'' seçilen Toplu Konut İdaresi Başkanı Erdoğan Bayraktar'a ödülü verildi. 
     ''Yılın Parlamenteri'' seçilen AK Parti Balıkesir Milletvekili Turan Çömez, ''Yılın Özel Sektör Temsilcileri'' olarak ATO Başkanı Sinan Aygün ve ASO Başkanı Zafer Çağlayan ve ''Yılın Bankacısı'' seçilen Vakıfbank Genel Müdürü Aziz Ahmet Kaçar da ödüllerini aldı. 
     Törende ayrıca, bazı gönüllü kuruluş temsilcileri, bazı belde ve belediye başkanları ile bazı basın kuruluşu temsilcilerine de ödülleri verildi. 
     
</TEXT>
</DOC>
