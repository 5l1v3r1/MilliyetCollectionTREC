<DOC>
<DOCNO> 289243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko22.html </URL>
<DATE> 2004/11/16/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Buhar gücüyle ucuz elektrik 
</HEADLINE>
<TEXT>

     Aksaray Valisi Hüseyin Avni Coş, Aksaray'da yapılacak sondajlarda 200 derece sıcaklıkta suya rastlanması durumunda, buhardan elde edilecek enerjinin maliyetinin 1-1.5 senti geçmeyeceğini söyledi. 
     Coş, ön araştırmalarda Aksaray'ın jeotermal enerji kaynakları açısından çok zengin olduğunun saptandığını ancak, bugüne kadar hazır durumdaki bu enerjiden yararlanılamadığını belirtti. 
     Maden Tetkik ve Arama Genel Müdürlüğü MTA tarafından Aksaray'da yapılan son araştırmalarda, birkaç bölgede ciddi jeotermal kaynaklar tespit edildiğini vurgulayan Coş, şunları kaydetti 
     ''Jeotermal kaynakların bulunduğu yörelerde MTA'nın yaptığı etüd çalışmalarında olumlu sonuçlar elde edilmiştir. MTA, bin 500 metre derinliğinde sondaj çalışmalarını 2005 yılının bahar aylarında başlatacak. Baharda yapılacak sondajlarda 200 derece sıcaklıkta suya rastlanması durumunda, buhardan elde edilecek enerjinin maliyeti 1-1.5 senti geçmeyecek. Piyasaya göre oldukça düşük fiyatlardan elde edilecek elektriğin yanı sıra, jeotermal enerjiyi ısınma ve tarım gibi değişik şekillerde toplumun hizmetine sunmak istiyoruz.'' Özel sektörün de jeotermal kaynaklara büyük ilgi duyduğunu anlatan Coş, söz konusu enerjinin işletilmesi konusundaki planlamanın önümüzdeki zaman dilimi içinde yapılacağını sözlerine ekledi. 
     
</TEXT>
</DOC>
