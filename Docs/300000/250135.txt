<DOC>
<DOCNO> 250135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/siyaset/siy07.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailli bakan Kendimizi tutamayabiliriz 
</HEADLINE>
<TEXT>


BURÇUN İMİR Kudüs DHA 


İsrail Dışişleri Bakanı Silvan Şalom, Başbakan Recep Tayyip Erdoğan'ın Filistinlilere yapılan saldırıları "devlet terörü" diye nitelendirmesi ve "İsrail anti - semitizm" uyguluyor sözlerine sert bir yanıt vererek, "Erdoğan'ın aleni eleştirilerine yanıt vermemekte kendimizi daha fazla tutamayabiliriz" dedi. İsrail Parlamentosu Dış İlişkiler ve Savunma Komitesi'nde üyelere bilgi veren Dışişleri Bakanı Şalom, Erdoğan'ın yorumlarının Türk - İsrail ilişkilerinin yapısına zarar verecek nitelikte olduğunu söyledi. 

"İsrail, Kürtleri eğitmedi' 
CNN Türk'e konuşan İsrail'in Ankara Büyükelçisi Pinhas Avivi, İsrail'in Kuzey Irak'taki Kürt komandoları eğittiği yönündeki haberleri yalanlayarak, "Kesinlikle böyle bir şey söz konusu değildir. Biz, asla Türkiye ile ilişkilerimizi böyle aptalca şeyler yaparak riske atmayız" dedi. Komşu ülkelerin İsrail ile Türkiye'nin "harika" ilişkisini bozmaya çalıştığını ifade eden Avivi, "Kuzey Irak'ta kurulacak Özerk bir Kürt devletine karşıyız" diye konuştu. 


</TEXT>
</DOC>
