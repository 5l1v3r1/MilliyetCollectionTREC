<DOC>
<DOCNO> 284590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yazar/tamer.html </URL>
<DATE> 2004/10/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
41.5 milyon banka kartına hayat öpücüğü 
</HEADLINE>
<TEXT>

Cumhuriyetimizin 81. yılını kutladığımız dünkü 29 Ekim sabahı, törenler nedeniyle kapatılan yollarda ulaşım, biraz sorunlu ve geçikmeli de olsa, ben yine gazetedeki odamda, size bu yazıyı yazmak üzere masamın başındayım. 
Her gün yazı yazan biri olarak sabahın ilk keyfi, sizlerin yazımla ilgili olumlu - olumsuz değerlendirmeleriniz ve katkılarınızla buluşmak... 
Bugün önümdeki onlarca e - postadan ilgimi en fazla çekenler, gazetemizdeki anonsu görüp de önceki akşam Okan Bayülgen'in NTV'deki programında benim YTL hakkında konuşacağımı sanarak 2 saat ekran başında bekleyen okurlarımın birbirinden ilginç yorumları. Bir de Bayülgen'in 4 ayrı tipi canlandırdığı enfes banka kartı reklamıyla ilgili olarak günler sonra gönderilen ayrıntılı bilgi notu 

Hele önlüklü Okan 
TV'de reklam izlemem. Bu yüzden de herhangi bir sohbette konu reklamlara geldiğinde, genelde fransız kalırım. Bankalararası Kart Merkezi'nin BKM reklamı ise benim için bir istisna. Bayülgen'in canlandırdığı şaşkın hırsızı da, alışveriş yapan iriyarı teyzeyi de, bakkalı da, kasanın arkasındaki önlüklü çocuğu da her seferinde keyifle izliyorum. Konuşmaları ezberledim neredeyse... Bu yüzden de reklamla ilgili ayrıntılı bilgi notunu, aradan günler geçtikten sonra e - postamda bulunca şaştım. Bayülgen'in önceki akşamki programına benim de katılacağımın defalarca NTV'den anons edilmesinden dolayı olmalı 
Nedeni ne olursa olsun, konu çok önemli. Yıllar yılı halkımızı, sahip olmadığı parayı harcamak üzere kredi kartıyla alışverişe özendiren ve bu uğurda yaptıkları reklam milyar dolarla ifade edilebilecek bankalarımızın aklına nihayet, atıl duran banka kartları gelmiş. 

41.5 milyon ATM kartı 
Son verilere göre Türkiye'de 24 milyon 800 bin adet kredi kartına karşılık, 41 milyon 500 bin adet banka kartı var halkımızın cebinde. Ve Almanya - Fransa gibi bizden çok daha zengin ülkelerin halkları, kartlı alışverişlerin çoğunluğunu banka kartıyla yaptıkları halde Almanya'da 60 , bizim bankalarımız halkın cebine bu kartları koymuşlar, ancak bugüne dek ATM'lerden para çekmek dışındaki marifetlerini hiç ön plana çıkartmamışlar. Belki banka kartıyla alışveriş yapma imkanımızın bulunduğu 700 bin işyeri yan çizdiğinden, belki halkımız kendi parasıyla değil de olmayan parasıyla borçlanarak alışverişe özendirildiğinden.... 
Her neyse. 2 ay sürecek bu kampanya çok isabetlidir. Enflasyonun tek haneli rakamlara düştüğü ve yılbaşında Türk Lirası'ndan 6 sıfır atılacağı için zamanlaması da fevkalade uygundur. 

4 milyon dolar 
Kampanyanın mali portesi 4 milyon dolar. TV reklamlarının yanı sıra açık hava, radyo, sinema reklamları da var. Ayrıca 300 kişilik bir tanıtım ekibi, başta İstanbul, Ankara ve İzmir gibi büyük kentler olmak üzere Türkiye genelinde 50 - 60 bin işyerini ziyaret ederek eğitim verecek. 
Bayülgen'in reklam filmiyle ilgili olarak e - postama gelen ayrıntılı bilgi notunda BKM Genel Müdürü Sertaç Özinal'ın görüşlerine de yer verilmiş. Özinal'a göre Türkiye'de kartla alışverişlerin 99.5'ini kredi kartları oluşturuyor. Banka kartlarının payı sadece 0.5. 
Umarız her süpermarkette bir ATM saçmalığı artık son bulur. Adam evine sebze - meyve alacak, marketteki ATM'den para çekip kasada ödüyor Oysa tıpkı kredi kartı gibi banka kartıyla kasada ödeme yapması mümkün. Tek fark, POS makinesine şifresini girecek ki hesabında para bulunup bulmadığı görülsün. 
Altyapısı yıllardır hazır olan bu sisteme sahip çıkalım. Nakit yerine banka kartıyla ödeme yaparak, kayıt dışı ekonominin kayda geçmesine de destek vermiş oluruz. Bu çağrım öncelikle parasını kontrollü harcamak isteyen, dolayısıyla da kredi kartına itibar etmeyen tüketicilere... 



</TEXT>
</DOC>
