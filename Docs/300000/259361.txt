<DOC>
<DOCNO> 259361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonspo33.html </URL>
<DATE> 2004/07/30/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Beşiktaş Kararların alınması yönetimdeki akıl çalışmasının ürünüdür 
</HEADLINE>
<TEXT>

     Beşiktaş Kulübü Yönetim Kurulu, ''Başkan Yıldırım Demirören ve Asbaşkan Kıvanç Oktay'ın, önemli kararları diğer yöneticilere danışmadan aldıkları'' iddiaları üzerine bir açıklama yaparak, tüm projelerin oluşumu ve kararların alınmasının, yönetim kurulundaki ortak akıl çalışmasının ürünü olduğunu bildirdi. 
     Demirören ve Oktay dışındaki yönetim kurulu üyelerinin imzasıyla yapılan yazılı açıklamada, bir gazetede yer alan haberin asılsız olduğu ve yönetim kurulu üyelerini rencide ettiği vurgulanarak, ''Biz yöneticilerin tamamı, ilk günden bu yana kendi sorumluluk alanlarımızdaki çalışmalarımızı büyük bir özveriyle yapmakta, Beşiktaşlılık değerleri çerçevesinde kulübümüze büyük katkılar yaratacak projeleri tek tek hayata geçirmekteyiz. Temel anlayışımız, tüm yöneticilerimizin, üstlendiği sorumluluk alanlarındaki görevleri çerçevesinde hedefe ulaşmak için her türlü özveriyi gösterip, inisiyatif almaktan kaçınmamasıdır'' denildi. 
     Açıklamada, tüm projelerin oluşumu ve kararların alınmasının, yönetim kurulunun ortak akıl çalışmasının ürünü olduğu, ancak belli noktalara ulaşılmadan bunların kamuoyuyla paylaşılmadığı dile getirildi. 
     Açıklamada şöyle denildi 
     ''Reklam yapmaktan ziyade iş yapmayı ve sorunları çözmek için ortam yaratmayı amaçlayan bu anlayış karşısında, medyada bu ve daha önce kaleme alınmış yargı-yorum yazıları, biz yönetim kurulu üyelerini ve camiamızı hem şaşırtmakta, hem de üzmektedir. 
     Spor kulüplerinin ana gündemini futbol şubeleri oluşturmaktadır. Taraftarımızın ve kamuoyunun yönetim kurulumuzdan beklentisi, futbol takımının ülkemizde ve Avrupa'da büyük başarılar göstermesidir. 100. yıl şampiyonluğumuzdaki katkısı herkes tarafından bilinen yönetim kurulu üyemiz Kıvanç Oktay, bu beklentiyi karşılamak üzere çok önemli çalışmalar yapmakta ve bu konuda yönetim kurulumuzu bilgilendirmektedir. 
     Yönetim kurulundaki temel anlayışımız, tüm yöneticilerimizin, üstlendiği sorumluluk alanlarındaki görevleri çerçevesinde hedefe ulaşmak için her türlü özveriyi gösterip, inisiyatif almaktan kaçınmamasıdır. Bu nedenle, futbolla ilgili konularda, yönetim kurulunda oluşturulan ortak akıl platformunda Kıvanç Oktay, tek yetkili olarak görevlendirilmiş olup, bu konudaki kararların başkan ve ilgili sorumlu yönetici aracılığıyla basına duyurulması, kulübümüzün anlayışını yansıtmaktadır. 
     Başkanımız Yıldırım Demirören ve futbol şubesi başkanı Kıvanç Oktay'a yapılan bu haksız suçlamayı kınıyor ve bu tip yazıların kasıtlı olduğunu düşünüyoruz. Yönetim kurulu olarak tek hedefimiz, birlik ve bütünlük içinde Beşiktaş'ı başarıya ulaştırmaktır.'' 
     
</TEXT>
</DOC>
