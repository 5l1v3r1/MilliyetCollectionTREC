<DOC>
<DOCNO> 275910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/soneko22.html </URL>
<DATE> 2004/09/29/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Vergi indirimi için alternatifler düşünülüyor... 
</HEADLINE>
<TEXT>

     Ekonomi yönetimi, vergi oranlarındaki indirime ilişkin teknik çalışmalarını sürdürüyor. 
     Edinilen bilgiye göre, Başbakan Recep Tayyip Erdoğan ile Maliye Bakanı Kemal Unakıtan'ın da açıkladığı vergi oranlarında indirim yapılması konusunda, çeşitli alternatifler üzerinde duruluyor. 
     Hazıklıkları süren 3 yıllık yeni ekonomik program çerçevesinde IMF ile de tartışılan vergi düzenlemelerinde, gelir, kurumlar, katma değer ve banka sigorta muameleleri vergisi başta olmak üzere, geniş kitleleri ilgilendiren vergilerde ne yapılabileceği tartışılıyor. 
     Bu arada daha önce çıkarılan vergi düzenlemeleri uyarınca, kurumlar vergisi oranı 1 Ocak 2005'de yüzde 33'den 30'a düşecek. Teknik çalışmalarda, kurumlar vergisi oranının, 2006 yılında da birkaç puan daha aşağı çekilip çekilemeyeceği belirlenecek. 
     Gelir vergisi tarifesinin de yeniden gözden geçirildiği çalışmada, kurumlar vergisine paralel gelir vergisinde de az da olsa bir oran indirimine gidilip gidilmemesi araştırılıyor. 
     
     KDV ORANLARI 
     Vergi oranlarında indirim çalışmalarının ağırlıklı bir diğer maddesini de, katma değer vergisi oranları oluşturuyor. 
     Halen yüzde 1, yüzde 8 ve yüzde 18 olarak uygulanan KDV'de yüzde 18'lik genel oranda 1-2 puanlık indirim yapılması da tartışılan alternatifler arasında bulunuyor. 
     Ancak geçmişte yapılan KDV indirimi sırasında, iddiaların aksine vergi gelirlerinde artış değil, tam tersine bir azalma olması ekonomi yönetimini düşündürüyor. 
     Diğer yandan KDV oranlarında genel indirim olmasa dahi, bazı ürünlere uygulanan KDV'nin yeni yılda aşağı çekilmesi hemen hemen kesinleşti. 
     Bu çerçevede ilacın ardından tedavi hizmetlerine uygulanan KDV de, 1 Ocak 2005'den geçerli olmak üzere yüzde 18'den yüzde 8'e düşürülecek. 
     Halen devlet, SSK ve üniversite hastanelerinin yanı sıra kamu yararına faaliyette bulunan vakıflar ile Bakanlar Kurulu'nca vergi muafiyeti tanınan derneklerin, kuruluş amaçlarına uygun olarak işlettikleri hastane ve diğer sağlık kuruluşları, KDV'den istisna bulunuyor. 
     Tedavi hizmetlerindeki KDV indirimi, bu nedenle daha çok özel hastane ve diğer sağlık kuruluşları ile doktor muayenehane ücretlerinde bir düşüşe yol açacak. 
     
     IMF, ORAN SAYISINDA İNDİRİM İSTİYOR 
     Öte yandan IMF'nin, yeni Ekonomik Program görüşmelerinde, KDV'de oran sayısının 3'den 2'ye indirilmesini istediği öğrenildi. 
     IMF yetkilileri, bunun ''yüzde 1'lik KDV uygulanan ürünlere istisna getirilmesi'' ya da ''yüzde 1 ile yüzde 8'lik oranların tek bir oran altında birleşmesi'' yoluyla yapılması önerisinde bulundu. 
     Ancak Maliyeciler, yüzde 1'lik orana istisna halinde, bu tarifeye ilişkin listedeki ürünleri ihraç etmeyip de yurtiçinde alım-satım yapanların sıkıntı yaşayacağını belirttiler. Aynı şekilde yüzde 1'lik tarifeye tabi finansal kiralamaya konu mallar için de, sorun ortaya çıkabileceğine işaret ettiler. 
     
     ''HERŞEY OLABİLİR'' 
     Bir ekonomi bürokratı ise yeni yılda vergi oranlarında ''bilinenler dışında indirim olabileceği gibi, hiçbir değişikliğe gidilmeyebileceğini'' bildirdi. Aynı bürokrat, şu değerlenmeyi yaptı 
     ''Vergi oranlarında değişiklik, çok yönlü bir çalışma ve hesaplamayı gerektiriyor. Bütçe dengelerine bakılacak, IMF ile yapılan görüşmelerde bu konuda bir mutabakat gerekecek. Sonuçta yapılacak teknik çalışmalar, siyasi otoritenin önüne konulacak ve onlar nihai kararı verecek. Bu şartlarda, oranlarda genel bir indirim de olabilir, kurumlar vergisinde bilinen oran düşüşü ve KDV'de belli kalemler dışında hiç bir şey de olmayabilir.'' 
     
</TEXT>
</DOC>
