<DOC>
<DOCNO> 271813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur48.html </URL>
<DATE> 2004/09/14/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Irak'ta kaçırılan tercüman serbest bırakıldı, ailesi mutluluktan uçuyor 
</HEADLINE>
<TEXT>

     Irak'ta 24 Temmuz tarihinde kaçırılan tercüman Aytullah Gezmen'in serbest bırakıldığı yönündeki haberler, Hatay'ın İskenderun İlçesi'ndeki baba evinde sevinç yaşattı. 
     Anne Fatma ve baba Abdülhamit Gezmen, bazı televizyon kanallarında yayınlanan, oğullarının serbest bırakıldığı yönündeki haber ve görüntüleri gözyaşları içinde izledi. 
     Günlerdir evlat acısıyla yaşadıklarını belirten Fatma Gezmen, ''Şükürler olsun. Milyarlar kazanacağını da bilsem bir daha oğlumu oralara göndermem. Bizim için hayat yeniden başlıyor'' dedi. 
     Irak'ta kardeşini arayan ancak herhangi bir bilgiye ulaşamayan Hüseyin Gezmen de mutluluk içinde olduklarını söyledi. 
     Oğlunu kurban keserek karşılayacaklarını söyleyen baba Abdülhamit Gezmen'in, 50 gündür sakallarını kesmediği bildirildi. 
     
</TEXT>
</DOC>
