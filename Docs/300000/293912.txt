<DOC>
<DOCNO> 293912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sontur33.html </URL>
<DATE> 2004/12/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Duruşma çıkışında avukata saldırı .. 
</HEADLINE>
<TEXT>

     Gaziantep'te, aleyhinde savunma yapan avukata sinirlenen sanık ve kardeşi, duruşma çıkışında avukata saldırınca tutuklandılar. 
     Gaziantep 5. Asliye Ceza Mahkemesi'nde, sahte sağlık karnesi düzenlediği iddiasıyla tutuksuz yargılanan Harun Kılçık, duruşma sırasında aleyhine savunma yapan müşteki avukatı Nedim Dilek'le, duruşma sonunda tartışmaya başladı. Tartışmanın kavgaya dönüşmesi üzerine sanık Harun Kılçık ile kardeşi İlhan Kılçık, avukat Nedim Dilek'e saldırdı. 
     Güvenlik güçlerinin ve duruşma salonunda bulunan görevlilerin olaya müdahale etmesinin ardından, 5. Asliye Ceza Mahkemesi Hakimi Hayri Kaynar, ''mahkemenin huzurunu bozdukları'' gerekçesiyle sanık Harun Kılçık ve kardeşi İlhan Kılçık'ın tutuklanmasına karar verdi. 
     
</TEXT>
</DOC>
