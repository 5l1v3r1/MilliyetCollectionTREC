<DOC>
<DOCNO> 274326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonspo15.html </URL>
<DATE> 2004/09/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
12 Dev Adam'ın sayı makinesi Hidayet... 
</HEADLINE>
<TEXT>

     34. Avrupa Erkekler Basketbol Şampiyonası Eleme Grubu'nda A Milli Takım, yaptığı 5 maçı da kazanırken, Hidayet Türkoğlu skorer yanıyla ön plana çıktı. 
     Hidayet, milli takımın yaptığı 5 maçta rakip potalara atılan 398 sayının 93'ünü üreterek, takımın skor yükünü taşıdı. 
     A Milli Takım'ın ABD'deki Dünya Şampiyonası'nda ve son olarak 33. Avrupa Erkekler Basketbol Şampiyonası Finalleri'nde ortaya koyduğu performansla çok eleştirilen Hidayet, son 5 maçtaki oyunuyla eski günlerine döndüğünü gösterdi. 
     NBA'deki performansını milli takıma yansıtamadığı yönünde eleştiriler gelen milli oyuncu, antrenör Bogdan Tanjevic yönetiminde skorer oyunuyla adeta yeniden doğdu. 
     
     PERFORMANSINI ARTIRDI 
     Eleme grubu maçlarında Türkiye'nin deplasmanda Bosna Hersek'i 75-65 yendiği maçta 14 sayı üreten Hidayet, daha sonraki maçlarda performansını artırdı. 
     Milli takımın 2. maçında 85-57'lik galibiyette 19 sayı bulan Hidayet, Hollanda karşılaşmasında 21, Bosna Hersek karşısında 18 ve deplasmandaki Estonya maçında 21 sayıyla takımına büyük katkı sağladı. 
     
     SON 4 MAÇTA EN SKORER OYUNCU OLDU 
     Hidayet, eleme grubundaki son 4 maçta ise takımın en skorer oyuncusu oldu. 
     Millilerin ilk maçında Bosna Hersek karşısında 14 sayı üreten Hidayet, bir diğer NBA oyuncusu olan ve 20 sayı bulan Mehmet Okur'un ardından ikinci skorer oyuncu olarak ön plana çıktı. 
     Hidayet, eleme grubundaki son 4 maçta takımı adına ürettiği sayılarla en skorer oyuncu oldu. 
     
</TEXT>
</DOC>
