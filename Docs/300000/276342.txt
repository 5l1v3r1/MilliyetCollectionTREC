<DOC>
<DOCNO> 276342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonyas11.html </URL>
<DATE> 2004/09/30/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Organ bağışının en fazla olduğu il İzmir... 
</HEADLINE>
<TEXT>

     Sağlık Bakanı Recep Akdağ, Türkiye genelinde 2002 yılında bin 73, 2003 yılında 984 kişi olmak üzere toplam 2 bin 57 kişi organlarını bağışladığını belirterek, bu sonuçların toplumun organ bağışı konusuna duyarsız olduğunu gösterdiğini kaydetti. 
     Akdağ, yaptığı yazılı açıklamada, bakanlıkça Türkiye genelinde organ bağışında bulunan kişilerin temel özelliklerinin belirlenmesi, organ bağışçılarının illere göre dağılımının tespiti amacıyla 1 Ocak 2002 ile 31 Aralık 2003 tarihleri arasında yapılan araştırmanın sonuçlarını açıkladı. 
     Araştırma sonuçlarının toplumun organ bağışı konusuna duyarsız olduğunu gösterdiğini belirten Akdağ, Türkiye'de yeterli sayıda Organ Nakil Merkezi ve deneyimli bilim adamı olmasına rağmen, nakil sayılarının henüz istenilen düzeye ulaşamadığını belirtti. 
     ''Vatandaşlarımızın organ bağışında bulunmaları ve hayatını kaybeden yakınlarının doku ve organlarını bağışlamaları hayat kurtarmaya vesile olacaktır'' diyen Bakan Akdağ, Sağlık Bakanlığı'nda organ bağışının artırılması ve organ nakli hizmetlerinin hedeflenen düzeye çıkarılması amacıyla geniş kapsamlı çalışmalar yapıldığını kaydetti. 
     Akdağ, organ ve doku nakli hizmetlerinde yaşanan en önemli sorunun organ ve doku bağışının temini olduğunu belirterek, Diyanet İşleri Başkanlığı'nın ''organ bağışı konusunda, İslam dini açısından hiçbir sakınca olmadığı, hayat kurtarmaya vesile olunmasının önemli bir insani görev olduğu'' yönünde yayımladığı fetvanın konuya dini yönden önemli açıklık getirdiğini ifade etti. 
     
     BAĞIŞÇILARIN YÜZDE 50.9'U ERKEK 
     Araştırma sonuçlarına göre, Türkiye genelinde 2002 yılında bin 73, 2003 yılında ise 984 kişi olmak üzere toplam 2 bin 57 kişinin organlarını bağışladığını belirten Akdağ, şöyle devam etti 
     ''Organ bağışının en fazla olduğu iller sırasıyla yüzde 21.8 ile İzmir, yüzde 13.4 ile İstanbul, yüzde 8.3 ile Aydın, yüzde 6.8 ile Denizli, yüzde 5.3 ile Antalya, yüzde 4.6 ile Ankara ve yüzde 4.2 ile Kocaeli illerimiz. Ağrı, Ardahan, Bartın, Batman, Bayburt, Bingöl, Bitlis, Edirne, Eskişehir, Gümüşhane, Hakkari, Iğdır, Kars, Kastamonu, Kırıkkale, Mardin, Nevşehir, Siirt, Sinop, Şanlıurfa, Şırnak, Tunceli ve Yozgat illerimizde 2002 ve 2003 yıllarında organ bağışı yapılmadığını tespit ettik.'' Bakan Akdağ, organ bağışında bulunan 2 bin 57 kişinin yüzde 35.4'ünün 18-27 yaş, yüzde 26.7'sinin 28-37 yaş, yüzde 20.9'unun 38-47 yaş, yüzde 11.9'unun 48-57 yaş, yüzde 5.2'sinin de 58-62 yaş grubu içinde yer aldığını belirterek, bu kişilerin, yüzde 50.9'unun erkek, yüzde 49.1'ini bayan olduğunu bildirdi. 
     
     BAĞIŞ, EN ÇOK DEVLET HASTANELERİNE YAPILIYOR 
     Organ bağışında bulunmak için başvurulan kurumların başında yüzde 41.1 ile devlet hastanelerinin geldiğini belirten Akdağ, devlet hastanelerini sırasıyla yüzde 27.9 ile sağlık grup başkanlıkları ve il sağlık müdürlükleri, yüzde 14 ile emniyet müdürlükleri, yüzde 11.8 ile eğitim araştırma hastaneleri, yüzde 4.1 ile özel ve yüzde 1.1 ile üniversite hastanelerinin izlediğini kaydetti. 
     
     ''EĞİTİM DÜZEYİ ARTTIKÇA, BAĞIŞ ARTIYOR'' 
     Akdağ, organ bağışında bulunan kişilerin yüzde 93.2'sinin tüm organlarını bağışladığını belirterek, şu görüşleri dile getirdi 
     ''Eğitim düzeyi yükseldikçe organ bağışlarında artış olması, bu konuda eğitimin önemini göstermektedir. Türkiye'de, organ ve doku nakli bekleyen hastaların sayısı her geçen gün artmakta, özellikle kalp ve karaciğer nakli bekleyen hastalar, uygun organ bulunamaması nedeniyle yaşamlarını kısa süre içinde kaybetmektedir. Organ bağışı konusunda tüm vatandaşlarımızın konuya duyarlı olması, hayat kurtarmaya vesile olacaktır. Vatandaşlarımızın organ bağışında bulunmaları ve hayatını kaybeden yakınlarının doku ve organlarını bağışlamaları hayat kurtarmaya vesile olacaktır.'' Organ ve Doku Alınması, Saklanması ve Nakli Hakkında Kanun hükümleri doğrultusunda 18 yaşını dolduran kişilerin ölümlerinden sonra kullanılmak üzere organ ve dokularını bağışlamak istediklerinde, sağlık kurum ve kuruluşlarında bulunan organ bağış bürolarına başvurmalarının yeterli olduğunu belirten Akdağ, organlarını bağışlamak isteyenlerin, iki tanık önünde organ bağış senetlerini imzalayarak bu isteklerini gerçekleştirebileceklerini kaydetti. 
     
</TEXT>
</DOC>
