<DOC>
<DOCNO> 266101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sontur43.html </URL>
<DATE> 2004/08/24/ </DATE>
<TIME> 19.17 </TIME>
<AUTHOR>  </AUTHOR>
<HEADLINE>
Narkoz verilen hastanın komaya girdiği iddiası... 
</HEADLINE>
<TEXT>

     Gaziantep'te, bel fıtığı için ameliyata alınan hastanın, narkoz verilmesinin ardından komaya girdiğini iddia eden ailesi, ameliyatı gerçekleştiren beyin cerrahı hakkında suç duyurusunda bulundu. 
     AA muhabirinin edindiği bilgiye göre, bel ağrısı şikayeti ile Gaziantep Devlet Hastanesi'ne gelen Orhan Ceren'e, burada yapılan muayene ve tetkikler sonucunda bel fıtığı teşhisi konularak, ameliyat edilmesine karar verildi. 
     Ceren'e, ameliyat öncesi anestezi uzmanı Dr. A.Ş. tarafından genel anestezi uygulandı. Ceren, beyin cerrahı Dr. S.T.U. tarafından ameliyata alındı. Ameliyat sırasında, Orhan Ceren'in kalbinin durduğunun fark edilmesi üzerine, kalp damar cerrahı, kardiyoloji ve dahiliye uzmanlarından oluşan bir heyet, hastaya müdahale etti. Komadan çıkamayan Ceren, Gaziantep Özel Sani Konukoğlu Tıp Merkezi'ne kaldırılarak yoğun bakıma alındı. 
     Orhan Ceren'in ailesi, ameliyatı gerçekleştiren Dr. S.T.U. hakkında, aşırı narkoz verildiği iddiasıyla Gaziantep Cumhuriyet Başsavcılığı'na suç duyurusunda bulundu. 
     Gazetecilere açıklamada bulunan Ceren'in akrabası İmam Erdaş, şunları söyledi 
     ''Uzun süreli bekleyişimize karşın, hastamız girdiği komadan çıkamadı. Hastamız, bel ağrısı ile geldiği Gaziantep Devlet Hastanesi'nden komaya girerek çıktı. Hastamız halen Özel Konukoğlu Tıp Merkezi'nde yoğun bakımda komada bulunuyor ve hiç bir tedaviye cevap vermiyor. Bu nedenle doktordan davacıyız. Hastamıza, aşırı narkoz verildiği için komaya girdiğini düşünüyoruz. Hakkımızı, hukuki yollardan aramaya çalışıyoruz.'' 
     
     DOKTOR İDDİALARA NE DİYOR 
     Orhan Ceren'in ailesi tarafından, fazla narkoz verdiği iddiasıyla suçlanan Dr. S.T.U. da AA muhabirine yaptığı açıklamada, şunları söyledi 
     ''Hastaya, ameliyat öncesi bir çok tetkik yapılmasına karşın, tahlil sonuçlarında narkoza karşı alerjisi olduğu tespit edilemedi. Dolayısıyla hastaya genel anestezi uygulamak zorundaydık. Anestezi uzmanı Dr. A.Ş. tarafından genel anestezi uygulandı. Ancak, hastamızın narkoza karşı alerjisi varmış. Ceren'in komaya girmesi üzerine, uzman doktorlarımız tarafından müdahale edildi. Ancak, komadan çıkamadı ve Özel Konukoğlu Tıp Merkezi'ne gönderdik. Biz de çok üzgünüz, 10 binde bir insanda görülen bir alerjik olayla karşı karşıya kaldık.'' 
     
</TEXT>
</DOC>
