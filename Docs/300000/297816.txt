<DOC>
<DOCNO> 297816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sondun20.html </URL>
<DATE> 2004/12/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Fransa'da Türkiye tartışması... Taraflar ne diyor 
</HEADLINE>
<TEXT>

     AB Zirvesinin arifesinde Fransa'da Türkiye tartışmaları iyice yoğunlaştı. Robert Schuman Vakfı Başkanı Dominique Giuliani "Sonsuz genişlemeye hayır" derken kamuoyu yoklama kuruluşu TNS Sofres Başkanı Pierre Weill "Fransa'ın verdiği bir söz yok mu " ifadesini kullandı. 
     Le Figaro gazetesinde yayınlan makalelerinde Giuliani ve Weill, Türkiye'nin AB üyeliği konusunu değerlendirdiler. 
     Dominiqui Giuliani, Mayıs 2004'den bu yana AB'nin 25 üyesi olduğunu, Balkan ülkelerinin katılımının öngörüldüğü, bu nedenle Türkiye ile birlikte Birliğin 33 üyesi olacağına dikkat çekti. 
     AB'nin çeşitlendiği ölçüde zayıflayacağını savunan Giuliani, şimdiye kadar AB'nin dış politikasının "sonsuz genişleme" ile özetlenebileceğini öne sürdü. Gerçek bir dış politikasının oluşturulması gerektiğini savunan Giuliani, "Avrupa'nın sonsuza dek genişlemeyeceği kabul edilmeli"diye yazdı. 
     TNS Sofres Başkanı Pierre Weill ise Le Figaro'da yayınlanan "Fransa'nın verdiği bir söz yok mu " başlıklı makalesinde ise Türkiye'nin Avrupa Birliği'ne entegrasyon sorununun Fransa'nın çeşitli görüşlerindeki Cumhurbaşkanlarınca çoktan çözümlendiğine dikkat çekti. 
     Türkiye'nin AB süreci konusunda 1963'den itibaren Charles de Gaulle, 1992'de François Mitterand, çeşitli vesilerle de Jacques Chirac tarafından verilen sözleri anımsatan Weill, Avrupa Konseyi'nin Helsinki Zirvesinin kararına da işaret etti. 
     Weill şöyle dedi 
     "Sanki hiç bir söz verilmemiş, hiçbir adım yerine getirilmemiş gibi bugün bir çok siyaset adamının ve aydının tartışmayı yeniden başlatması, cumhuriyet kararının gerçek anlamda inkar edilmesi demektir." Fransa'nın üstlendiği yükümlülüklere saygı göstermesi gerektiğini vurgulayan Weill, yazısını noktalarken "Türkler'in bizim bu kararsızlıklarımız konusunda ne düşündüklerini, ayrıca başkalarının da bundan nasıl bir sonuç çıkardıklarını hayal etmek hiç de zor değil. Dürüstlük kavramı ve elbette kendi çıkarımız, Fransa'nın ve AB Konseyi'nin Türkiye karşısında girdiği yükümlülüğün arkasında durmamızı zorunlu kılıyor" diye yazdı. 
     
</TEXT>
</DOC>
