<DOC>
<DOCNO> 253231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun04.html </URL>
<DATE> 2004/07/06/ </DATE>
<TIME> 07.55 </TIME>
<AUTHOR>  </AUTHOR>
<HEADLINE>
Amerikalı öğretmenler Kerry'yi destekleme kararı aldı... 
</HEADLINE>
<TEXT>

     ABD'nin en büyük sendikası durumunda olan Ulusal Eğitim Derneği NEA , ABD başkanlık seçimlerinde Demokrat Parti adayı Senatör John F. Kerry'yi destekleme kararı aldı. 
     Çoğu öğretmenlerden oluşan 2,7 milyon üyesi bulunan derneğin, kritik 15 eyalette seçim kampanyalarına da katılarak, Kerry için destek toplamaya çalışacağı açıklandı. 
     NEA'nın yaklaşık 9 bin üyesine hitaben bugün bir konuşma yapacak olan Kerry'nin, dernek üyelerinin yüzde 86,5'i tarafından desteklendiği ifade edildi. Kerry, eğitimde özellikle öğretmenlerin hoşuna gidecek pek çok reform ve düzenleme vaadinde bulunuyor. 
     NEA üyelerinin sadece dörtte biri, geleneksel olarak kendilerini Cumhuriyetçi olarak tanımlarken, öğretmenlerin siyasal destek için harcadıkları her 10 dolardan 9'unun Demokratlar'a gittiği kaydediliyor. Bush yönetimiyle sorunlu bir ilişkiye sahip olan NEA, özellikle Eğitim Bakanı Rod Paige'in, derneği ''terörist örgüt'' olarak tanımlamasından sonra iyice muhalif bir tavır almaya başlamıştı. 
     Bu arada, daha önce 26 Temmuz'da Boston'da yapılacak olan Demokrat Parti Ulusal Kurultayı'nda açıklanacağı bildirilen Kerry'nin başkan yardımcısı adayının Kasım seçiminde kim olacağı konusundaki açıklamanın Kerry tarafından bugün yapılabileceği ifade ediliyor. 
     
</TEXT>
</DOC>
