<DOC>
<DOCNO> 282521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sonspo25.html </URL>
<DATE> 2004/10/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Şahin Beşiktaş ile olimpik dallarda ciddi çalışma kararı aldık... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, Beşiktaş Kulübü Başkanı Yıldırım Demirören ile yönetim kurulu üyelerini kabul etti. 
     Bakan Şahin, kabulde yaptığı konuşmada, Beşiktaş Kulübü'nün Türk futboluna sayısız hizmetler yaptığını belirterek, ''Beşiktaş'ın futbol dışındaki branşlarda da faaliyette bulunacağı zaten isminden bellidir. Beşiktaş kulübümüzle olimpik dallarda ciddi çalışmalar yapmaya karar verdik. Diğer amatör branşlarda da faaliyete geçmeleri halinde Türk sporunun uluslararası alanda ses getirmesi kolaylaşacaktır'' diye konuştu. 
     Şahin, Beşiktaş İnönü Stadı'nda yapılan tadilattan sonra atletizm pistinin kaldırıldığına dikkati çekerek, siyah-beyazlı yöneticilerden yeni bir atletizm pisti yapılması isteğinde bulundu. 
     Bakan Şahin ayrıca, Beşiktaş Kulübü'ne UEFA Kupası'ndaki rakipleri Athletic Bilboa karşısında başarı diledi. 
     Yıldırım Demirören ise genel kuruldan sonra Bakan Şahin'e nezaket ziyaretinde bulunarak fair-play ile ilgili düşüncelerini paylaşmak istediklerini söyledi. Demirören, Beşiktaş İnönü Stadı'nda kaldırılan atletizm pisti yerine bir başka yerde atletizm pisti yapabileceklerini ifade etti. 
     Demirören ayrıca, Bakan Şahin'e günün anısına bir plaket ve üzerinde Bakan Şahin'in isminin yazılı olduğu bir Beşiktaş forması hediye etti. 
     
</TEXT>
</DOC>
