<DOC>
<DOCNO> 277561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur55.html </URL>
<DATE> 2004/10/05/ </DATE>
<TIME> 20.17 </TIME>
<AUTHOR>  </AUTHOR>
<HEADLINE>
Sedat Peker grubuna yönelik operasyon... 
</HEADLINE>
<TEXT>

     İstanbul'da ''Sedat Peker Grubu''na yönelik operasyonda gözaltına alınan 3 avukat, mahkemece serbest bırakıldı. 
     Cumhuriyet Savcısı Süleyman Ersöz'ün, ''4422 sayılı Çıkar Amaçlı Suç Örgütleriyle Mücadele Kanunu'na muhalefet etmek'' suçundan tutuklanmaları istemiyle mahkemeye sevk ettiği avukatlar Çağatay Özdemir, Şirin Berk ve Hakkı Kurtuluş, nöbetçi İstanbul 14. Ağır Ceza Mahkemesi'nce sorgulandıktan sonra serbest kaldı. 
     Çıkışta gazetecilerin sorularını yanıtlayan avukatlardan Şirin Berk, 34 yıllık hukukçu olduğunu belirterek, yargıya ve adalete güvendiğini söyledi. 
     Berk, gözaltına alınma nedenlerine ilişkin soruyu yanıtsız bıraktı. 
     Hakkı Kurtuluş ise aynı soruyu, ''Güzel avukat olduğumuz için, mesleğimizi güzel yaptığımız için...'' şeklinde yanıtladı. 
     Kurtuluş, gazetecilerin, evinin neden arandığına ilişkin sorusu üzerine de ''Olmayan bir senedi arıyorlardı. Olmayan bir şey bulunmaz'' dedi. 
     Bu arada, İstanbul Cumhuriyet Başsavcılığı'nın talebi üzerine mahkemeden, ''hazırlık soruşturmasının gayesini tehlikeye düşürebilecekse Cumhuriyet Savcılığı'nın talebi üzerine müdafinin mahkeme kararıyla dosyasının tamamını inceleme ve istediği evrakın bir suretini alma hakkı kısıtlanabilir'' hükmünü içeren CMUK'un 143. maddesi uyarınca ''gizlilik kararı'' alındığı öğrenildi. 
     Bu kararla, operasyon kapsamında gözaltına alınanların avukatlarının, soruşturma dosyasında inceleme yapması kısıtlanabilecek. 
     
</TEXT>
</DOC>
