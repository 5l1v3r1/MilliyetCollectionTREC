<DOC>
<DOCNO> 293296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yasam/yas07.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasımpaşa'da misilleme yangını 
</HEADLINE>
<TEXT>


MUTLU BOZDAĞ İstanbul 

İstanbul Kasımpaşa'da, kız kaçırma yüzünden aralarında husumet olan iki aile arasında çıkan silahlı kavgada dört kişinin ölmesiyle ilgili gözaltına alınan zanlının evi kundaklandı. Hacıahmet Mahallesi İplikçi Fırın Caddesi 39 numarada bulunan iki katlı ahşap binada dün 06.30 sıralarında yangın çıktı. Şişli ve Beyoğlu İtfaiye ekipleri, yangına müdahale ederek kısa sürede kontrol altına aldı. Yangın sırasında binada kimsenin bulunmadığı öğrenildi. Binanın, kızının kaçırılması sonucu aralarında husumet başlayan aile fertlerine 26 Kasım'da saldırı düzenleyen Ali Tamkoşar'a ait olduğu bildirildi. Olay yeri yakınında bir benzin bidonu bulunduğunu belirten polis yetkilileri, bunun da yangının, kundaklama sonucu çıkmış olabileceğini ihtimalini kuvvetlendirdiğini, konuyla ilgili çalışmaların sürdüğünü kaydettiler. 


</TEXT>
</DOC>
