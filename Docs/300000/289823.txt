<DOC>
<DOCNO> 289823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko19.html </URL>
<DATE> 2004/11/18/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
ÖİB Başkanı THY, 11. büyük havayolu şirketi 
</HEADLINE>
<TEXT>

     Özelleştirme İdaresi Başkanı Metin Kilci, Türk Hava Yolları'nın Türkiye'nin milli gururu olduğunu belirterek, ''Havayolu sektörünün 11 Eylül sonrası yaşadığı olumsuz gelişmeler bir çok şirketleri ciddi sıkıntılara finansal krizlere itti, buna rağmen THY son derece kararlı adımlar neticesinde son derece başarılı bir şekilde geçirdi ve 2002 ve 2003 yılını rekor kar elde ederek kapattı'' dedi. 
     Kilci, ''Bu süreç sonunda THY 2003 sonu itibarıyla dünyanın 11. büyük havayolu şirketi haline geldi. Bu gelişme THY'yi bunu daha yükseklere ulaşma yönünde ciddi şekilde teşvik etmektedir'' diye konuştu. 
     Özelleştirme İdaresi Başkanı Kilci, THY hisselerinin halka arzına ilişkin düzenlediği basın toplantısında, THY'nin 2004 yılında yaptığı çalışmalar, performansındaki gelişmelerin bu yükselme trendine devam ettiğini en iyi şekilde gösterdiğini belirterek, bu gelişmelerin sadece kendilerini değil, THY çalışanlarını ve havayolu sektöründeki bütün şirketleri de son derece heyecanlandırdığını kaydetti. 
     En son filo artırma yönünde yapılan girişimlerin, şirketin bu gelişmelerin, yükselişinin, performanstaki ileri gidişinin en önemli göstergesi olduğunu ifade eden Kilci, şöyle devam etti 
     ''Bu çerçevede THY 2005 yılında yolcu sayısını 15 milyonun üzerine çıkartmayı hedefliyor. Koltuk kapasitesini de yeni uçak alımları ile yakın gelecekte yüzde 50'nin üzerinde artırmayı hedefliyor. Ayrıca yine teknik bakım onarım alanında da çok önemli projeler için adımlar atılmış durumda. Sabiha Gökçen Havaalanı'nda yapılması öngörülen bir proje için fizibilite çalışmalarını tamamlamış bulunuyoruz. Arazi kiralanmasına ilişkin çalışmalar sonuçlandı. Bu sayede de THY'nin sadece Türkiye'deki uçaklara değil, bölgedeki bütün önemli havayolu şirketlerine teknik bakım onarım hizmeti verebilecek duruma geleceğini düşünüyoruz.'' 
     
     HALKA ARZA ARACILIK İÇİN İLGİ BÜYÜK 
     Kilci, THY''nin hisselerinin halka arzı için resmi sürecin dün itibarıyla başladığını ve 24 Kasım'a kadar ön talep toplanacağını, 1-3 Aralık tarihleri arasında da kesin talep toplayarak halka arz sürecini tamamlamayı hedeflediklerini belirtti. 
     ''THY hisseleri yaklaşık 13-14 yıldır borsada işlem görmekte. Ancak yüzde 1.8 oranındaki hissenin pek bir anlam ifade etmediğini bütün analistler çok iyi bilmekte. Bunu şirketin halka açıklığı açısından değil, sadece şirket değerini yansıtmadığı yönünde olduğunu düşünüyoruz. Bu nedenle bu beklenti, bu halka arz sürecinin cazibesini önemli ölçüde artırmış bulunuyor'' diyen Kilci, bunun en önemli göstergesinin halka arz sürecinde yer alacak konsorsiyumun teşekkülünde yaşandığını söyledi. 
     İş Yatırım'ın liderliğinde yapılan bu çalışmaya iştirak etmek için Türkiye'nin neredeyse bütün bankaları ve aracı kurumlarının girişimde bulunduğunu bildiren Kilci, bu yöndeki talepleri karşılamalarının mümkün olmadığını ama çok geniş bir katılımla bu halka arz sürecinin yürütüleceğini kaydetti ve ''Aynı şekilde yurt dışı kurumsal yatırımcılardan da ciddi şekilde ilgi görüyoruz halka arz sürecine aracılık etme açısından'' dedi. 
     
</TEXT>
</DOC>
