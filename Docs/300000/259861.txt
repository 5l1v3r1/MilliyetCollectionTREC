<DOC>
<DOCNO> 259861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/spor/axspo03.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan hırsını aldı 2-1 
</HEADLINE>
<TEXT>


Avrupa kupalarında bu sezon mola veren Galatasaray, Şampiyonlar Ligi'nin son şampiyonu Porto'yu devirerek keyfini çıkardı. Hakan Şükür'ün enfes golüne, Arif harika plase ile eşlik etti 


Göz doldurdu 
AMERİKA kampına Porto maçıyla nokta koyan Galatasaray, Şampiyonlar Ligi Şampiyonu rakibi karşısında mükemmel bir maç çıkardı. Karşılaşmaya iyi başlayan Sarı - Kırmızılı takım, istekli ve mücadeleci futbolu ile beğeni topladı. Henüz 4. dakikada Ergün'ün şık ortasında Hakan Şükür'ün kafa golüyle üstünlüğü yakalayan Galatasaray, maç boyunca da güçlü rakibinden daha başarılı bir futbol oynadı. 86'da Arif galibiyeti perçinleyen golü atarken, Porto'nun tek sayısı 90'da Maniche'den geldi. 

Hagi'den ültimatom 

Rumen teknik adam, "Rekabeti kabul etmeyen kendini dışarıda bulur" sözleriyle futbolcularına gözdağı verdi 


"Gidecekler olabilir" 
GALATASARAY Teknik Direktörü Hagi, sezon öncesinde futbolcularına gözdağı verdi, "Her mevkide büyük rekabet olacak, bunu kabul etmeyen kendini dışarıda bulacak" dedi. Galatasaray Dergisi'ne konuşan Rumen hoca, "Büyük kulüplerde sadece bu rekabetin varlığını kabul edenler ve bu yarışa katılanlar barınabilir. 1 Eylül'e kadar gidecekler olabilir" diye konuştu. 

"Her zaman 1 numara" 
SARI - Kırmızılı takımın imajının değişmediğini de kaydeden Gheorghe Hagi, "Benim için Galatasaray, Türkiye'de her zaman 1 numaradır. Gün gelecek, takım elbiseyi giyip biraz daha yukarılara geleceğim" sözleriyle yöneticilik konusunda da ışık yaktı. Tecrübeli çalıştırıcı, üç yıl önce antrenman temposuna dayanamadığı için futbolculuktan koptuğunu sözlerine ekledi. 

Maçtan notlar 
Başkan'dan söz 
CİM-BOM'DA ödenmeyen yaklaşık 800 bin dolarlık alacakların İstanbul dönüşünde hesaplara yatacağı haberi futbolcular tarafından sevinçle karşılandı. Başkan Canaydın bu konuda garanti verdi. 

Medyaya sitem 
SHOW TV'nin Fenerbahçe maçını canlı, Porto'yu ise banttan yayınlanmasına yönetim bir hayli bozuldu. İdareciler, takımlarının bu yıl medyada gereken ilgiyi görmediğinden şikayet ettiler. 

Song'a güvenoyu 
SARI - Kırmızılı formayla ilk kez 11'de yer alan yeni transfer Song, dün kusursuz bir performans ortaya koydu. Galatasaray'ın en ciddi maçında dün savunmada görev yapan Kamerunlu futbolcu, daha önce Partizan karşısında son 10 dakika forma giymişti. 

Hakan'a kupa 
Galatasaray'ın ilk yarıdaki golüne imza atan Hakan Şükür, maçın adamı seçildi. Golcü futbolcu 90 dakika sonunda kupasını aldı. 

Göze çarpanlar 
SONG İlk maçında gönüllerdeki yerini aldı. Mükemmel oynadı. Savunmasına güven verdi. Popescu'dan sonra aranılan bir defans kimlik en sonunda bulundu. 
CONCEİÇAO Sessiz ve göze batmadan oynuyor. Ama futbolun basitini yapıyor. Hiç riske girmiyor, garantiye giriyor. Ancak taktik gereğiyle bildiğimiz sert şutlarını hiç gösteremiyor. 
CİHAN Takımın en çok aksayan tarafıydı. Çok hata yaptı ve çok faule gitti. Hücumda Hasan'a destek oldu. Ancak savunmasında yanlışları fazlaydı. Partizan maçında iyi oynadı, dün berbatı yakaladı. 
HAKAN ŞÜKÜR Şükür, bildiğimiz Şükür... Yine mükemmel, Hakan klasiği bir gol attı. Çok çalıştı, çok etkili oldu. İyi oyununa şanı ve şöhreti eklenince rakibin derdi çoğaldı. 


</TEXT>
</DOC>
