<DOC>
<DOCNO> 255493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/dunya/axdun02.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
NATO'yu bile kandırmışlar 
</HEADLINE>
<TEXT>


K bil'de özel hapishanede işkence yapan, sahte 'özel güç üyesi' 3 ABD'liye NATO destek sağlamış 

DIŞ HABERLER SERVİSİ 


Afganistan'da NATO'ya bağlı Uluslararası Güvenlik ve Destek Gücü ISAF , başkent K bil'de kendi başlarına terörizme karşı mücadele ettikleri ve özel bir hapishanede tuttukları kişilere işkence yaptıkları saptandıktan sonra yakalanan 3 Amerikalıya "yanlışlıkla" teknik yardım sağladığını açıkladı. 
ISAF'ın 3 ABD'li tarafından kandırıldığını belirten ISAF sözcüsü Komutan Chris Henderson, "Onlara teknik yardım sağladık" dedi. Henderson, bu ekibin lideri olan ve Jack adıyla bilinen Jonathan K. Idema'nın kendisini ABD ordusunun özel kuvvetlerinin bir üyesi olarak tanıttığını söyledi. 
Jack'in ISAF ile temasa geçerek patlayıcı arama konusunda uzman köpekli ekipten yardım istediğini ve bu talebin yerine getirildiğini belirten sözcü, "Bu kişinin, söylediği kişi olmadığını düşünmemize yol açacak bir durum yoktu. Bununla birlikte, anormal görünen bir şey dikkatimizi çekti. Özel Kuvvetler, asla bizim servislerimizle koordinasyon içine girmezdi" dedi. 
"Hatamızın farkına varınca derhal operasyona son verdik" diyen Henderson, İSAF'ın 20, 22 ve 24 Haziran'da 3 kez yardım sağladığını ve her seferinde bu grubun bazı evlerde az sayıda kişiyi yakaladığını söyledi. Afganistan İçişleri Bakanı Ali Ahmed Celali, 8 Temmuz'daki açıklamasında, tutuklanan 3 ABD'linin kendilerine terörizme karşı mücadele ediyormuş süsü verdiklerini söylemiş, grubun K bil'de 8 kişiyi yakalayarak bir yere hapsettiğini ifade etmişti. 




</TEXT>
</DOC>
