<DOC>
<DOCNO> 274559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/soneko28.html </URL>
<DATE> 2004/09/24/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Başbakan Yardımcısı Şahin Memurlar topladığımız tüm vergiyi istiyor 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, memur konfederasyonları ile salı günü tekrar biraraya geleceklerini bildirdi. 
     Bolu'nun Mudurnu İlçesi'nde, ''3. Ahilik Kültürü ve Ekoturizm Festivali'' törenlerine katılan Şahin, daha sonra düzenlediği basın toplantısında, memur konfederasyonlarının 2005 yılı için ortalama memur maaşında yüzde 118, en düşük memur maaşında ise yüzde 163 oranında zam talep ettiklerini söyledi. 
     Bu oranlarda yapılacak bir zammın bütçeye 72 katrilyon liralık yük getireceğini ifade eden Şahin, kendilerinin 2005 yılı için oluşturulacak bütçede muhtemel geliri 112 katrilyon lira olarak öngördüklerini söyledi. 
     İç ve dış borç ödemeleri için 60 katrilyon lira ayırmak durumunda olduklarına işaret eden Şahin, ''Bu rakamlar kabul edilirse, toplanan vergilerle sadece memur maaşları ve borçların bir bölümünü karşılayabiliriz. Yatırım yapamayız. Konfederasyonun toplugörüşme masasındaki yaklaşımlarıyla bir anlaşma sağlamak mümkün değil. Memur konfederasyonları ile salı günü tekrar biraraya geleceğiz'' diye konuştu. 
     
     ENFLASYONLA MÜCADELEDE BAŞARILI OLUNDU 
     Devlet Bakanı ve Başbakan Yardımcısı Şahin, hükümetin aldığı ekonomik tedbirler sayesinde enflasyonla mücadelede başarılı olduklarını vurgulayarak, şöyle devam etti 
     ''Memur maaşlarına zam oranları tespit edilirken bence ekonomide yaşanan iyileşme ve enflasyonda yaşanan düşüş göz önünde bulundurulmalı. Ayrıca bizimle görüşme yapan konfederasyonlar sadece kendi sendikalarına üye olan memurlara zam istediklerini söylediler. Türkiye'de memurların sadece yüzde 50'si sendika üyesi. Ama biz devletiz ve sendikalı veya sendikasız bütün memurlarımızı hayat şartları ve enflasyona karşı koruyup kollamak zorundayız.'' 
     
     TCK TASARISI GÖRÜŞMELERİ 
     Bakan Şahin, ''TCK tasarısı görüşmeleri yeniden başlayacak mı, zina konusu ne olacak '' sorusuna, ''TCK tasarısında yürütme maddeleri ile görüşmelere gelinmişti. Pazar günü görüşmeler kalınan yerden yeniden başlayacak. TBMM Genel Kurulu'nda görüşülen 346 maddelik tasarının içinde 'Zina' maddesi yer almıyor. Benim anlamadığım, Türkiye'de gündemde olmayan bir madde üzerinde tartışmalar yapılması'' cevabını verdi. 
     Bakan Şahin, basın toplantısının ardından turizm amaçlı hizmet verecek bir konağın açılışını yaptı. 
     
</TEXT>
</DOC>
