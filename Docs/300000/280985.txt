<DOC>
<DOCNO> 280985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonsiy02.html </URL>
<DATE> 2004/10/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Çiçek 136 adliyenin kapatılması sonucu 93 trilyon lira tasarruf sağlandı 
</HEADLINE>
<TEXT>

     Adalet Bakanı Cemil Çiçek, 136 ilçedeki adliyenin kapatılması sonucunda 93 trilyon 119 milyar 437 milyon 500 bin lira kira, bina genel giderleri ile temizlik ve onarım gibi masraflardan tasarruf sağlandığını bildirdi. 
     Çiçek, CHP Manisa Milletvekili Hasan Ören'in konuya ilişkin soru önergesini yanıtladı. 
     Günümüzün gelişen teknolojisi ve ulaşım imkanlarıyla yerleşim birimleri arasındaki ulaşımın oldukça kolaylaştığını, iletişimin gelişmesi nedeniyle de insanların resmi veya özel birçok işlemini bulunduğu yerden yapabilir hale geldiğini belirten Çiçek, ''Gelişen teknoloji ile birlikte yargı faaliyeti için yapılacak teknolojik altyapı çalışmaları, bilgisayarlı çalışma ortamı, yargıdan beklenen işlev ve adliyelerin durumu ve sorunları göz önüne alındığında her ilçede adliye bulunmasının yargının hızlanması yerine yavaşlamasına ve tıkanmasına yol açtığı anlaşılmıştır'' dedi. 
     Adalet Bakanı Çiçek, bu hususlar çerçevesinde, adli hizmetlerin daha etkin, hızlı ve sağlıklı bir şekilde yerine getirilmesi amacıyla, dosya sayısı asliye mahkemelerinde 200, sulh mahkemelerinde 250'nin, tüm mahkemelerinde 1000'in altında olan, bu rakamlardan fazla olsa bile birbirine çok yakın ve ulaşımı kolay 136 ilçe adliyesi ile 3 ağır ceza mahkemesinin Hakimler ve Savcılar Yüksek Kurulu HSYK tarafından kapatıldığını anlattı. 
     Adliyesi kapatılan yerlerin en yakın adliye teşkilatının yargı çevresine dahil edildiğini belirten Çiçek, birleştirilen adliyeler arasındaki uzaklığın azami 30 kilometre olmasına dikkat edildiğini, az sayıdaki ilçede bu mesafenin 50 kilometreye çıktığını bildirdi. 
     Çiçek, kapatılan adliyelerdeki hakim, Cumhuriyet savcısı ve adli personelin iş yükü çok olan adliyelerde görevlendirilmesi suretiyle yargıdaki aksaklık ve tıkanıklığın bir ölçüde aşılmasının hedeflendiğini belirtti. Bu bağlamda 515 hakim ve savcı ile 750 adli personelin iş yükü çok olan adliyelerde görevlendirildiğini bildiren Çiçek, yargının daha etkin ve süratli olmasının sağlandığını ifade etti. 
     Çiçek, 136 ilçedeki adliynin kapatılması sonucunda 93 trilyon 119 milyar 437 milyon 500 bin lira kira, bina genel giderleri ile temizlik ve onarım gibi masraflardan tasarruf edildiğini bilgisini verirken, kapatma kararını alan HSYK'a hiçkimsenin siyasi baskı yapamayacağını, bu itibarla adliye teşkilatının kaldırılması düşünülen ancak siyasi baskılarla vazgeçilen herhangi bir ilçenin olmadığını bildirdi. Çiçek, Yozgat'ın Çekerek ilçesi adliye teşkilatının, kapatma kararını için gerekli niteliklere uymaması nedeniyle kapatılmasının uygun görülmediğini de kaydetti. 
     
</TEXT>
</DOC>
