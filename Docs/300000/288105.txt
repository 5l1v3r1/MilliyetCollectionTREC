<DOC>
<DOCNO> 288105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo22.html </URL>
<DATE> 2004/11/11/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sağlam Hedefimiz ligde üst sıralarda yer alabilmek... 
</HEADLINE>
<TEXT>

     Gaziantepspor'da, İstanbulspor karşılaşmasının hazırlıkları sürdürülüyor. 
     Teknik direktör Nurullah Sağlam yönetiminde Celal Doğan Tesisleri'nde yapılan 2 saatlik çalışmaya, ülkelerinin milli takımlarında bulunan oyunculardan Lazarov, Bouazizi, Jaziri ile Ümit Milli Takım kadrosunda yer alan Bekir ve sakat olan kaleci Hasegiç dışında tüm futbolcular katıldı. 
     Kırmızı-siyahlılar, kuvvet ve dayanıklılık testlerinin ardından, gruplar halinde top kontrolü ve pas çalışması yaptı. Oyuncuların çok hırslı oldukları gözlenirken, teknik direktör Sağlam, zaman zaman yanlış yapan futbolcularını uyardı. 
     Lige verilen arayı en iyi şekilde değerlendirmek istediklerini, bu nedenle izin vermeden çalışmalara devam ettiklerini belirten Sağlam, ''En azından ilk devre sonuna kadar bizi ligin üst sıralarında tutacak puanları elde etmek istiyoruz. Samsunspor maçı galibiyetiyle başlayan seriyi, gelecek hafta kendi evimizde oynayacağımız İstanbulspor maçıyla sürdürmek amacındayız'' dedi. 
     Uzun bir aradan sonra deplasmanda kazandıklarını, artık kaybedecek tek puana bile tahammülleri olmadığını ifade eden Sağlam, şöyle konuştu 
     ''Sakat oyuncuların iyileşmesi, cezalıların da takıma girmesiyle tekrar eski gücümüze yavaş yavaş gelmeye başladık. Ligde kalan maçlarımızda denk güçlerle karşılaşacağız. Alacağımız puanlarla üst sıralardaki yerlere geleceğimiz inancındayım. Zorlu Samsunspor maçında oyun ve aldığımız 3 puan bizi tekrar umutlandırdı. 
     İstanbulspor maçında alacağımız galibiyetle birlikte ligdeki çıkışımızı sürdürmek istiyoruz. Ligde kalan maçlarımızda denk güçlerle karşılaşacağız. Bu maçlardan en iyi sonuçlarla ayrılmak için gayret sarf edeceğiz.'' İstanbulspor maçının hazırlıklarına katılmayan ve sakatlığına bir türlü teşhis konulamayan kaleci Hasegiç'in bugün kontrol için İstanbul'a gideceği öğrenildi. 
     Gaziantepspor, akşam yapacağı kuvvet ve dayanıklılık çalışması ile çalışmalarını sürdürecek. 
     
</TEXT>
</DOC>
