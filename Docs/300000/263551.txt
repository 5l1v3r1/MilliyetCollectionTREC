<DOC>
<DOCNO> 263551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/yazar/theper.html </URL>
<DATE> 2004/08/15/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Beşiktaş, Namoğlu'nu çok arayacak 
</HEADLINE>
<TEXT>


Beşiktaş'ın çehresi değişmişti. Beşiktaş ilçesi sınırları içinde son derece uygun yerlere, çevreyi çirkinleştirmeyecek kat otoparkları yapıldı. Bir kısmının da yapımı devam ediyordu. Bir de çöplük halindeki arsalar park haline getirilmişti. Bu parkların içinde kafeler, yürüyüş parkurları, oturma alanları yer alıyordu. İnsanlar bu yerlerde spor yapıyor, dinleniyordu. Bu yerlerin ikinci bir amacı daha vardı, o da bir deprem halinde ilkyardım alanları olarak kullanılacak olmasıydı. 
Yukarıda anlattıklarım tarihten bir yaprak değil, geçen 2-3 seneden söz ediyorum. Peki niye geçmiş zaman kullandım. Çünkü 
Bugün bitmek üzere olan kat otoparkı inşaatı kaderine terk edilmiş, öylece duruyor. Oysa Levent Karakolu'nun arkasındaki bu kat otoparkı gökdelenlerle restoranların birleştiği bir noktada. Yani hem gündüz hem gece önemli bir iş görecek. Ama kaderine terk edildi. Geçen gün sporcular parkını gördüm, o da kaderine terk edilmiş. Peki ne değişti, neden böyle oldu 
Değişen belediye başkanı, neden böyle olduğunun yanıtını ise ben de merak ediyorum. Kendi kendime soruyorum, yoksa Beşiktaş Belediye Başkanlığı'nı kazanan başkanın partisinin, CHP'nin taktiği midir bu Yani Sözen taktiği. Eski belediyenin yapmakta olduğu iyi şeyleri yarım bırak, hatta kötüle ki, senden daha iyi oldukları zannedilmesin. 
Oysa Beşiktaş bir trendin içine girmiş, yaşam standardını yükseltiyordu. Ancak Beşiktaşlılar bunun kıymetini bilmedi. Etiler'de mükemmel bir belediye binası yapıldı, belediye buraya taşınmakta iken onların da taşınması durdu, halen bir kısım kadro eski köhne binada çalışıyor. Vatandaş da ikiye bölünmüş binalarda bir oraya, bir buraya koşuyor. Umarım Sayın Namoğlu'nun yaptığı güzelim kültür sarayı da kaderine terk edilmez. Görüyorum ki, Beşiktaşlılar Yusuf Namoğlu'nu çok arayacak. 



</TEXT>
</DOC>
