<DOC>
<DOCNO> 294267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas20.html </URL>
<DATE> 2004/12/02/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Modern sanatın şaheseri, bir pisuvar 
</HEADLINE>
<TEXT>

     BBC 

500 sanat uzmanının görüşü alınan ankette modern sanatın en çok iz bırakan eseri ünvanına Marcel Duchamp'ın pisuvarı layık görüldü. 
     Duchamp'ın Fountain Fıskiye adlı eseri, üzerine imzasını attığı bir pisuvardan ibaret. 
     En etkileyici eserler listesinde ikinci sıraya Picasso'nun 1907'de resmettiği Les Demoiselles d'Avignon Avignon'lu Kadınlar adlı tablosu oturdu. 
     Üçüncü sırada Andy Warhol'un 1962 yapımı Marilyn Diptych adlı eseri yer alıyor. 
     Marcel Duchamp, 1917 yılında üzerini imzaladığı beyaz renkte porselen bir pisuvarı sanat eseri olarak sergileyince çevresindekileri şoke etmişti. 
     Ve anlaşıldığı kadarıyla şok etkisini sürdürüyor. 
     Sanat uzmanı Simon Wilson, ''modern sanatın en büyük eseri olarak Picasso'nun ya da Matisse'in bir tablosunun değil de Duchamp'ın pisuvarının seçilmesi beni şaşkınlığa uğrattı'' diyor. 
     
     Şok etkisi 

     Fakat Simon Wilson, Marcel Duchamp'ın çok büyük bir sanatçı olduğunu inkar etmiyor 
     ''Duchamp, günümüz sanatının dinamizmini çok önceden yakalamıştı onun için sanat eserinin kendisinden ziyade o eserin gerisinde yatan yaratıcı süreç önemliydi.'' Duchamp'ın pisuvarı zamanın sanatçılarına eserlerini her türlü şekilde sınırsız malzemeden üretebileceklerini gösterdi. 
     Anketten çıkan sonuçlara göre en çok iz bırakan dördüncü eser, Picasso'nun İspanya'daki iç savaş vahşetini konu alan Guernica adlı dev tablosu. Guernica kasabası, sivil halka yönelik ilk hava bombardımanına sahne olmuştu. 
     Matisse'in fırçasından çıkan Le Studio Rouge Kırmızı Stüdyo beşinci geldi. 
     Birinci gelen Marcel Duchamp, günümüzde birçok genç sanatçıya esin kaynağı olmaya devam ediyor. 
     İngiliz sanatçı Tracey Emin, yapılmamış bir yatağı etrafına atılmış çöp ve kullanılmış prezervatiflerle birlikte sergi salonuna taşıdığı eserinde Duchamp'dan esinlenmişti. 
     Eser, günümüz İngiltere'sinin sanat çevrelerinde sergilendiği 1999 yılından bu yana hem çok sayıda hayran, hem de düşman topladı. 
     
     Turner Ödülü 

     Modern sanat anketi, İngiltere'nin en büyük modern sanat ödülü olan Turner ödülünün açıklanması öncesine rastlıyor. 
     Turner ödülünün sahibi pazartesi günü açıklanacak. 
     Bu yıl ödüle aday gösterilen 4 sanatçı arasında Türkiye'den Kutluğ Ataman da var. 
     Sinema yönetmeni olarak da tanınan Kutluğ Ataman'ın ''12'' isimli eseri altı ekrandan meydana gelen bir video enstalasyonu. 
     Türkiye'nin güneydoğusunda yapılan video çekimlerinde reinkarnasyona uğradığına inanan 6 kişi kameraya geçmişteki ve şimdiki yaşamlarını anlatıyor. 
     
</TEXT>
</DOC>
