<DOC>
<DOCNO> 265052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonspo16.html </URL>
<DATE> 2004/08/20/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Beşiktaş, Denizli'ye umutlu gitti... 
</HEADLINE>
<TEXT>

     Beşiktaş, Denizlispor ile yarın yapacağı Birinci Süper Lig karşılaşması için bu kente gitti. 
     Kulüp Asbaşkanı ve Futbol Şubesi Sorumlusu Kıvanç Oktay, Atatürk Havalimanı'nda yaptığı açıklamada, Denizli'ye kazanmak için gittiklerini belirterek, maçın zor geçeceğini söyledi. 
     Maçtan 3 puan almak istediklerini ifade eden Oktay, takımda eksik futbolcuların bulunduğunu kaydetti. 
     Carew'in ayak parmağındaki problem nedeniyle bugün bir operasyon geçireceğini anlatan Oktay, bu oyuncuyu gelecek hafta yapılacak maça yetiştirmeye çalıştıklarını söyledi. 
     Pancu ve Cordaba'nın da sakatlıkları nedeniyle kadroya alınmadığını belirten Kıvanç Oktay, idmanlarda denenen Ahmet Dursun ile ilgili pazartesi günü hocanın sunacağı rapora göre karar verileceğini ifade etti. 
     Kulüp İkinci Başkanı Murat Aksu da zorlu bir deplasmana gittiklerini ve 3 puan almak istediklerini söyledi. 
     Beşiktaş'ta sıkıntılı bir durum bulunmadığını kaydeden Aksu, takımın iyi yolda olduğunu ifade etti. 
     
</TEXT>
</DOC>
