<DOC>
<DOCNO> 291451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy01.html </URL>
<DATE> 2004/11/23/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
AKP milletvekili, izlemediği oyunu eleştirdi 
</HEADLINE>
<TEXT>

     ANKARA Milliyet 

AKP Samsun Milletvekili Musa Uzunkaya, Devlet Tiyatroları'nın "Yeşil Gece" oyununu izlemediği halde din adamlarını düşmanla işbirliği yapan kişiler olarak gösterdiği için eleştirdi. 
     TBMM Plan ve Bütçe Komisyonu'ndaki görüşmelerde söz alan Uzunkaya, milli mücadele döneminin anlatıldığı "Yeşil Gece" adlı oyunda, din adamlarının Yunanlılar'la işbirliği içinde gösterildiğini öne sürdü. Uzunkaya, "Bu oyun ciddi bir gafletse özür dilenmeli yoksa başka bir niyet varsa gereği yapılmalı" dedi. "Oyunda yalan yanlış Kuran okunuyormuş" diyen Uzunkaya'nın, eleştirilerini elinde fotokopisini tuttuğu Vakit Gazetesi'nin haberine dayanarak yapması dikkat çekti. Geçmişte müftülük yaptığını da anımsatan Uzunkaya, söz konusu oyunu izlemediğini de sözlerine ekledi. 
     
</TEXT>
</DOC>
