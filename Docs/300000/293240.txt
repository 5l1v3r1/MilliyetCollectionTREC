<DOC>
<DOCNO> 293240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/ekonomi/eko07.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemalar kasım enflasyonunu bekliyor 
</HEADLINE>
<TEXT>



Zorunlu tasarruf hesaplarının nema ödemelerinin 4'üncü taksitinin aralıkta ödenmesi öngörülürken, öncelikle cuma günü açıklanacak kasım enflasyon rakamları beklenecek. Hemen ardından araya hafta sonu tatili girerken, takip eden haftada Hazine'nin nemaya uygulanacak katsayı rakamını belirlemesi bekleniyor. Bunun ardından Hazine'nin nakit akışına göre ödeme tarihini tespit ederek açıklaması öngörülüyor. 
Nema tutarı, bir önceki taksitin üzerine 3 aylığa denk gelen yaklaşık yüzde 1.2'lik sabit rakam ve 3 aylık enflasyonun eklenmesi ile bulunuyor. Eylül ve ekim ayı enflasyon rakamları toplamı yüzde 3.16 olurken, buna sabit rakam da eklendiğinde, enflasyonun eksi çıkmaması durumunda 4'üncü taksit ödemesinin şimdiden bir önceki taksit ödemesine göre yüzde 4.36 zamlı olacağı ortaya çıkıyor. Bu rakamın üzerine 3 Aralık'ta açıklanacak kasım enflasyon rakamı da konulduğunda 4'üncü taksit ödemelerinin bir önceki taksite göre ne kadar zamlanacağı da net şekilde ortaya çıkacak. 


</TEXT>
</DOC>
