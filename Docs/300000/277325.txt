<DOC>
<DOCNO> 277325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/magazin/yazdud.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Podyumlarda Zenana fırtınası 
</HEADLINE>
<TEXT>


Malta Köşkü'nde keyifli bir kahvaltı, Divan'da Gaziantep yemekleri, Vira Vira'da Boğaz'ın tadı, Uptown Bistrott'da sürpriz doğum günü, Ziynet Sali'den 'Amman Kuzum', son CD'ler, vizyon filmleri ve dedikodular... 


Efendim, biliyorsunuz Alanya'daydım. Dünkü köşemde bol bol söz ettim. Muhteşem bir yer. Bundan böyle sık gideceğim. Beni bu seyahate ikna eden modanın duayeni ve dünya güzeli dostum Yıldırım Mayruk'a ve ortağı çocukluk arkadaşım Barbaros Şansal'a, sekiz sene sonra bu eşsiz tatil beldesindeki güzellikleri yaşattıkları için ne kadar teşekkür etsem az. Evet gelelim sadede. Alanya dönüşü ayağımın tozu ile daldım İstanbul eğlence yaşamına. Benim 1974'den beri çok sevdiğim, hanımefendiliğine ve oyun gücüne hayran olduğum Hülya Abla Koçyiğit , güzel arkadaşım N 1 Danışmanlık Organizasyon'un sahibesi ve Hülya Abla'nın danışmanı Bircan Usallı Sılan ile birlikte uzun süredir gitmediğim Yıldız Parkı'ndaki Malta Köşkü'nde buluştuk. Brunch keyfi yaptık, saat 11.00'den 14.00'e kadar. Valla vaktin nasıl geçtiğini anlamadık. Çünkü eski dostlar olarak o kadar çok konuşacak konumuz vardı ki Zaman yetmedi sizin anlayacağınız. Bu arada ben Malta Köşkü'ne bayılıyorum. Manzara olağanüstü, servis deseniz mükemmel. İşletme Müdürü Ferhat Otken, salon şefi Cemal Candar ve garson Nihat Kaya çiçek gibi bir masa yapmışlar. Karışık omlet, haşlanmış yumurta, reçel, bal, simit, çikolatalı, meyveli krepler, sahanda sucuklu yumurta... Kısacası masada yok yoktu. Hava güzel olduğu için kuş sesleri arasında Boğaz'ın doyumsuz manzarası karşısında valla Allah ne verdiyse yedik. Bu arada Bircan'ın yakında piyasaya çıkacak olan kitabından söz ettik. Kitapta sinemanın dört starının Türkan Şoray, Hülya Koçyiğit, Fatma Girik ve Filiz Akın'ın yaşamları ve Bircan'la ilgili anıları yer alacak. Hülya Abla, bana göre çok güzel bir anne olan kızı Gülşah'ı, torunlarını ve de Selim Ağabey'i Soydan anlattı. Ayrıca TRT'de çarşamba günleri yayımlanan ve büyük ilgi gören dizisi 'Sular Durulmuyor'dan konuştuk. Bu dizide Hülya Abla kocasının uyuşturucu kaçakçılığından hapse girmesiyle, dört çocuğu ile baş başa kalan ve taksi şoförlüğü yaparak geçimini kazanan Esma adlı bir kadını canlandırıyor. Hülya Abla, dizisinde günümüzün gençliğine büyük mesajlar gönderildiğini belirterek, "Şenay'cığım kolay ve tehlikeli yoldan kazanılan paralar veya kazanmaya çalışırken verilen hayatların, hiç de özenilecek şeyler olmadığını vurgulayacağız. Ayrıca günümüzde yok olmaya yüz tutan dostluklar, fedakarlıklar, komşuluk ilişkilerinin olumlu yönleri, yardımlaşmaları dramatik yapı içinde değerlendirilecek. Yani bizim dizide yalnızca gençlere değil herkese mesaj olacak bölümler var" dedi. Bence 'Sular Durulmuyor'u kaçırmayın. Bu arada Malta Köşkü yalnız kahvaltı, brunch için değil öğle ve akşam yemekleri için de ideal. Makarnalar, ızgara sebze, balık ve et çeşitleri, salatalar, tatlılar, kısacası çok geniş ve başarılı bir mönü var. Kısmetse bir akşam yemeğe gideceğim. Ayrıca 18 kişilik tarihi klasik özel yemek odasında, 40-50 kişilik klasik açık salonda çok özel davetler verebilir, o muhteşem manzara karşısında yerli ve yabancı konuklarınızı rahatlıkla ağırlayabilirsiniz. Telefon 0212 258 94 93. Efendim, yine 30 yıllık dünya beyefendisi bir dostum, başarılı turizmci, Vural Öger'in turizm koordinatörü, benim hayatımda olmazsa olmazlardandır Sami Türkay. Geçenlerde Sami'nin doğum günüydü. Sami ile müşterek dostumuz, Tıpa Tıp Show'un Türkiye'deki yaratıcısı güzel insan Besim Kazado ve müşterek arkadaşımız Günce özel bir parti hazırladılar Uptown Bistrott'da. Sami'nin yakın dostları Gül-Kenan Erçetingöz, Hıncal Uluç, Ahu-Günay Tuncel, Aysun-Ali Kocatepe ve Cüneyt Kurt bir aradaydık. Muhteşem bir akşam oldu. Bir kere Uptown Bistrott'un mutfağı harika Allah var, Cüneyt bu işi iyi biliyor. Hele o gece acılı dana eti, tatlı ekşili tavuk, sebzeli noodle'a herkes bayıldı. Müdür İbrahim Aydemir, mutfak şefi Sinan Bilgir, yardımcısı Muammer Deniz, Selahattin Seven ve Çinli aşçı Su Sen kış sezonu için de yeni mönü yapmışlar. Asya usulü somon balığı, Cafe de Paris, ev yapımı makarnalar, ıspanaklı ravioli, levrekli fettuçini spesiyalleri arasında. Uptown Bistrott benim favorilerimden bilesiniz. Telefon 0212 351 81 74. 


Balıkta lezzetin adı Vira Vira, Divan'da özel bir tat 

Bir akşam da benim İzmir'den tanıdığım, daha sonra İstanbul'a yerleşerek başarısını sürdüren Manken Fotomodel Ajans'ın sahibi ve koreograf Öner Evez ile ortağı Yakup konuklarımdı. Yine uzun süredir ihmal ettiğim Arnavutköy'de Vira Vira'ya gittim. Tabii buranın ortaklarından 'Mandrake' lakabı taktığım sevgili Zafer beni yine çıldırttı. Masaya yığdığı mezelerden, ara sıcaklardan çok sevdiğim balığa yine yer kalmadı. Yaklaşık 20 yıldır tanıdığım Zafer'in eşi Serpil ve kızı ile oğlunu da tanımasam bir gün masanın altına sokup boğazlayacağım Neyse taze reyhan, fesleğen ilaveli içinde marul, nane, tüm yeşillikler ve üzerinde rendelenmiş yağlı beyaz peynir olan salata çok güzel yapıyorlar , patlıcan közde, ahtapot, ızgara kalamar, hamsi ızgara, lagos çöp kebap geldi. Yağda yapılmış, Zafer'in deyimiyle 'canım barbun'ları geri gönderdim. Birer parça fileto lüfer ızgara yedik. Tatlı olarak taze incir, kaymaklı ve şeker pareden birer lokma tattım. Garson Serdar Ant, şef Nihat Öztürk, mutfak şefi Dinçer Hürşan sağ olsunlar ilgilerini eksik etmediler. Yine tıklım tıklımdı. Zaten rezervasyonsuz Vira Vira'da zor yer bulursunuz. Bir grup arkadaşıyla Kadir İnanır, Kerem Alışık, ünlü sunucu Şebnem Karaevli ve kızı Aslı'yı gördüm. Ama Vira Vira'nın müdavimleri arasında Yıldırım Mayruk, Ali Sunal, Ceyda Düvenci, Serdar Ortaç, Bülent Ersoy, Okan Bayülgen, Deniz Akkaya, Hande Ataizi, Kenan-Ozan Doğulu kardeşler gibi hayli medyatik isimler var. Rezervasyon için telefon 0212 257 18 05. Efendim Taksim'de Divan Oteli'nin içinde yer alan ve 50 yıllık bir geçmişi olan Divan Lokantası'nda 10 Ekim tarihine kadar 'Gaziantep Yemekleri' haftası var. Bendeniz bu kez de Adana'dayım. Fazla baharat dokunduğu için de gidemeyeceğim. Benim yerime bu lezzetleri tadın isterim. Özellikle de Abakannuş, Malhıtalı Köfte, Şıveydiz, Simit Kebabı, Maş 
Piyazı, tatları damağınızda kalacak bilin. Ha özellikle de kuru baklavası. Kaçırmayın. 
Divan rezervasyon 0212 315 55 00. 

45 ünlü manken TEV yararına podyumda 

Efendim, erkek modasının duayenlerinden sevgili dostum Faruk Saraç, sonunda kadına da el attı, biliyorsunuz. Hintçe'de Harem anlamına gelen Zenana markasıyla, bir yanıyla içe dönük ve gizemli, diğer yanıyla cesur ve yaratıcı, büyüleyici, gözalıcı modelleriyle 6 Ekim Çarşamba saat 20.30'da Swissotel'de görücüye çıkıyor. Birbirinden ünlü 45 manken, uluslararası koreograf Uğurkan Erez'in hazırladığı koreografi ile 900 parçalık kreasyonu TÜGIAD sponsorluğunda 
TEV Türk Eğitim Vakfı yararına sunacak. Bu nedenle pamuk eller cebe. Faruk'un, Uğurkan'ın ve de Ebru Ürün, Yeşim Palandüz, Çağla Şıkel, Sinem Güven, Sinemis Candemir, yıllar sonra Merve İldeniz, Arzum Onan, Bilge Kara, Esra Eron, Sinem Öztufan, Ebru Güzel, Cansu Dere, Mine Manavoğlu, yine Yıldırım Mayruk'un son defilesinden sonra ilk kez Sebahat Doğanyılmaz, Başak Gürsoy, Gülay Kuriş'in yanı sıra Selim Sefada, Kıvanç Tatlıtuğ, Atilla Saral gibi ünlü isimlerin hiç para almadan çıkacağı bu güzel geceyi bence kaçırmayın. Efendim, ilginç bir albümden söz edeceğim şimdi sizlere. İlk kez bir Türk kızı Ziynet Sali'nin, 7 Türkçe, 5 Yunanca ve 6 Türkçe-Yunanca seslendirdiği parçalardan meydana gelen 'Amman Kuzum' adlı albümü müzik marketlerde yerini aldı. Fıkır fıkır ve de çok keyifli, bilginize. Kaşla göz arasında bir de film izledim. 'Man on Fire-Gazap Ateşi' adlı filmde Denzel Washington'a yine hayran kaldım. Dünya güzeli bir küçük kız ve onun koruması arasındaki sevgi, kızın kaçırılması sonunda adamın hayatını ortaya koyması... Müthiş, kaçırmayın. Evet bugünlük de bu kadar. Yine sevinçleriniz okyanuslar, üzüntüleriniz ise kum tanesi kadar olsun efendim... Hoşkalın. 




</TEXT>
</DOC>
