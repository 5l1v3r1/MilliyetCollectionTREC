<DOC>
<DOCNO> 274915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sonyas14.html </URL>
<DATE> 2004/09/25/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Taklitlerden bıktı,Viagra'ya özel boya yapıldı... 
</HEADLINE>
<TEXT>

     Pfizer, Viagra için taklit edilmesi zor olan yeni özel boyalı etiket uygulamasına geçti. 
     Yapılan açıklamada, bundan sonra Viagra ambalajlarında ve blisterinde yer alan Pfizer logosunun, renk değiştiren özel boyalı etiket şeklinde basılacağı belirtildi. Son dönemde sahte ilaç üretiminin tüm dünyada arttığına dikkati çeken Pfizer yetkilileri, Viagra'nın, en fazla sahtesi üretilen ilaçlardan olduğunu ve yeni uygulamanın taklidi zorlaştıracağını kaydettiler. 
     Yetkililer ayrıca, yeni özel boyalı etiket uygulamasıyla, yasadışı yollardan piyasaya sürülen sahte ve taklit ürünlerin, hasta sağlığı açısından oluşturduğu risklere dikkati çekmeyi hedeflediklerini de bildirdiler. 
     Viagra ambalajlarında ve blisterinde yer alan ve özel bir teknikle basılan Pfizer logosu, farklı açılardan bakıldığında mavi ile mor renk arasında, lacivertin farklı tonlarında görülüyor. 
     Bu arada, piyasada bulunan Viagra kutularının toplatılmayacağı, ancak bundan sonra eczane ve depolara özel boyalı etiketli ambalajların verileceği bildirildi. 
     
</TEXT>
</DOC>
