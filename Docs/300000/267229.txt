<DOC>
<DOCNO> 267229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/dunya/dun01.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir Türk şoförünün öldürüldüğü kesinleşti 
</HEADLINE>
<TEXT>


DIŞ HABERLER SERVİSİ 


Irak'ın başkenti Bağdat'ın 250 kilometre kuzeyindeki Beyci kentinde önceki gün cesetleri bulunan 2 kişiden birinin Türk şoför Ramazan Erkul, diğerinin ise Iraklı olduğu belirlendi. Diplomatik kaynaklardan edinilen bilgilere göre, Erkul, başına kurşun sıkılarak öldürüldü. Erkul'un cenazesinin Tikrit Devlet Hastanesi morgunda bulunduğu, Irak makamlarının olayla ilgili soruşturma yürüttüğü, soruşturmanın ardından da cenazenin Türkiye'ye getirilmesi işlemlerine başlanacağı öğrenildi. 20 Ağustos'ta Habur'dan Irak'a giriş yapan Ramazan Erkul'un rehine olup olmadığı ya da seyir halindeyken aracına ateş açılarak mı öldürüldüğü henüz kesinlik kazanmadı. Katar'ın El Cezire televizyonu, önceki gece Irak'ın kuzeyindeki Beyci kentinde 2 Türk rehinenin vurularak öldürüldüğünü duyurmuştu. Beyci'de ayrıca bir Mısırlının öldürüldüğü, bir diğerinin de kaçırıldığı bildirildi. Beyci Emniyet Müdürü, kentte önceki gün Cavdi Baker adlı Mısırlının öldürüldüğünü, Nasır Cuma'nın kaçırıldığını söyledi. Selim, Mısırlıların, kentte çalıştıklarını belirtti. 


</TEXT>
</DOC>
