<DOC>
<DOCNO> 283577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonyas06.html </URL>
<DATE> 2004/10/26/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Yaz saati uygulaması gelecek pazar günü sona eriyor... 
</HEADLINE>
<TEXT>

     Yaz saati uygulaması, hafta sonu bitiyor. 31 Ekim Pazar günü 02.00'de saatler, bir saat geri alınacak. 
     Yaz saati uygulaması, 28 Mart 2004 Pazar gününden bu yana sürüyordu. 
     Yaz saati, çalışma saatlerinin günün güneşli bölümüne alınması suretiyle, gün ışığından daha fazla yararlanılması, elektrik enerjisinin aydınlatmada kullanılan bölümünden tasarruf sağlanması amacıyla yapılıyor. Kış saatine geçildiğinde ise akşam saatlerinde en yüksek değerine ulaşan enerji talebinin puant gücü azaltılması hedefleniyor. 
     Uygulamaya ilişkin kararname teklifi, Enerji ve Tabii Kaynaklar Bakanlığı tarafından hazırlanırken, Dışişleri Bakanlığı tarafından Enerji ve Tabii Kaynaklar Bakanlığı'na gönderilen Avrupa Birliği'nde AB kabul edilen karar metinleri dikkate alınıyor. Böylece Avrupa Birliği ülkeleri ile saat birliği sağlanıyor. 
     Bu arada 27 Mart 2005 Pazar günü saat 01.00'de, saatlerin bir saat ileri alınmasıyla, yaz saati uygulamasına tekrar geçilecek. 
     
     700 MİLYON KWH TASARRUF 

     31 Ekim tarihinde sona erecek yaz saati uygulamasından, 700 milyon kilovatsaatlik kwh tasarruf öngörülüyor. Buna göre uygulamayla, orta ölçekli bir hidroelektrik santralin yıllık üretimi kadar tasarruf sağlanmış olacak. 
     Yaz saati uygulamasıyla 1990'dan 2003 yılına kadar sağlanan elektrik tasarrufu ise toplam 6 milyar 259 milyon kwh'yi buldu. 
     Yaz saati, bir başka deyişle ileri saat uygulaması, Avrupa Birliği AB ülkeleriyle birlikte Mart ayının son pazar günü başlayıp, Ekim ayının son pazar günü sona eriyor. 
     16 Mart 2002 tarihli Resmi Gazete'de yer alan Bakanlar Kurulu Kararı'na göre, bu yıl ve önümüzdeki iki yılda yapılacak yaz saati uygulaması başlangıç ve bitiş tarihleri şöyle 
     -28 Mart 2004 - 31 Ekim 2004 -27 Mart 2005 - 30 Ekim 2005 -26 Mart 2006 - 29 Ekim 2006 
     
</TEXT>
</DOC>
