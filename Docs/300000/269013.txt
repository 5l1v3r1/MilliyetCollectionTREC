<DOC>
<DOCNO> 269013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy05.html </URL>
<DATE> 2004/09/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Türkiye, Kuzey Osetya'daki terörist saldırıyı şiddetle kınadı 
</HEADLINE>
<TEXT>

     Türkiye, Kuzey Osetya'da çoğu çocuklardan oluşan insanlara karşı girişilen terörist saldırıyı şiddetle kınadı. 
     Dışişleri Bakanlığı'ndan yapılan açıklamada, ''terörün hiçbir haklı gerekçesi olamayacağına inanan Türkiye'nin, Kuzey Osetya'da çoğu çocuklardan oluşan insanlara karşı girişilen bu menfur terörist saldırıyı bir kez daha şiddetle kınadığı'' belirtildi. 
     Açıklamada şunlar kaydedildi 
     ''Rusya Federasyonu'nun Kuzey Osetya Cumhuriyeti'ndeki Beslan kentinde bir okulda çok sayıda çocuğun da dahil olduğu yüzlerce kişinin 1 Eylül'den beri rehine olarak tutulduğu terör eyleminin güvenlik güçlerince gerçekleştirilen operasyonla sona erdirildiği öğrenilmiştir. 
     Söz konusu terör eyleminin aralarında çocukların da bulunduğu çok sayıda kişinin hayatını kaybetmesi ve yaralanmasıyla sonuçlanmış olmasından derin üzüntü duymaktayız. 
     Terörün hiçbir haklı gerekçesi olamayacağına inanan Türkiye, Kuzey Osetya'da çoğu çocuklardan oluşan insanlara karşı girişilen bu menfur terörist saldırıyı bir kez daha şiddetle kınamaktadır. 
     Bu bağlamda, söz konusu insanlıkdışı terör eylemi sonucunda yaşamlarını yitirenlerin yakınlarına, Rusya yönetimine ve halkına başsağlığı ve yaralananlara acil şifa dileriz.'' 
     
</TEXT>
</DOC>
