<DOC>
<DOCNO> 294753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy14.html </URL>
<DATE> 2004/12/04/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Putin'in Türkiye ziyaretine bazı sivil toplum örgütleri tepki gösterdi 
</HEADLINE>
<TEXT>

     İstanbul'da bazı sivil toplum örgütleri, Rusya Federasyonu Devlet Başkanı Vladimir Putin'in Türkiye'ye yapacağı ziyarete tepki gösterdi. Fatih'teki Reşadiye Oteli'nde düzenlenen basın toplantısında konuşan İnsan Hak ve Hürriyetleri İnsani Yardım Vakfı İHH Başkanı Bülent Yıldırım, ''Rusya'nın Çeçenistan'da 42 bini çocuk 250 bin kişiyi katlettiğini'' öne sürerek, ''kimyasal silahlar nedeniyle birçok insanın sakat kaldığını, bebeklerin özürlü doğduğunu'' söyledi. 
     Yıldırım, ''Putin, Türkiye'ye gelecek ama nasıl gelecek Elinden Çeçen kanı damlatarak gelecek. Putin'in elini sıkacaklar, bilsinler ki ellerine Çeçen kanı bulaştıracaklardır'' diye konuştu. 
     Kafkas Çeçen Dayanışma ve Kültür Derneği Başkanı Ali Yandır da, ''Çeçenistan'da nüfusun 4'te 1'inin Ruslar tarafından katledildiğini'' ileri sürdü. 
     Yandır, ''Putin ile yapılacak görüşmelerde, Türkiye Cumhuriyeti Hükümeti'nin, 'Çeçenistan'daki işgalin sona erdirilmesi, bölgenin silahsızlandırılması ve Aslan Mashadov'un onayladığı barış planının kabul ettirilmesi' yönünde politika uygulamasını'' istedi. 
     Toplantıya, Kafkasya kökenli bazı sivil toplum kuruluşlarının temsilcileri de katıldı. 
     
</TEXT>
</DOC>
