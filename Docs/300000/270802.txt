<DOC>
<DOCNO> 270802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/dunya/adun.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Habib Akdaş Irak'ta öldürüldü 
</HEADLINE>
<TEXT>


İstanbul'daki intihar saldırılarının sorumlusu Akdaş'ın ABD uçaklarının Ramadi'yi bombalamasında öldüğü iddia edildi 

HABER MERKEZİ 


İstanbul'da 15 ve 20 Kasım tarihlerinde meydana gelen intihar saldırılarının planlayıcısı, terör örgütü El Kaide'nin Türkiye sorumlusu Habib Akdaş'ın, Irak'ın El Anbar Ramadi bölgesinde ABD uçaklarının bombardımanı sonucu öldüğü öne sürüldü. 
İhlas Haber Ajansı'nın İHA Irak'ın başkenti Bağdat bürosuna gönderilen bir video kasette, Akdaş'a ait olduğu iddia edilen bir cesedin görüntülerine yer verildi. Yüzü kanlar içindeki cesedin yanına başında Türkçe konuşan bir örgüt üyesi, Akdaş'tan övgüyle bahsediyor. Kasedin uzmanlar tarafından incelendikten sonra cesedin Akdaş'a ait olup olmadığının kesinlik kazanacağı belirtildi. 
İstanbul'da 62 kişinin hayatını kaybettiği bombalı saldırılardan önce yurtdışına kaçan Akdaş'ın, bir süre İran'da saklandıktan sonra Irak'a geçtiği yönünde bilgiler kamuoyuna yansımıştı. 
Akdaş'ın Irak'ta rehin alındıktan sonra katledilen Türk işçisi Murat Yüce'nin öldürülüşünü gösteren kasette, Türkçe konuşan kişi olduğu da iddia edilmişti. İstanbul'daki eylemleri Akdaş'la birlikte planlayan ve daha sonra yurtdışına kaçan El Kaide'nin beyin takımından Azad Ekinci'nin de, ocak ayında Irak'ta bir karakola saldırı düzenlerken hayatını kaybettiği öne sürülmüştü. 


</TEXT>
</DOC>
