<DOC>
<DOCNO> 289007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo01.html </URL>
<DATE> 2004/11/15/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Ümit Davala Bremen'de kalıcı 
</HEADLINE>
<TEXT>

     SERHAN TÜRK 

Werder Bremen'de forma giyen Ümit Davala, hedeflerinin şampiyonluk olduğunu söyledi. Davala, 'Gelecekte Galatasaray'a belki futbolcu değil de başka bir görevde gelirim' dedi. 

Almanya'nın Werder Bremen takımında forma giyen Galatasaray'ın eski futbolcusu Ümit Davala "Hedef her yerde olduğu gibi Werder Bremen'de de şampiyonluk" dedi. 
     Milli futbolcu sakatlığı nedeniyle sezon öncesinde tam olarak hazırlanamadığını dile getirerek şunları söyledi 
     "Uzun süren bir sakatlık dönemi geçirdim. Yaklaşık yedi ay futboldan uzak kaldım. Takım hazırlık yaparken ben Türkiye'deydim. Sakatlığım geçince 2-3 idmanın ardından maça çıktım. Şu anda biraz eksikliğim var, ama çalışıp daha iyi olacağım. Geçen sezon şampiyon olduk. Bu sene de şampiyon olmak istiyoruz. Zaten şampiyonluğa alışkın bir oyuncuyum. Şimdi beşinci sıradayız ve liderle aramızda 4 puan fark var. Yine geçen sezon gibi olacağına inanıyorum. Takımımızda çok yıldız futbolcu var. Hem Almanya'da hem de Şampiyonlar Ligi'nde çok iddialıyız." 
     
     'Büyük bir Galatasaraylıyım' 

     Basında yer alan "Ümit Davala Galatasaray'a dönüyor mu " sorusuna yanıt veren tecrübeli futbolcu, "Hagi ile sık sık görüşüyoruz. Maçlardan sonra arayıp tebrik ediyorum. Bu arkadaşlar arasında çok normal bir şey. Şu anda Werder Bremen ile sözleşmem bulunuyor. Galatasaray'a dönmeyi düşünmüyorum ama tabii ki çok büyük bir Galatasaraylıyım. Belki başka bir yıl içinde Galatasaray'a dönebilirim. Belki de futbolcu olarak değil bir görev adamı olarak. Ama kulübün beni istemesi gurur verici bir olay. Buradan sonra olursa zaten Galatasaray olur" diye konuştu. 
     Türkiye-Ukrayna maçı kadrosuna alınmayan yıldız futbolcu, "Şu anda Milli Takım için kendimi tam olarak hazır hissetmiyorum. Yedi aylık bir sakatlık dönemi geçirdim. Tam gücümde değilim. Ama Ersun hoca çağırırsa seve seve Milli Takım için ter dökerim. Göreve hazırım" dedi. 
     Çıkardığı albüm ile ilgili ilginç açıklamalar yapan Davala kendini Beckham'la kıyasladı "Ben sadece hobimi gerçekleştirdim. Paramı futboldan kazanıyorum. Bizim takımda da Christian Schulz var. O da albüm çıkartıyor. Oyunculuk teklifi alırsam değerlendiririm. Beckham da 'Gol' diye bir film çekecek. O kaset çıkarmadı. Şimdi ben film çekerim o da kaset çıkarır." 
     
</TEXT>
</DOC>
