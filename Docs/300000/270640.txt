<DOC>
<DOCNO> 270640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun29.html </URL>
<DATE> 2004/09/10/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
11 Eylül'ün yıldönümü, Amerikan şirketlerinin pazarlama gününe döndü 
</HEADLINE>
<TEXT>

     Yılbaşı, Sevgililer Günü, Bağımsızlık Günü, İşçi Günü gibi günleri pazarlama atağı için vesile haline getiren Amerikan şirketlerinin, şimdi de dünya tarihinin en büyük terörist saldırısının gerçekleştirildiği 11 Eylül'ün yıldönümünü aynı amaçla kullanmaya çalıştığı kaydedildi. 
     New York Daily News gazetesinde çıkan habere göre, yarın yaklaşık 3 bin kişinin hayatını kaybettiği 11 Eylül saldırılarının kurbanlarını anmaya hazırlanan New York'ta faaliyet gösteren şirketler, bu güne yönelik pazarlama atağına kalktı. 
     Gazeteye göre, üzerinde ''Amerika'yı Kutlama Kulesi'' yazılı içi çeşitli şekerleme, çikolata ve kurabiye gibi yiyeceklerle doldurulmuş ikiz kule maketlerinden tebrik kartlarına, ''Amerika için kurabiyeler''den Amerikan bayrağı şeklinde hazırlanan çiçek buketlerine kadar pek çok ürün piyasaya sürülerek, günün hassasiyetinden faydalanmaya çalışılıyor. 
     Gazetenin haberinde, 2002 yılında 11 Eylül'ü ''Yurtseverlik Günü'' ilan eden ABD Başkanı George Bush'un kafasındaki ''yurtseverlik gününün bu olamayacağı'' kaydedilerek, ''günün tam anlamıyla bir süper satış gününe dönüştürüldüğü'' ifade edildi. 
     11 Eylül saldırılarını konu alan yazı ve resimlerin basılı olduğu tişört ve şapkalar pazarlayan Hallmark gibi büyük firmalar ise bu tür ürünlerinin aşırı reklamını yapmamaya özen gösterdiklerini belirterek kendilerini savunuyor. 
     Proflowers.com isimli bir internet pazarlama şirketi, gün dolayısıyla hazırladığı ''yurtsever güller''i 29,99 dolardan pazarlarken, Amerikan bayrağını simgeleyen kurabiyelerle dolu sepetlerin ise 44,99 dolardan satışa sunulduğu kaydediliyor. 
     
</TEXT>
</DOC>
