<DOC>
<DOCNO> 269080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonyas09.html </URL>
<DATE> 2004/09/04/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Günlük tutmak stresi önlüyor... 
</HEADLINE>
<TEXT>

     Günlük hayatta karşılaşılan en büyük sorunların başında gelen stresten korunmada en etkili yöntemlerden birinin günlük tutmak olduğu bildirildi. 
     İstanbul Üniversitesi İÜ Tıp Fakültesi Fizyoloji Anabilim Dalı Öğretim Üyesi Prof. Dr. Ziya Ziylan, Selçuk Üniversitesi Fizyoloji Kongresi'ne katılmak için geldiği Konya'da, AA muhabirine yaptığı açıklamada, modern toplumların en önemli rahatsızlıklarından biri olan stresin, vücudun çeşitli içsel ve dışsal uyaranlara verdiği otomatik tepki olduğunu belirtti. 
     Stresin, insanın bedenini etkileyen gürültü, tehdit, zorlama ve kalabalık ortam gibi dışsal faktörlerin yanında açlık, yalnızlık ve başından geçen kötü bir anıyı hatırlama gibi içsel faktörlerden kaynaklanabileceğini ifade eden Ziylan, ''Günümüzün yaşam koşulları insanların stres içine girmesini büyük oranda artırıyor. Her gün işte, caddede ve evdeki gürültü ve iş yoğunluğu, insanların içinde bulunduğu stresi artıran bir etken oluyor. Stres ise insanda genelde unutkanlık, dalgınlık, uyku bozukluğuna neden oluyor'' dedi. 
     Ziylan, stresin, insanlarda ortaya çıkan hastalıkların yüzde 70- 80'i ile ilişkisi bulunduğunu belirterek, insanların yüzde 10'unun strese karşı çok daha hassas olduğunu anlattı. 
     İnsanların, artık stres içinde yaşamayı öğrenmesi gerektiğini, böylece stresin etkisinin en aza indirilebileceğini dile getiren Ziylan, şunları kaydetti 
     ''Stresten kaçınmada, insanların başta fiziksel aktivitenin yanında, kitap okuma, sıcak bir duş ya da insanlarla iletişim kurup konuşma ve gülmenin büyük etkisi vardır. Ayrıca stresten korunmada en etkili yöntemlerden biri de içimizdeki sıkıntıları deşarj edebilmektir. Bu nedenle stresten korunmada en etkili yöntemlerden biri günlük tutmaktır. Günlük tutan kişiler, içlerinde beklemeye aldıkları sıkıntıları dışarı vurarak, kendisiyle yüzleşerek sorunlarının büyüyerek depresyona neden yol açmasına engel olmaktadır.'' Pek çok kişinin, stresin olumsuz etkilerinden kurtulmak için kolay yolu seçerek, stres ilaçları kullanmayı tercih ettiğini anlatan Ziylan, ''Stresi azaltmak için alınan ilaçlar, bağımlılık yaratabilir. Bu nedenle, strese karşı zorunlu kalmadıkça ilaçla tedavi önerilmemektedir'' diye konuştu. 
     
</TEXT>
</DOC>
