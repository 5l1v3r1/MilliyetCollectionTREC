<DOC>
<DOCNO> 267840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/soneko37.html </URL>
<DATE> 2004/08/31/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Microsoft yöneticisi Berkin Türkiye bilişim atılım projesi başlatmalı 
</HEADLINE>
<TEXT>

     Microsoft Avrupa, Ortadoğu ve Afrika EMEA Bölgesi Başkan Yardımcısı Emre Berkin, Türkiye'de Güneydoğu Anadolu Projesi GAP gibi Bilişim Atılım Projesi BAP başlatılması gerektiğini bildirdi. 
     Türkiye Bilişim Derneği TBD , Türkiye Bilişim Vakfı TBV , Türkiye Bilişim Sanayicileri ve İşadamları Derneği TÜBİSAD , Türkiye Teknoloji Geliştirme Vakfı TTGV ve Türkiye Zeka Vakfı'nın TZV işbirliğiyle düzenlenen Bilişim Zirvesi, İstanbul'da başladı. 
     Lütfi Kırdar Kongre ve Sergi Sarayı'nda gerçekleştirilen Zirve'nin açılış oturumuna konuk konuşmacı olarak katılan Emre Berkin, bilginin gücü ve ekonomik kalkınmaya katkısının bugün dünyada çok iyi kavrandığını söyledi. 
     ABD'de piyasa değeri en büyük 10 şirketten 4'ünün bilgi teknoloji şirketi olduğunu, ABD ve Hindistan'ın en varlıklı kişisinin bilgi teknoloji şirketi sahibi olduğunu, dünyada 5 değerli marka içinde bilgi teknolojisi şirketinin de yer aldığını belirten Erkin, Türkiye'de bilgi teknolojisi alanındaki konuşmaların lafta kaldığını, İsrail, İrlanda, Hindistan gibi ülkeler de ise çok yol aldığını bildirdi. 
     Emre Berkin, ''Bilgi teknolojisi sektörünü çıkış noktası göreceksek, ilk treni kaçırdık. Mutlaka kalkmakta olan ikinci treni yakalamalıyız'' dedi. 
     Bulgaristan ve Romanya'nın bu alanda ilk 10'a girdiğini, Hindistan'da her yıl bilgi teknolojisi ordusuna 90 bin kişinin katıldığını anlatan Berkin, ülkedeki potansiyelin yakalanması için yabancı dil ve bilgi teknolojisi eğitimine öncelik verilmesi, bilgi üreten topluma dönüşüm seferberliği başlatılması gerektiğini söyledi. 
     Bunun için vergi oranlarının düşürülmesi, teknoloji kullanımı ve yatırımların teşvik edilmesi, bilişimde de yabancı bilim adamlarının Türkiye'ye getirilmesi gerektiğini belirten Berkin, içişleri, dışişleri, sanayi ve ticaret bakanlıkları bünyesinde görülen iyi e-devlet uygulamalarının da artırılmasının önemine işaret etti. 
     Microsoft Avrupa, Ortadoğu ve Afrika EMEA Bölgesi Başkan Yardımcısı Emre Berkin, e-devlet dönüşümünde rol alan Ahmed Nazif'in Mısır'a Başbakan olarak atandığını anımsatarak, artık Mısır'ın Nil nehri kıyısında pamuk yetiştirilmesi, piramit turu yerine geleceğini bilgi teknolojisi yönünde yönlendirdiğine dikkat çekti. 
     Türkiye'de de bilişim sektörüne sahip çıkılması, bilgi ve iletişim teknolojisinden sorumlu otoritenin olması gerektiğini belirten Berkin, Güneydoğu Anadolu Projesi GAP gibi, bir Bilişim Atılım Projesi BAP başlatılmasını önerdi. 
     
     ''YENİ BİR ŞEYLER SÖYLEMEK LAZIM'' 
     Türkiye Bilişim Derneği Başkanı Rahmi Aktepe, Mevlana'nın ''bugün yeni bir şeyler söylemek lazım'' sözlerine atıfta bulunarak, yeni şeyler söylemek için de bir devinim, bir silkelenme gerektiğini söyledi. Aktepe, bilgi ekonomisinin gereği adımların ivedilikle atılmasını istedi. 
     Türkiye Bilişim Vakfı Başkanı Faruk Eczacıbaşı ise, e-dönüşümün ülke ekonomisinde verimlilik artışı sağlayacağına dikkat çekti. 
     Başbakan Erdoğan'ın tam bir yıl önce söylediği, ''bilgi toplumuna dönüşümde daha fazla beklemeye kimsenin tahammülü yoktur'' sözlerini aktaran Eczacıbaşı, geçen bir yılın nüfusu 70 milyona varan, gereksinimleri oldukça fazla Türkiye için hem çok kısa hem de çok uzun bir süre olduğunu kaydetti. 
     E-dönüşüm için gereken e-Avrupa yol haritasını iyi kullanmamız gerektiğini belirten Faruk Eczacıbaşı, Vakıf olarak e-dönüşüm icra kurulu üyelikleri çerçevesinde ellerinden geleni yaptıklarını, ancak zaman içinde girişimlerinin devlet nezdinde ne kadar kabul gördüğü, bütün çabalarının hızla e-dönüşümü sağlamaya ne kadar yardımcı olacağı, hatta başarılı olacak mı konularında kuşkularının oluştuğunu, bunu herkesin huzurunda yüksek sesle dile getirmeye gereksinim duyduklarını söyledi. 
     
     HIZ ŞİKAYETİ 
     TÜBİSAD Başkanı Erol Bilecik, bilişim alanındaki devletin çalışmalarının hızlandırılmasına ihtiyaç bulunduğunu belirtirken, Bilişim Zirvesi etkinliğinin ana sponsoru Meteksan Bilişim Grubu'nun Başkanı Alper Köstem de, ''Hız konusunda ben de şikayetçiyim. Hükümetin tutumundan memnunuz ama hız istiyoruz. Doğruları yapmak artık yeterli değil, hızlı da yapmalıyız'' dedi. 
     Köstem, bilişim ve iletişim teknolojileri altyapısı bakımından Türkiye'nin 102 ülke arasında 56. sırada bulunduğunu belirterek, 2010 yılı için yazılım ve servis ihracı konusunda 1 milyar dolar hedef konulması çağrısında bulundu. 
     TZV Başkanı Emrehan Halıcı da, bilgi paylaşımında cömert davranış içinde bulunulmasını istedi. 
     Türkiye Odalar ve Borsalar Birliği TOBB Başkanı Rifat Hisarcıklıoğlu ise yeni TOBB yasasında yazılım firmalarının da sanayici olarak tanımlandığına işaret ederek, böylece bu firmaların bazı devlet teşviklerinden de yararlanmaya başladıklarını kaydetti. 
     Yazılım konusunda en kısa sürede stratejik kararların alınması, uygulanması ve devletin kurumları tarafından desteklenmesi gerektiğini belirten Hisarcıklıoğlu, eskiden bir ülkenin gelişmişlik düzeyi ürettiği demir çelikle ölçülürken, bugün iletişim teknolojileri imkanlarıyla elde edilen, işlenen, üretilen, saklanan bilgi niteliğiyle ölçülmeye başlandığına dikkat çekti. 
     Bilişim Zirvesi'nin açılış konuşmalarının ardından Ömür Boyu Hizmet Ödülleri, DPT eski Müsteşarı ve UNESCO temsilcisi Prof.Dr. Orhan Güvenen ile sektörün duayenlerinden Vedat Şengür'e Sanayi ve Ticaret Bakanı Ali Coşkun tarafından verildi. 
     ''Bilgi Gücü'' konsepti çerçevesinde bilişim sektöründen temsilcilerin katılıp görüşlerini açıklayacağı Bilişim Zirvesi oturumları, 2 Eylül Perşembe gününe kadar devam edecek. 
     
</TEXT>
</DOC>
