<DOC>
<DOCNO> 271040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/ekonomi/eko02.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ramazan'da fakire 40 trilyon yardım 
</HEADLINE>
<TEXT>


Sosyal Dayanışma ve Yardımlaşma Fonu'ndan fakirlere 40 trilyon, öğrencilere de 30 trilyon lira dağıtılacak 

ÖNDER YILMAZ Ankara 

Hükümet, Sosyal Dayanışma ve Yardımlaşma Fonu aracılığıyla yardım seferberliği başlattı. İlk olarak okulların açılma dönemi olması nedeniyle fakir öğrencilere 30 trilyonluk yardımda bulunulacak. Geçen yıl bu yardım 10 trilyon olarak gerçekleşmişti. Ramazan ayında da yardıma muhtaç vatandaşlara 40 trilyon liralık nakit yardımı yapılacak. Sosyal Dayanışma ve Yardımlaşma Fonu, 931 il ve ilçede bulunan vakıflar aracılığıyla belirlenen fakir ailelere, Ramazan boyunca ve Ramazan Bayramı nedeniyle nakit destekte bulunacak. 
900 bin ton kömür yardımı projesi çerçevesinde de bugüne kadar yedi ilde toplam 350 bin ton kömür dağıtıldı. 1.5 milyon ailenin yararlanacağı projede kömür miktarının 1 milyon tona çıkarılması da gündemde. 
Bu arada Sosyal Dayanışma ve Yardımlaşma vakıfları aracılığı ile her il ve ilçede her ay yaptığı rutin yardım miktarı yüzde 50 oranında artırıldı. Daha önce her vakfa 15 milyar düzenli yardım gönderilirken bu rakam 22.5 milyara çıkartıldı. 

Çetelesi tutuluyor 
Bu arada hükümet "sosyal yardım raporu" hazırlıyor. Hazırlık çalışmasını Devlet Bakanı Beşir Atalay'ın yürüttüğü çalışmaya göre, hükümetin iki yıl içinde yaptığı doğrudan ve dolaylı sosyal yardımların rakamsal boyutları belirlenecek. 


</TEXT>
</DOC>
