<DOC>
<DOCNO> 255886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/soneko17.html </URL>
<DATE> 2004/07/16/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Türkiye-Yunanistan arasında elektrik iletim hattı kurulacak... 
</HEADLINE>
<TEXT>

     Türkiye ile Yunanistan arasında doğalgazdan sonra, şimdi de elektrik iletim hattı kurulacak. Toplam 260 km'lik hattın 64 km'lik kısmı Türkiye tarafında bulunuyor. 
     Türkiye-Yunanistan elektrik iletim hattının Türkiye bölümüyle ilgili ihale sözleşmesi, Türkiye Elektrik İletim A.Ş TEİAŞ ile Trakya Joint Venture Akpe Ltd-Galdesan yetkilileri arasında imzalandı. 
     Enerji ve Tabii Kaynaklar Bakanlığı'nda düzenlenen törene, Bakan Hilmi Güler'in yanı sıra milletvekilleri, bürokratlar ve müteahhit firma yetkilileri katıldı. 
     Enerji ve Tabii Kaynaklar Bakanı Güler, imza töreninde yaptığı konuşmada, iletimle ilgili önümüzdeki üç yılda yapacakları yatırımın toplam tutarının 500 trilyon lirayı bulacağını bildirdi. 
     Avrupa Birliği'ne doğalgaz boru hattıyla girildiğini, şimdi de elektrik iletim hattıyla bunun gerçekleştirileceğini anlatan Bakan Güler, Türkiye-Yunanistan elektrik iletim hattının toplam uzunluğunun 260 km olduğunu, bunun 64 km'lik kısmının Türkiye tarafında kaldığını kaydetti. 
     Türkiye'deki iletim hatlarının uzun süredir sahipsiz kaldığını ifade eden Güler, ''rüzgarda, fırtınada arızalar oluyordu. Bugün bu alanda yaptığımız yatırım, 2000-2001 yıllarında yapılan yatırım 15 katı, 2002 yılının üç katı, 2003 yılının da 3.5 katıdır'' dedi. 
     
     İLETİM, DEVLETTE KALACAK 
     Gayet şeffaf ve net çalışmalar yaptıklarını belirten Güler, oyunun kuralının açık olarak ortaya konduğunu, aktörleri ve takvimlerinin belli olduğunu kaydetti. Güler, iletimin devlette kalacağını da vurguladı. 
     Açık ve şeffaf çalışmalar yaptıklarını anlatan Güler, ''biz topu hangi köşeye atacaksak baştan söylüyor ve o köşeye atıyoruz. Konturpiyede bırakmak yok. Çünkü enerji sektörü bu şeffaflığı arıyordu. Sadece elektrikte değil, doğalgazda, aramada, kömürde de bu böyle'' diye konuştu. 
     Güler, bir soru üzerine, Enerji bakanlığına ilişkin yasa tasarılarının önümüzdeki meclis çalışma dönemine kaldığını söyledi. 
     
</TEXT>
</DOC>
