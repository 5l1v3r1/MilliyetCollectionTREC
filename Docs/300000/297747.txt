<DOC>
<DOCNO> 297747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/siyaset/asiy.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu siyasi suikast 
</HEADLINE>
<TEXT>


Başbakan Erdoğan, bazı Avrupa gazetelerinde yayımlanan "Kürtler ne istiyor " başlıklı ilanı imzalayanlara sert çıktı 1000 yıllık kardeşliği sabote ediyorlar 

ANKARA Milliyet 


Başbakan Recep Tayyip Erdoğan, eski DEP milletvekillerinin de aralarında bulunduğu 200 kişinin imzasıyla Le Monde ve International Herald Tribune gazetelerinde yayımlanan ilanı "siyasi suikast" olarak nitelendirdi. Erdoğan, "Gazete ilanıyla 1000 yıllık kardeşliği sabote ediyorlar" dedi. 
AKP grup toplantısında ilanı eleştiren Erdoğan'ın mesajları şöyle 
YENİ ROLLER ÇIKARMAYIN Bu ülke çocuklarının ekmeği için, eşi görülmemiş bir diplomasiyle, zirveden zirveye koşuyoruz. Bazıları bu stratejik dönemde yanlış rollere hevesleniyor. Bu oyun geçmişte oynandı... Kimse yeni roller çıkarmasın. 
İSTİSMAR ETMEYİN 1000 yıl önce inşa edilen bu binayı sarsacak, birbiriyle kaynaşan bu tertibi bozacak bir hayali insan nasıl kurabilir Demokratik adımlarımızı istismar etme cüretinde bulunarak, bu devletin rejimini, anayasal düzenini, birlik ve beraberliğini... sulandırmaya çalışmak, milletin varlığına topluca siyasi suikasta yeltenmek demektir. 
KENDİLERİNE İŞ ARIYORLAR Yabancı gazetelere ilan vererek kendilerine iş de arayabilirler. Ama gazete ilanıyla 1000 yıllık kardeşliğin yara alacağını düşünenlerin muradı, bir sabotajla medyada haber olmakta... Ülkenizi, kendinizi küçük düşürecek sözler söylemeyeceksiniz. 
KIYASLANIR MI Hangi vicdanla, bu aziz milleti, yedi kat yabancı örneklerle mukayese etmeye kalkıyorlar Bu hazmedilebilir bir şey mi Din, bölge ve etnik milliyetçilik kırmızı çizgilerimizdir. Bu milleti birbirinden ayırmaya çalışanların siyasi suikastları, milletin çelik iradesi karşısında darmadağın olur. Milletimiz, bu siyaset biçimlerinin siyasi kanserojen madde taşıdığını çok iyi bilmektedir. 

Fırat Fare gibi sokak aralarında dolaşıyorlar 

ABDULLAH KARAKUŞ NAMIK DURUKAN 

AKP grup toplantısının basına kapalı bölümünde, Leyla Zana ve arkadaşlarının yabancı gazetelere verdiği ilan tartışıldı. AKP Genel Başkan Yardımcısı Dengir Mir Mehmet Fırat, Türkiye'nin AB'ye girmesini istemeyen iç ve dış güçler ile gazeteye ilan verenleri "fareye" benzetti. 
Fırat, şunları söyledi "Oylarına bakın, yüzde 5 bile değil. Bizim oy oranımız yüzde 42. Bölgeden ne kadar oy aldığımız ortada. Bunlar tüm milleti temsil edemezler, ancak kendilerini temsil edebilirler. Bunlara o yetkiyi kim veriyor Bunlar ne idüğü belirsiz orda burda başıboş dolaşan insanlardır. Türkiye'nin AB'ye girmesini istemeyen içerdeki ve dışardaki güçler fare gibi sokak aralarında dolaşarak provokasyon yapıyor." Aşırı 2 uç olarak nitelendirdiği Türk ve Kürt milliyetçilerinin, "müşterek dil" kullandığını söyleyen Fırat, "Zıt fikirler bir araya gelerek AB üyeliğini etkilemeye çalışıyorlar" dedi. Fırat'ın Erdoğan'ın talimatı çerçevesinde konuştuğu öğrenilirken, konuşmayı ağır bulan bazı Kürt kökenli milletvekilleri gruptan ayrıldı. Birçok milletvekili de konuşmanın ardından kendisini kutladı. 


</TEXT>
</DOC>
