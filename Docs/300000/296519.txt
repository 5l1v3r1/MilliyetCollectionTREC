<DOC>
<DOCNO> 296519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sondun37.html </URL>
<DATE> 2004/12/10/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Erdoğan'dan 'Kıbrıs tavizi'ne ret 
</HEADLINE>
<TEXT>

     AB Komisyonu Başkanı Jose Manuel Barroso, Başbakan Recep Tayyip Erdoğan'dan 17 Aralık öncesi Kıbrıs'la ilgili bir jest yapmasını istedi. 
     Barrosso, "Kıbrıs dahil bazı adımların atılması bizi rahatlatır. Kıbrıs'la ilgili bir jest yaparsanız iyi olur. Bu konuyu gündeme getirenler oluyor" dedi. 
     Barroso, Erdoğan'a şunları söyledi 
     ''Biz komisyon olarak raporumuzu açıkladık. Daha sonra ekstra gündeme gelenler bizim ifadelerimiz değil, bizimle ilgisi yok. Şimdi her ülke, hassasiyetlerinin, taleplerinin değerlendirilmeye alınması için çalışıyor. Biz komisyon olarak, ilkesel olarak raporumuzun arkasında durmaya devam ediyoruz. Her ülke, ülkesindeki konjonktüre göre de yorumlarda bulunabiliyor. Ama siz sonuca bakın. 
     Kıbrıs konusunda bir jest yaparsanız iyi olur. Türkiye istediğini alıyor tarih ve nihai olarak, asıl olan budur. Bunun dışındakiler önemli değil, bunlar teferruat. İç politika malzemesi olarak kullanılıyor. Siz asıl almak istediğinize bakın" Erdoğan da, bu konuda Türkiye'den herhangi bir adım atmasının beklenmemesi gerektiğini kaydederek, "Kıbrıs'la ilgili 17 Aralık'a kadar bizim bir adım atmamız sözkonusu değildir. Helsinki'de, Kopenhag'ta önümüze getirilenlerin hepsini yaptık. Masada Kıbrıs yoktu. Biz Kopenhag kriterlerini fazlasıyla yerine getirdik. Gümrük Birliği ile ilgili adımı attık. Daha ne yapalım " diye konuştu. 
     Komisyon olarak hazırladıkları raporun arkasında olduklarını belirten Barroso, "Daha sonra bazı ülkelerin hassasiyetleri ortaya çıkıyor. Bu ekstradan gelen şeyler bizimle ilgili değil. Biz hazırladığımız raporun arkasındayız. Arkasında durmaya devam edeceğiz" dedi. 
     
     KOMİSYON, TARİH VERİLECEĞİNE İNANIYOR 

     Barroso-Erdoğan görüşmesinde Türkiye-AB ilişkileri ve 17 Aralık zirvesinden beklentiler de değerlendirildi. 
     AB Komisyonu Sözcülüğü, görüşmeden sonra yaptığı açıklamada, Komisyon'un, 17 Aralık'ta, devlet ve hükümet başkanları tarafından Türkiye'ye müzakere tarihi verileceğine inanıldığını ifade etti. 
     AB Komisyonu Sözcüsü Françoise Le Bail, Barroso'nun Erdoğan'a, zirveden ''pozitif sonuçlar'' çıkacağını söylediğini bildirdi. 
     Erdoğan'ın, AB Komisyonu Başkanı'na Türkiye'nin tavır ve beklentilerini net bir şekilde yansıttığı, yeni koşul istenmediğini bildirdiği belirtildi. 
     Barroso'nun da bazı üye ülkelerin ve kamuoylarının tereddütlerinden söz ederek, bunların da dikkate alınması gereği üzerinde durduğu duyuruldu. 
     Başbakan Erdoğan bugün Belçika Başbakanı Guy Verhofstadt ve AB Komisyonu'nun genişlemeden sorumlu üyesi Olli Rehn ile de temaslarda bulunacak. 

     
</TEXT>
</DOC>
