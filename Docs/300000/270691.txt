<DOC>
<DOCNO> 270691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonsiy02.html </URL>
<DATE> 2004/09/10/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
TİGEM özelleştirme kapsamından çıkarıldı 
</HEADLINE>
<TEXT>

     Tarım ve Köyişleri Bakanlığı'na bağlı Tarım İşletmeleri Genel Müdürlüğü TİGEM , özelleştirme kapsamından çıkarıldı. 
     Özelleştirme kapsamından çıkarılan TİGEM işletmeleri, arazilerinin özel sektöre kiralanması suretiyle özel sektöre açılacak. 
     TİGEM Genel Müdürü İsmail Hakkı Sayın, "Tarım arazilerinin parçalanması ve amaç dışı kullanımının önlenmesi amacıyla, bizim böyle bir talebimiz vardı. Böylece arazi bütünlüğü bozulmayacak. Araziler özel sektöre, kişilere geçmeyecek. Tarım arazisi vasfı korunacak" dedi. 
     Sayın, sonuçlanan kiralama ihalelerinde, firmaların en kısa sürede sözleşme imzalamaya davet edileceğini bildirdi. 
     Geçen yıl Mayıs ayında, 22 işletmenin özel sektöre açılması konusunda TİGEM Yönetim Kurulu'nun yetkilendirilmesi konusunda YPK kararı çıkmıştı. TİGEM yönetimi, YPK kararı ile verilen yetkiye dayanarak, ilk aşamada 12 işletmenin özel sektöre açılmasının teminen, geçen yıl Temmuz ayında ilana çıkarak, firmalardan, proje tekliflerini istedi. Bu sürede, 75 firma, 128 proje teklifi iletti. 
     Yeterlilik belgesi verilen 40 projede firmalar, söz konusu 12 işletmede, bir yıl içinde toplam 250 trilyon lira yatırım, 6 bin kişilik istihdam yaratmayı planlıyor. 
     Özel sektöre devredilecek işletmelerin hiç biri kar etmezken, geçen yılki toplam zararları 11 trilyon 425.5 milyar lira düzeyindeydi. 
     
</TEXT>
</DOC>
