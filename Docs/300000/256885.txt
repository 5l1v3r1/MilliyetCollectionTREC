<DOC>
<DOCNO> 256885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur16.html </URL>
<DATE> 2004/07/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Bakırköy'de halk otobüsünde tartışma bomba paniğine yol açtı .. 
</HEADLINE>
<TEXT>

     Bakırköy'de bir halk otobüsünde 2 kişi arasında çıkan tartışma sırasında fark edilen bir poşet, bomba paniğine yol açtı. 
     AA muhabirinin aldığı bilgiye göre, Topkapı istikametine giden bir halk otobüsüne Ataköy Durağı'nda binen 2 kişi arasında tartışma çıktı. 
     Otobüsün arka kısmında bulunan bir yolcu, tartışmaya katılan kişilerden birinin elindeki siyah poşette bomba olabileceğini düşünerek, durumu yakındaki bir trafik ekibine bildirdi. 
     Trafik ekibindeki polisin de durumu telsizle merkeze bildirmesi üzerine, olay yerine çok sayıda polis ve bomba uzmanı sevk edildi. 
     Kısa sürede olay yerine ulaşan Bakırköy İlçe Emniyet Müdürlüğü'ne bağlı ekipler, otobüste herhangi bir patlayıcı madde olmadığını belirledi. 
     Bunun üzerine, halk otobüsünün yolcularıyla birlikte hareketine izin verildi. 

     
</TEXT>
</DOC>
