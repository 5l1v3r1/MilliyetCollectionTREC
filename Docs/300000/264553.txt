<DOC>
<DOCNO> 264553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/ekonomi/eko01.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Nema ödemelerinde eylül hesabı 
</HEADLINE>
<TEXT>


Üç aylık enflasyon farkının negatif çıkması halinde üçüncü dönem nema taksidinin bir önceki ödemeye göre artıp artmayacağı sorusu ortaya çıktı. Yetkililer ödemelerin önceki taksitten düşük olmayacağını belirtiyor 


Zorunlu tasarruf nema ödemelerinin üçüncü taksit ödemelerinin eylül ayında yapılması beklenirken, ödeme tarihi Hazine tarafından belirlenecek. Ödeme hesabında kullanılan enflasyon farklarının belirlenmesi için, öncelikle her ayın üçünde açıklanan enflasyon rakamı beklenecek. 
Eylülde, ağustos ayı enflasyonunun açıklanmasının ardından araya hafta sonu tatili girerken, takip eden haftada Hazine'nin nemaya uygulanacak katsayı rakamını belirlemesi bekleniyor. Nemanın üçüncü taksit ödemesi için kurumsal başvurular, Ziraat Bankası tarafından alınmaya başlandı. Hazine'nin açıklayacağı ödeme başlangıç tarihinin üç gün öncesine kadar başvuruda bulunan kurumlar, parayı ödeme tarihinin başladığı gün alabilecek. Ödeme tarihinden sonra yapılacak başvurularda ise ödemeler üç gün sonra gerçekleştirilecek. Kurum aracılığı ile başvurmayan hak sahipleri ise bir aylık takvim içinde sıralarını bekleyecek. 
Nema tutarının belirlenmesinde yıllık 5 puan artı enflasyon hesabı uygulanırken, üçüncü taksit ödemesine konu olan bu dönemde, son iki aylık enflasyonun çok düşük kalması nedeniyle ilginç bir durum ortaya çıktı. 

Eksi enflasyon sorusu 
Bundan önceki hesaplamada nema üzerine üç aylığa denk gelen yaklaşık yüzde 1.2'lik sabit rakam ve 3 aylık enflasyon eklenerek ödenecek miktar bulunuyordu. Ancak ağustosta enflasyonun eksi çıkması ve üç aylık enflasyon toplamının - 1.2 puan üzerinde olması durumunda, ne yapılacağı konusunda netlik bulunmuyor. 
Yasa çıkarken böyle bir ihtimal düşünülmediği için buna yönelik bir hükmün bulunmadığını ifade eden yetkililer, eksi enflasyonun yüzde 1.2'nin üzerinde bir rakam olması durumunda yine de nema ana parasının geriye gitmemesi gerektiği şeklinde yorum yapıyor. 
Böyle bir durumda örneğin ilk taksitte 1 milyar lira alan hak sahibinin ikinci taksitte yaklaşık 1 milyar 30 milyon lira aldığı hatırlatılırken, eksi enflasyon durumunda yine 1 milyar lira alması gerektiği yönünde yorum yapılıyor. 


</TEXT>
</DOC>
