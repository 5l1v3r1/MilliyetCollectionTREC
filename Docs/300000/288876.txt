<DOC>
<DOCNO> 288876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/siyaset/siy07.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye raporu' için 550 değişiklik önergesi 
</HEADLINE>
<TEXT>


GÜVEN ÖZALP Brüksel 


Avrupa Parlamentosu'nun Türkiye'nin müzakerelere başlayıp başlamaması konusunda görüşünü içerecek olan rapor, değişiklik önergesi bombardımanına tutuldu. Hıristiyan Demokrat Hollandalı parlamenter Camiel Eurlings'ın hazırladığı ve Türkiye'ye "bol şartlı müzakere" öneren rapora 550 değişiklik önergesi verildi. Kıbrıs'tan asker çekilmesini, Ermenistan sınırının açılmasını, Alevilerin azınlık sayılmasını isteyen, ucu açık olan müzakerenin sonucunda üyeliğin garanti olmadığını vurgulayan rapor hakkında, Sosyalistler, Yeşiller ve Liberaller olumsuz tavır içindeler. Ankara, 17 Aralık öncesinde, bağlayıcılığı olmayan AP raporu da dahil, hiçbir pürüz görmek istemediğinden Eurlings'i markaja aldı. Brüksel'de Eurlings'le görüşen AKP'li Murat Mercan, değişmesi gereken noktaların altını bir kez daha çizdi. 



</TEXT>
</DOC>
