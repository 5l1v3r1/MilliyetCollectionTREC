<DOC>
<DOCNO> 265100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sontur39.html </URL>
<DATE> 2004/08/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Seyyar geneleve suçüstü 
</HEADLINE>
<TEXT>

     Minibüste fuhuş yaptıran 1 kişi suçüstü yakalandı. Olayla ilgili 2 yabancı hayat kadını gözaltına alındı. 
     Ankara Emniyet Müdürlüğü Ahlak Büro Amirliği ekipleri, bir istihbaratı değerlendirerek, panelvan minibüs içerisinde fuhuş yaptırıldığını tespit etti. Ali Y'ye ait olduğu belirlenen 06 AD 3792 plakalı panelvan minibüsü takibe alan Ahlak Büro Amirliği ekipleri müşteri gibi davranarak Ali Y. ile irtibat kurdu. 
     Yapılan görüşmelerin ardından, arka bölümü özel tefriş edilmiş minibüse müşteri gibi binen polis memurları bir süre sonra kimliklerini açıklayarak, Azerbaycan uyruklu Khalıa M. ile Vasila A. adlı kadınları gözaltına aldı. Panelvanı kullanan ve kadınları pazarlayan Ali Y. de gözaltına alınarak emniyete getirildi. 
     Emniyette sorgulanan Ali Y. ''fuhuşa aracılık etmek'' suçundan sabıkalı olduğunu, polisin kendisini tanıdığı için yeni yöntemler geliştirmek durumunda kaldığını belirterek, İstanbul ve Antalya'da yapılan ''seyyar fuhuş'' haberlerini gazetelerde okuduktan sonra bu yöntemi kullandığını anlattı. Ali Y. ifadesinde kişi başına 40 milyon lira aldığını belirterek, sakin olması dolayısıyla genellikle Karşıyaka Mezarlığı bölgesini seçtiğini kaydetti. 
     Ali Y, Khalıa M. ve Vasila A. ''Fuhuşa aracılık'' ve ''fuhuş yapmak'' suçlarından adliyeye sevk edildi. Fuhuş yapılan 06 AD 3792 plakalı panelvan minibüse savcılık talimatı doğrultusunda el konuldu. 
     
</TEXT>
</DOC>
