<DOC>
<DOCNO> 278620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/spor/spo03.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi toz kondurmuyor 
</HEADLINE>
<TEXT>


Rumen hoca, sürekli eleştirilen Conceiçao'nun bir Maradona olmadığını, ancak görevi iyi yaptığını söyledi, "Asıl işi topu kapmak ve arkadaşlarına kazandırmak. Real Madrid'de de böyle oynuyordu" diye konuştu 

VEDAT DANACI 


'İnanmak gerek' 
CİM-BOM ile bu sezon şampiyonluk mücadelesi veren Teknik Direktör Hagi, Bükreş'te basın mensuplarıyla sohbet etti. Öncelikle prensiplerinden bahseden Rumen hoca, hiçbir zaman arkaya bakmadığını vurguladı. Hagi, hayatta en önemli şeyin inanmak olduğunu belirterek, "Galatasaray'a geldiğimde, UEFA Kupası'nı alırsak özel prim isterim maddesini koydurmuştum. O zaman beni pek ciddiye almamışlardı, ama sonunda onlar da gördü" diye konuştu. 

'Bunlar süper genç ' 
100. yıl nedeniyle takımda büyük bir stres yaşandığına da dikkat çeken Cim - Bom'un teknik patronu, "Bu stresi ancak deneyimli futbolcularla kaldırabiliriz. Gençleri 30 bin kişinin önüne çıkarırsak, futbol hayatlarını başlamadan bitiririz" dedi. Alt yapıdan gelenlere güvenini de vurgulayan Rumen çalıştırıcı, şöyle devam etti "Hangi teknik direktör altı tane genç oyuncuyu kampa götürdü. Buraya da sekiz tane gençle geldik. Yalnız onlara genç demeyin, onlar süper genç." 

'Pazarda her şey var' 
PAZARDA her türden futbolcunun satıldığını söyleyen Galatasaray Teknik Direktörü, "Ama ihtiyacı olan futbolcuyu almasını bilmek lazım" ifadesini kullandı. 10 milyon dolarlık bir transferle, 30 milyonluk arasında büyük fark olmadığını da vurgulayan Hagi, eleştirilen yeni transferini de şöyle korudu "Conceiçao bir Maradona değil. Onun görevi top kapmak ve bunu arkadaşlarına kazandırmak. Bunu da yüzde 70 oranında yapıyor. Zaten Real Madrid'de de böyle oynuyordu." 

Aslan penaltılarla vuruldu 

İki maçı da kaybetti 
MİLLİ maçlar nedeniyle lige verilen arayı Romanya'da değerlendiren Galatasaray, Bükreş'te katıldığı Turneul Jubiliar Turnuvası'nda Steaua Bükreş ve National Bükreş'e penaltılarla teslim oldu. 45 dakika üzerinden oynanan karşılaşmalarda Galatasaray yedek ve genç futbolculardan oluşan kadrosuyla mücadele etti. Cim - Bom ilk maçta Steaua Bükreş karşısında 8. dakikada Pitu'nun golüyle yenik duruma düştü, 23'te Ümit Karan durumu eşitleyince penaltılara geçildi. 

Galatasaray'a jest 
PENALTILAR sonunda ev sahibi ekip 5 - 2 üstünlüğü yakaladı ve galibiyete ulaşan taraf oldu. 37'de Steaua Bükreş'ten Munteanu kırmızı kart gördü. Cim - Bom, normal süresi golsüz kapanan ikinci maçında National Bükreş'e yine penaltılarla 4 - 3 yenildi. Karşılaşmayı Başkan Özhan Canaydın, Refik Arkan ve Fatih Gökşen'in yanısıra 300'ü Türk yaklaşık 4 bin taraftar izledi. Maçlardan önce bando eşliğinde Galatasaray marşları çalınırken Rumen taraftarlar da Hagi'ye büyük sevgi gösterisinde bulundu. 

Galatasaray'ın Mutu hayali 

Chelsea'den ayrılma noktasına gelen Mutu için olumlu konuşan Cim - Bom'un hocası, "Yeteneği belli, gücü ortada. Ancak transfer konuşmak için henüz erken" yorumunu yaptı 

Gelebileceğinden umutlu 
BÜNYAMİN OSMAN 

GALATASARAY Teknik Direktörü Hagi, Chelsea'den Mutu'nun Sarı - Kırmızılı formayı giyebileceğini söyledi. Parma'dan 25 milyon Euro karşılığında İngiliz ekibine transfer olan, ancak Teknik Direktör Maurinho ile yıldızı barışmayan Rumen oyuncunun, transfer döneminde Cim - Bom'a gelebileceğini vurgulayan Hagi, "Neden olmasın" diyerek, Sarı - Kırmızılılar'a umut verdi. 

Haftalığı 100 bin Euro 
RUMEN futbolcunun yeteneğinin ortada olduğunu belirten Galatasaray Teknik Direktörü, "Gücü belli. En önemlisi, oynaması gerekiyor. Bize gelebilir ama şu an transferi konuşmak için çok erken" diye konuştu. Chelsea'nin 5 milyon Euro karşılığında Mutu'nun bonservisini verebileceği vurgulanırken, en büyük sorunun, kendisinin aldığı haftalık 100 bin Euro gösteriliyor. 

99. yıl kutlamasında Ali Sami Yen anıldı 

99. kuruluş yıldönümünü bugün Galatasaray Lisesi'nde kutlayacak olan Galatasaraylılar, kulübün kurucusu ve ilk başkanı Ali Sami Yen'i, Feriköy Mezarlığı'nda kabri başında andı. Başkan Özhan Canaydın, 100. yıla yaklaştıkları bir dönemde Sami Yen'i bir kez daha hatırladıklarını vurgulayarak, 17 Ekim Pazar günü saat 19.05'te her Galatasaraylı'nın bayrağını asması gerektiğini tekrarladı. 

Cim-Bom'a son ihtar 

AYŞE YEŞİN 

OLİMPİYAT Hazırlık ve Düzenleme Kurulu, Atatürk Olimpiyat Stadı'nın kirasını ödemeyen Galatasaray'a ihtar gönderdi. Kurul, 2004 - 2005 sezonu başından bu yana kendilerine ödeme yapılmadığına dikkat çekerken, 45 bin dolarlık borcun hesaba yatırılması gerektiğini bildirdi. Aslan, protokol gereği yıllık 150 bin dolar kirayla stadın kullanım hakkını almıştı. 

Patriğ'e davet 

MİLLİ maç için verilen arayı Bükreş'e giderek değerlendiren Galatasaray, 12 Ekim Salı günü de Yunanistan'ın AEK takımını ağırlayacak. Yunan temsilcisiyle saat 20.00'de oynayacak olan Cim - Bom, Fener Patriği Bartholomeos'u da karşılaşmaya davet etti. 

Eski açık para diyor 

HASARLI olması nedeniyle kullanılamayan Ali Sami Yen Stadı'nın eski açık tribünün yenilenmesi için çalışmalara başlandı. Fizibilitesi hazırlanan tribünün, toplam 1.5 milyon dolara yakın bir para karşılığında yenilenebileceği ifade edildi. 


</TEXT>
</DOC>
