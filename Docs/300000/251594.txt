<DOC>
<DOCNO> 251594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sondun01.html </URL>
<DATE> 2004/06/29/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Amerikalılar, Irak'ta 'dost hükümetten' şüpheli... 
</HEADLINE>
<TEXT>

     Bülent Keneş 

Amerikan halkının, egemenliğin belirlenen tarihten iki gün önce devredildiği Irak'ta ABD'ye dost bir hükümetin yaratılamayacağına ve istikrarın beş yıl içinde bile kurulamayacağına inandığı bildirildi. 
     CNN televizyonu, USA Today gazetesi ve Gallup araştırma şirketi tarafından ortaklaşa yapılan ve 1005 kişinin katıldığı bir kamuoyu araştırmasının sonuçlarına göre, Amerikan halkının yüzde 75'i ABD'nin egemenliği Irak'a devretmesini tasvip ediyor. 
     21-23 Haziran tarihleri arasında yapılan araştırmaya göre, ''Irak hükümetinin ABD'ye dost bir hükümet olup olmayacağı'' yönündeki bir soruya katılımcıların yüzde 48'i ''evet'' yanıtı verirken, ''hayır'' diyenlerin oranı yüzde 50'yi buluyor. Katılımcıların yüzde 60'ıysa Irak'a önümüzdeki 5 yıl içinde barış ve iç istikrarın gelmeyeceğini düşünüyor. 
     Irak'ta bir demokrasi kurulabileceğine inanan Amerikalıların oranı yüzde 52 olarak gerçekleşirken, katılımcıların yüzde 76'sı Amerikan askerlerinin bu ülkede beş yıl kalacağını tahmin ediyor. 
     Katılımcıların yüzde 70'i Irak'taki askerlerin iki yılı aşmadan ülkelerine dönmeleri gerektiğini ifade ederken, bu görüşü paylaşan her 25 kişiden 4'üyse ABD askerlerinin Irak'ı derhal terk etmesi gerektiğini söylüyor. 
     
</TEXT>
</DOC>
