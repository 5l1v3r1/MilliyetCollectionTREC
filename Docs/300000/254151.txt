<DOC>
<DOCNO> 254151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonsiy15.html </URL>
<DATE> 2004/07/09/ </DATE>
<TIME> 19.43 </TIME>
<AUTHOR>  </AUTHOR>
<HEADLINE>
Belediye kanununda 10 madde kabul edildi... 
</HEADLINE>
<TEXT>

     TBMM Genel Kurulu'nda, Büyükşehir Belediyeleri Kanunu Tasarısı'nın 10 maddesi kabul edildi. 
     Benimsenen maddelere göre, son nüfus sayımına göre toplam nüfusu 750 binden fazla olan iller, kanunla büyükşehir olabilecek. 
     Büyükşehir belediyesi sınırları içine katılan ilçe belediyeleri ile nüfusu 50 bin ve üzerinde olan belediyeler, büyükşehir ilçe veya ilk kademe belediyesine dönüşecek. Diğer belediyeler ile köylerin tüzel kişiliği ise sona erecek. 
     Büyükşehir belediyesinin görev, yetki ve sorumlulukları ile ilgili 7. madde üzerinde AK parti milletvekillerinin verdiği bir önerge ile 1 2000 olan nazım imar planın alt limiti 1 5000 olarak değiştirildi. Buna göre, 1 5000 ile 1 25000 arasındaki her ölçekte nazım imar planı büyükşehir belediyesi tarafından yapılacak. 
     Aynı madde üzerinde verilen bir başka önergeyle de organize sanayi bölgeleri yasa kapsamı dışına çıkarıldı. Ayrıca AK Parti ve CHP milletvekillerinin kabul ettiği ancak hükümetin karşı çıktığı bir başka önerge ile de büyükşehir belediyelerinin görevlerinden bazılarını belediye meclisi kararıyla ilçe veya ilk kademe belediyelerine devretmeleri ya da beraber yürütmeleri olanaklı hale geldi. 
     Tasarının Genel Kurul'daki görüşmeleri, verilen bir saatlik aranın ardından devam edecek. 
     
</TEXT>
</DOC>
