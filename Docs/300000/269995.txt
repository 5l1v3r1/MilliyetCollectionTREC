<DOC>
<DOCNO> 269995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun27.html </URL>
<DATE> 2004/09/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İskenderun'da batan zehirli gemi için İspanya'dan açıklama 
</HEADLINE>
<TEXT>

     İspanya İklim Değişimi ve Kirlenmeyi Önleme Genel Sekreteri Arturo Gonzalo Aizpiri, İskenderun Körfezi'nde batan zehirli atık yüklü geminin İspanya'dan çıkışından beri usulsüzlük bulunduğunu söyledi. 
     İspanya'nın kuzeyindeki Aviles limanından 1999 yılının kasımında hareket eden M V ULLA adlı geminin 3 bin 488 ton uçucu kül yüklü olduğunu belirten Aizpiri, geminin Türkiye'ye ulaştığında yükünün 2 bin 200 tona düştüğüne dikkati çekti. 
     İspanya'daki 3 termik santralden çıkan atığın Asland firması tarafından, Cezayir'e gönderilmek üzere Dragados adlı bir firmaya satıldığını kaydeden Aizpiri, geminin Cezayir'e geldiğinde külün kullanılamaz hale geldiği gerekçesiyle kabul edilmediği ve geminin Türk bandıralı olduğu için Türkiye'ye götürülüp 4 yıldır burada bekletildiğini hatırlattı. 
     Asland firmasının bir sözcüsü ise, küllerin Aviles limanından çıkarken çok iyi koşullarda bulunduğunu savunurken, 2001 yılında İspanyol hükümetinin, zehirli atığın nakliyesini bildirmediği için Asland'a karşı dava açtığı bildirildi. 
     Firmanın 2002 yılında zehirli atıkların İspanya'ya geri getirilmesi için işbirliği içinde bulunmayı kabul ettiğini, ancak armatör firma ve Türk liman işletmesi arasındaki bürokratik sorunlardan dolayı gemiye konulan haczin ancak 2004 haziran ayında kaldırılabildiğini belirten İspanyol yetkili, ''Daha sonra İspanyol Çevre Bakanlığı, Asland'dan 10 gün içinde bir hareket planı sunmasını istedi. Ancak Asland, Türk mürettebatın kimliklerini istedi ve gemi mürettebatının isimleri İspanyol Çevre Bakanlığı 3 Eylül'de Asland'a verildi. Bundan 3 gün sonra da gemi battı'' dedi. 
     Aizpiri, İspanyol hükümetinin işbirliği içinde olduğunu gösterdiğini, bu yüzden geminin batmasından sorumlu tutulmaması gerektiğini savundu. 
     Öte yandan Greenpeace'in İspanya bürosundan yapılan açıklamada, M V ULLA adlı geminin batmasında sorumluluğun Asland firmasında olduğu belirtilerek, zehirli atıkların çevreye daha fazla zarar vermesinin önlenmesi için, Türk ve İspanyol yetkililerin bir an önce harekete geçmesi çağrısında bulunuldu. 
     Bu arada geminin batmasıyla ilgili haberler, İspanyol basınında bugün geniş olarak yer alırken, Türkiye'nin İspanya'dan tazminat isteyebileceği ifade edildi. 
     
</TEXT>
</DOC>
