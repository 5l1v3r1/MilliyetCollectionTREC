<DOC>
<DOCNO> 294422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/soneko02.html </URL>
<DATE> 2004/12/03/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Merinos Fabrikası belediyenin oldu... 
</HEADLINE>
<TEXT>

     Mustafa Kemal Atatürk'ün başlattığı sanayi hamlesinin en değerli miraslarından sayılan, 2 Şubat 1938 yılında Atatürk tarafından hizmete açılan, yaklaşık 3 yıl önce de ''zarar ettiği'' gerekçesiyle üretimi durdurulan, 17 Kasım'da da kıdem ve ihbar tazminatı ödenen 365 çalışanının veda ettiği Bursa Merinos Fabrikası, Büyükşehir Belediyesi'nin oldu. 
     Büyükşehir Belediyesi'nden yapılan yazılı açıklamada, Başbakan Recep Tayyip Erdoğan başkanlığındaki Özelleştirme Yüksek Kurulu'nun, fabrikanın bulunduğu alanın Büyükşehir Belediyesi'ne devrini onayladığı bildirildi. 
     Özelleştirme Yüksek Kurulu'nun 2 Aralık tarihli kararına göre, ilk etapta Merinos Fabrikası'nın kapatılma işlemlerinin tamamlanacağı kaydedilen açıklamada, kapatılma işlemlerinin tamamlanmasının ardından alandaki arazi ve diğer gayrimenkullerin Büyükşehir Belediyesi'ne devredileceği belirtildi. 
     Açıklamada, Özelleştirme Yüksek Kurulu kararıyla, Merinos'un SİT alanında kalan kısımlarının Kültür ve Tabiat Varlıklarını Koruma Kurulu'nun da onayıyla kongre ve kültür merkezine dönüştürüleceğine, kalan binalar yıkıldıktan sonra bölgenin park alanı olarak düzenleneceğine işaret edildi. 
     
     HİKMET ŞAHİN'İN AÇIKLAMASI 

     Büyükşehir Belediye Başkanı Hikmet Şahin de, Özelleştirme Yüksek Kurulu'nun kararını değerlendirdiği yazılı açıklamasında, Büyükşehir Belediyesi olarak göreve başladıklarında yapı dokusu ve fonksiyonuyla kentin içinde kalan, ancak kentle uyum sağlayamayan bölgeleri ele alacaklarını söylediklerini hatırlattı. 
     Bursa'nın hem şehircilik açısından örnek bir kent olmasını hem de tarihi, doğal ve kültürel değerleriyle günümüz nesilleriyle buluşmasını hedeflediklerini anlatan Şahin, ''Merinos'un Büyükşehir Belediyesi'ne devri de bu bakımdan büyük önem taşıyor. Özelleştirme Yüksek Kurulu'nun kararının Bursa'ya hayırlı olmasını diliyorum. Bursa'ya Londra'daki Hyde Park benzeri bir yeşil alan kazandıracağız'' dedi. 
     Şahin, Merinos'un Büyükşehir Belediyesi'ne devrini sağlayan Başbakan Erdoğan başta olmak üzere Özelleştirme Yüksek Kurulu üyelerine, AK Parti Grup Başkan Vekili Faruk Çelik'e ve Bursa milletvekillerine teşekkür etti. 
     
</TEXT>
</DOC>
