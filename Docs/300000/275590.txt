<DOC>
<DOCNO> 275590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko06.html </URL>
<DATE> 2004/09/28/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Babacan, IMF-Dünya Bankası toplantıları için ABD'ye gidecek... 
</HEADLINE>
<TEXT>

     Devlet Bakanı Ali Babacan, IMF-Dünya bankası güz dönemi toplantılarına katılmak üzere, 30 Eylül Perşembe günü ABD'ye gidecek. 
     Edinilen bilgiye göre, bakan Babacan'ın 7 Ekime kadar sürecek çalışma programı çerçevesinde, IMF başkanı Rodrigo Rato, ABD Hazine Bakanı John Snow ve çok sayıda yabancı yatırım kuruluşu temsilcisiyle görüşmesi planlanıyor. 
     1 Ekim cuma günü Dış İlişkiler Konseyi toplantılarıyla çalışmalarına başlayacak olan Bakan Babacan, aynı gün ABD Hazine Bakanlığında, G-8 Geniş Ortadoğu girişimi konulu ekonomi Bakanları toplantılarına katılacak. Babacan'ın burada ABD Hazine Bakanı Snow ile görüşmesi bekleniyor. 
     Babacan'ın, IMF yetkilileriyle yapacağı görüşmelerde, yeni Stand By programının detayları ve finansman durumunun ele alınması bekleniyor. 
     Babacan aynı gün, Uluslararası Stratejik Çalışmalar Merkezi tarafından düzenlenecek olan, ''Türkiye Ekonomisini Yeniden İnşaa Etme'' konulu toplantıya katılacak. 
     2 Ekim Cumartesi günü IMF'nin Komite toplantılarına iştirak edecek olan Babacan'ın, aynı günün içinde İtalya Ekonomi ve Maliye Bakanı Domenico Siniscalco ile görüşme yapıp, akşam da Türk-Amerikan İş Konseyi yemeğine katılması bekleniyor. 
     Devlet Bakanı Babacan'ın, 3 Ekim Pazar günü, Uluslararası Finans Enstitüsü yıllık toplantılarına katılması ve aynı gün IMF-Dünya Bankası Genel Kurul oturumunda bir konuşma yapması bekleniyor. 
     Babacan, 4 Ekim Pazartesi günü ise Dünya Bankası Başkanı James Wolfensohn ile görüşecek. Wolfensohn ile yapılacak görüşmede, Banka'nın ekonomik programa verdiği mali destek konusunun ele alınması bekleniyor. Babacan, aynı günün akşam yemeğinde, IMF Birinci Başkan Yardımcısı Anne Krueger ile biraraya gelecek. 
     Bakan Babacan, 5 Ekim salı günü IMF Başkanı Rodrigo Rato ile biraraya gelecek. Görüşmede, Babacan'ın, yeni Stand By programı ve ekonomi programının genel yapısı üzerinde konuşması bekleniyor. 
     
     YABANCI YATIRIM KURULUŞLARI 
     Bakan Babacan'ın, bunların yanı sıra 4 Ekim Pazartesi günü Washington'da, 5 Ekim Salı günü Boston'da, 6 Ekim'de de New York'ta yabancı yatırım kuruluşları temsilcileriyle toplantılar yapması planlanıyor. 
     Babacan'ın, yatırımcı kuruluş temsilcilerine, Türkiye ekonomisindeki son gelişmeler ve yatırım ortamı hakkında bilgi vermesi bekleniyor. 
     IMF-Dünya Bankası Güz dönemi toplantılarına, Bakan Babacan başkanlığında Hazine, Merkez Bankası ve DPT yetkilileri de katılacak. 
     
     7 EKİM'DE ALMANYA'YA GEÇECEK 
     Devlet Bakanı Babacan, 7 Ekim Perşembe günü ABD'den Almanya'ya geçecek ve 8 Ekim Cuma günü Frankfurt'ta bir konferansa katılacak. Babacan, Konferans çerçevesinde Almanya Maliye Bakanı Hans Eichel ile görüşecek. 
     
</TEXT>
</DOC>
