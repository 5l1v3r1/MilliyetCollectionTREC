<DOC>
<DOCNO> 282019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/ekonomi/eko03.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura 75 YKr fazla mesai ücreti 
</HEADLINE>
<TEXT>


Yeni yılda yüzde 15.4 zamlanacak fazla mesai ücret, saat başına 75 Yeni Kuruş olacak 


Memurlar 2005'te her bir saatlik fazla çalışma için '75 Yeni Kuruş' mesai ücreti alacak. 2005 Bütçe Kanun Tasarısı ile devlet memurlarının fazla mesai ücretleri, yeni yılda yüzde 15.4 zam görecek. 
Bu yıl 650 bin lira olan saat başına fazla çalışma ücreti, 2005'te paradan altı sıfır atılması ve mesai ücretlerindeki artış ile birlikte 75 Yeni Kuruş YKr olacak. 
Fazla çalışma ücreti, makam şoförleri dahil Bakanlıkların özel kalem müdürlüklerinde çalışanlar için de ayda 90 saati geçmemek üzere saat başına 95 YKr olacak. 

KESK'ten dava 
Bu arada KESK, toplu görüşme sürecinin iptali ve yürütmenin durdurulması istemiyle dün Danıştay'da dava açtı. KESK Başkanı Sami Evren, uluslararası sözleşmelere göre, memur sendikalarının hükümetle toplu görüşme değil, toplu sözleşme yapması gerektiğini kaydetti. Hükümetin prosedür olarak yanlış yaptığını savunan Evren, Bakanlar Kurulu'nun Uzlaştırma Kurulu kararları değerlendirilmeden memurlara yapılacak zam oranlarını açıkladığını da vurguladı. 


</TEXT>
</DOC>
