<DOC>
<DOCNO> 283836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo44.html </URL>
<DATE> 2004/10/27/ </DATE>
<TIME> 20.28 </TIME>
<AUTHOR>  </AUTHOR>
<HEADLINE>
Oktay, verilen ceza hakkında konuştu 
</HEADLINE>
<TEXT>

     Beşiktaş Kulübü Asbaşkanı ve Futbol Şube Sorumlusu Kıvanç Oktay, Profesyonel Futbol Disiplin Kurulu'nun PFDK kendisine verdiği 20 günlük hak mahrumiyeti cezasını üzüntüyle öğrendiğini belirterek, ''Bu ceza şahsıma değil, Beşiktaş Kulübü'ne verilmiştir'' dedi. 
     Oktay, BJK Nevzat Demir Tesisleri'ndeki antrenman öncesi basın mensuplarına yaptığı açıklamada, kimseye hakaret etmediğini, sadece eleştiride bulunduğunu ifade ederek, ''Beşiktaş'ın haklarını savundum. Savunmaya da devam edeceğim. Bu cezalarla bir yere varılmaz. Kulüp yöneticileri olarak, kulübümüzün haklarını savunmak için elimizden geleni yapıyoruz. Bizler de eleştiri alıyoruz, ama ceza veremiyoruz'' diye konuştu. 
     Beşiktaş'ın haklarını savunmaya bundan sonra da devam edeceğini vurgulayan Oktay, ''Yine bir hakem hatası olursa çıkıp eleştiride bulunurum. Beşiktaş'ın haklarını savunmak zorundayım. İsterlerse ceza versinler. Kulübümün menfaati için, bir hata yapan olursa yine eleştiride bulunurum. Verilen ceza için Tahkim Kurulu'na da gitmeyeceğim'' açıklamasını yaptı. 
     Ankaragücü maçının hakemi Oktay Demiray'ın, haftanın en düşük not alan hakemi olduğunun hatırlatılması üzerine Oktay, ''Ben hakemin kötü yönetim gösterdiğini ve haftanın en düşük not alan hakemi olacağını maçtan sonra söylemiştim. Bu notları biz değil, Federasyon veriyor. Beşiktaş'ın çektiği sıkıntı ortada. İnşallah bunlar devam etmez'' dedi. 
     Fenerbahçe ile yapacakları derbi maça da değinen Oktay, şunları söyledi 
     ''Zor bir maç olacak. Kazanmak istiyoruz. İki haftadır iyi sonuçlar alıyoruz. Umarım derbi maçta da bu devam eder. Futbolcularımızın morali yerinde. Kazanmak için elimizden geleni yapacağız.'' Derbi maç için ekstra bir prim vermeyi düşünmediklerini kaydeden Kıvanç Oktay, Galatasaray Kulübü yöneticisi Fatih Gökşen'in, derbi maçta Beşiktaş'ı desteklediklerini açıkladığının hatırlatılması üzerine, herkesin özgürce desteklediği takımı söyleyebileceğini belirtmekle yetindi. 
     
</TEXT>
</DOC>
