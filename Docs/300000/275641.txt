<DOC>
<DOCNO> 275641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy04.html </URL>
<DATE> 2004/09/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
KESK Başkanı "Toplu görüşmeler basına açık olsun" 
</HEADLINE>
<TEXT>

     KESK Genel Başkanı Sami Evren, hükümetle yürütülen toplu görüşmelerin, kamuoyunun doğru bilgilendirilmesi amacıyla basına açık olmasını isteyeceklerini söyledi. 
     Evren, KESK'in Yüksel Caddesi'nde kurduğu kürsüde, Başbakanlık'ta yapılacak toplu görüşme toplantısından önce bir açıklama yaptı. 
     Sami Evren, bir önceki toplantıdan sonra kamuoyuna yansıyan farklı açıklamalar olduğunu dile getirerek, Hükümet'in kendini savunmak adına kamuoyunu yanlış yönlendirdiğini iddia etti. 
     Bunun başlıca sorumlusunun Başbakan Yardımcısı ve Devlet Bakanı Mehmet Ali Şahin olduğunu öne süren Evren, taleplerinin söylendiği gibi yüksek rakamlar olmadığını kaydetti. 
     Görüşmelerin kamuoyuna doğru olarak yansıtılmasının önemine dikkati çeken Evren, ''Sayın Bakan'dan toplantının basına açık olmasını isteyeceğiz'' dedi. 
     
</TEXT>
</DOC>
