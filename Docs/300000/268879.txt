<DOC>
<DOCNO> 268879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonyas10.html </URL>
<DATE> 2004/09/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Çanakkale Savaşı belgesel oluyor 
</HEADLINE>
<TEXT>

     ''Hititler'', ''Atatürk'' ve ''Nemrut'' gibi belgesel filmleriyle tanınan Tolga Örnek, Çanakkale Savaşı'nı konu alan belgesel film çekiyor. 
     Cumartesi İletişim Hizmetleri'nden yapılan yazılı açıklamaya göre, Doğuş Grubu'nun ana sponsorluğunda çekimleri gerçekleştirilen belgesel, 6 yıllık bir çalışmanın ürünü. 
     Deniz Kuvvetleri Komutanı Oramiral Özden Örnek'in oğlu olan Tolga Örnek, sadece Türkiye'nin tarihi değil dünya tarihinin de yön değiştirmesinde etkili olan Çanakkale Savaşı'nın belgeseli için İngiltere, Almanya, Fransa, Rusya, Avusturya, Avustralya, Yeni Zelanda ve Türkiye'deki arşivlerden yararlandı. 
     Ayrıca, Çanakkale uzmanı 16 uluslararası tarihçi ve İngiltere Kraliyet Savaş Müzesi, Avustralya Savaş Müzesi, Yeni Zelanda Kültür Bakanlığı ve Türk Askeri Müzeleri ile işbirliği yapıldı. 
     Tolga Örnek, senaryosunu da kendisinin yazdığı filmde, siperdeki askerlerin duyguları, acıları, endişeleri ve özlemlerini, din, dil, ırk farkı gözetmeksizin aktarmayı hedeflediği için binlerce günlük, mektup ve belgeden de yararlandı. 
     Çanakkale Savaşı'nın tarihsel önemini gerçeklere dayanarak aktarmayı amaçlayan filmin, Yeni Zelanda ve Avustralya çekimleri kısa bir süre önce tamamlandı. 
     Belgeselin Çanakkale çekimleri de, önümüzdeki günlerde başlayacak. 
     Yapımcılığını Hamdi Döker, araştırma koordinatörlüğünü Dr. Feza Toker, görüntü yönetmenliğini Volker Tittel, sanat yönetmenliğini Oliver Munch ve özel efektlerini Karl-Heinz Bochnig'in yaptığı Çanakkale Belgeseli'nin Türkiye galası, Çanakkale Zaferi'nin 90. yıldönümünde, 2005 yılının Mart ayında yapılacak. 
     Film, Nisan 2005'te Yeni Zelanda ve Avustralya'daki dünya galalarının ardından vizyona girecek. 
     
</TEXT>
</DOC>
