<DOC>
<DOCNO> 290529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/dunya/dun01.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahatladı ve öpmeye başladı 
</HEADLINE>
<TEXT>


DIŞ HABERLER SERVİSİ 


ABD Başkanı George W. Bush'un seçim zaferinin ardından "rahat" bir ruh haline girdiği ve eski "ölçülü" tavrından uzaklaştığı yorumları yapılıyor. ABD gazetelerine göre, Bush samimiyetini ifade etmek için sırt sıvazlamakla yetinmiyor ve yakın çalışma arkadaşlarına öpücükler konduruyor. "USA Today"a göre, Bush'tan ilk kısmet Dışişleri Bakanlığı'na atanan Ulusal Güvenlik Danışmanı Condoleezza Rice'a çıktı. Bush, Rice'ı yanağından 2 kez öptü. Ancak daha sıcak öpücükler yeni Eğitim Bakanı Margaret Spellings'e gitti. Bush, Spellings'i dudağından öptü. 
Haberine, "Bu dudakları iyi okuyun Bush Avrupalı oluyor" diye başlık atan "USA Today", cinsel taciz suçlamalarının kolaylıkla yapıldığı bir dönemde Bush'un nasıl olup da buna cesaret ettiğini sorguladı. 


</TEXT>
</DOC>
