<DOC>
<DOCNO> 273720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sontur25.html </URL>
<DATE> 2004/09/21/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Geçim sıkıntısı ölüm korkusunu yeniyor Irak'a giden kamyonlar azalmıyor 
</HEADLINE>
<TEXT>

     Irak'ta çok sayıda Türk şoförün saldırıya uğramasına rağmen, Irak'a giden kamyon sayısının azalmadığı bildirildi. 
     Şırnak'ın Silopi İlçesi yakınlarındaki Habur Sınır Kapısı'ndan Irak'a çıkış yapan Türk kamyonu sayısında şoförlere yönelik saldırılara rağmen azalma olmadığı, yıl sonuna doğru artış beklendiği belirtildi. 
     Şırnak Vali Yardımcısı ve Habur Mülki İdare Amiri Resul Çelik, AA muhabirine yaptığı açıklamada, son dönemlerde Irak'a mal götüren kamyon sürücülerinin Irak'ın değişik bölgelerinde saldırıya maruz kaldığını hatırlatarak, bu saldırılarda yaşamını yitiren sürücülerin de olduğunu söyledi. 
     Saldırı olaylarına rağmen, Habur Sınır Kapısı'ndan Irak'a geçen kamyon sayısının günde yaklaşık 2 bin olduğunu bildiren Çelik, şöyle konuştu 
     ''Irak'a giden kamyon sayısında azalma yok. 5 aydır Irak'a geçen kamyon sayısı, günlük 2 bin civarında. Yıl sonuna doğru Irak'a geçen kamyon sayısında artış bekliyoruz. Çünkü, firmaların çoğunluğu taahhütlerini yıl sonunda tamamlıyor. Irak'a geçişte bir sorun yok. Ancak, Irak'tan gelişte mazot nedeniyle kamyoncular sıkıntı yaşıyor. Günlük 2 bin kamyon Irak'a geçerken 50 kamyon giriş yapıyor. Düne kadar Irak'ın kuzeyinde mazot olmadığı için binlerce Türk kamyonu bekliyordu. Bugün bu sorunun giderildiğini öğrendik. Bu nedenle, gelen kamyon sayısında artış olacak.'' Kamyon şoförleri de geçim sıkıntısı nedeniyle Irak'a mal taşıdıklarını ifade ederek, ''Yapabileceğimiz bir şey yok. Mecbur kaldığımız için gidiyoruz. Çalışmadığımız gün ailelerimiz aç kalacak. Çocuklarımız için ölümü göze alıyoruz. Başka çaremiz olsaydı gitmezdik'' diye konuştular. 
     Bu arada, Habur Sınır Kapısı'nın AB standartlarına uygun hale getirilmesi için başlatılan proje çalışmalarının sürdürüldüğünü ifade eden Vali Yardımcısı Resul Çelik, TOBB'un kapıyı ''yap-işlet-devret'' modeliyle modernize edeceğini söyledi. 
     Çelik, modernizasyon çalışmalarının gelecek ay başlayacağını kaydetti. 
     
</TEXT>
</DOC>
