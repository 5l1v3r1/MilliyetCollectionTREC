<DOC>
<DOCNO> 255333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun36.html </URL>
<DATE> 2004/07/14/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Los Angeles Times Irak'ın işgalini savunanlar, şimdi kar peşindeler 
</HEADLINE>
<TEXT>

     Kamuoyunda sürekli olarak ABD Başkan Yardımcısı Dick Cheney'in, eski firması Halliburton adına iş takipçiliği yaptığı tartışılmasına rağmen, bu konuda Cheney'in tek olmadığı, Irak'a savaş açılması için büyük çaba harcayan daha pek çok önemli ismin şimdi Irak'tan para kazanmaya çalıştığı belirtildi. 
     Irak'ın ABD tarafından işgali için lobicilik yapan, Bush yönetiminde üst düzey görevlerde bulunan isimlerin yardımcılığını üstlenen ve her ne pahasına olursa olsun savaşı savunan bu önemli isimlerin bugün Irak'ta karlı bağlantılar yaptıkları bildirildi. 
     Los Angeles Times gazetesinde yer alan habere göre, çoğu Irak'ta iş yapmak isteyen şirketlere danışmanlık yapan bu isimlerin her biri savaş sayesinde bugün onbinlerce dolar para kazanıyor. 
     Savaş öncesinde, sürgündeki Saddam Hüseyin muhalifleri için Senato'dan bir fon çıkarmak amacıyla yoğun çaba harcayan bir yetkilinin bugün Romanya'nın Irak'ta iş alabilmesi için yaptığı yardımlara karşılık 175 bin dolar aldığını yazan gazete, bu tür olayların ''özel çıkarlar için kamu çıkarlarının kullanıldığı'' tartışmalarına yol açtığını kaydetti. 
     Çıkar çatışmalarına dair federal yasaların eski yetkililere ve sadece danışman olarak çalışan mevcut yetkililere uygulanamadığını yazan gazete, Sorumlu Siyaset Merkezi Başkanı Larry Noble'ın yasal açıdan bir sorun teşkil etmese de bu tarz faaliyetlerin etik açıdan tartışmalı olduğunu kaydettiğini belirtti. 
     Gazete, hem Bush yönetimine ve bu yönetim altında çalışan değişik devlet birimlerine danışmanlık yapan hem de Irak'ta karlı işler yapmak isteyen şirketlere yardımcı olarak para kazanan isimler arasında şunları saydı 
     -R. James Woolsey 1995'te Amerikan Merkezi Haberalma Teşkilatı CIA başkanlığından ayrılmakla birlikte, hala istihbarat ve milli güvenlik konularında ABD yönetimine danışmanlık yapan R. James Woolsey, aynı anda Irak'ta iş yapan iki ayrı özel şirket için çalışıyor ve Irak'ta güvenlik ve antiterör hizmetleri veren bir şirketin ortağı durumuda. 
     Woolsey, savaştan önce, Irak'a karşı yapılacak savaşa kamuoyu desteği sağlaması amacıyla Beyaz Saray'ın isteği üzerine 2002 yılında kurulan Irak'ı Özgürleştirme Komitesi'nin kurucu üyeleri arasında yer almaktaydı. Woolsey aynı zamanda, CIA danışma kurulu ve Savunma Bakanı Donald H. Rumsfeld'e danışmanlık yapan Savunma Politikaları Kurulu'nda görev yapmakta ve Irak'ta rejim değişikliğinin neden ihtiyaç olduğuna dair raporlar yazmaktaydı. 
     -Neil Livingstone Eski bir Senato yetkilisi olan Livingstone, ABD Savunma Bakanlığı Pentagon ve Dışişleri Bakanlığı için danışmanlık görevlerinde bulundu ve bu görevleri boyunca sürekli olarak Saddam Hüseyin rejiminin devrilmesi gerektiğini tekrarladı. Şimdi ise Irak'ta iş yapan firmalara danışmanlık hizmeti veren, merkezi Washington'da bulunan GlobalOptions isimli şirketin başında yer alıyor. 
     -Randy Scheunemann ABD Savunma Bakanı Rumsfeld'in eski danışmanlarından Scheunemann, Saddam muhalifi Irak sürgünlerine 1998 yılında 98 milyon dolar verilmesini öngören Irak Özgürlük Yasası'nın çıkmasında önemli rol oynadı. Irak'ı Özgürleştirme Komitesi'nin kurucuları arasında da yer alan Scheunemann, şimdi ise eski Sovyetler Birliği üyesi devletlerin Irak'ta iş almasına yardımcı oluyor. 
     -Margaret Bartel Saddam karşıtı Irak Ulusal Konseyi lideri Ahmet Çelebi'ye ödenen paraların yanı sıra Irak'a yönelik istihbarat amaçlı kullanılan fonu yöneten Bartel, şimdi ise merkezi Washington'da bulunan bir danışmanlık firması kurarak yatırımcılara Iraklı ortaklar bulmaya çalışıyor. 
     -K. Riva Levinson Washingtonlu bir lobici ve halkla ilişkiler uzmanı olan Levinson, savaş öncesinde Irak Ulusal Konseyi'ne destek bulmak için yaptığı çalışmalarla biliniyor. Bartel ile yakın ilişkileri olan Levinson, kısmen Irak Ulusal Konseyi ile bağlantısı sayesinde şirketler için Irak kapılarını açmaya yardımcı oluyor. 
     -Joe Allbaugh Başkan Bush'un 2000 yılı seçim kampanyasını yöneten ve daha sonra da Federal Acil Yardım Ajansı'na başkanlık eden Allbaugh, şimdi ise kurduğu şirketle Irak'ta iş takibi yapıyor. 
     -Edward Rogers Jr ABD Başkanı Bush'un babası George Bush'un başkanlığı döneminde yardımcıları arasında yer alan Rogers'ın hukuk bürosu Irak Kürdistan Demokratik Partisi'ni temsil için 262 bin 500 dolarlık bir anlaşma yapmış. 
     
</TEXT>
</DOC>
