<DOC>
<DOCNO> 295058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/siyaset/siy01.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar geride kaldı 
</HEADLINE>
<TEXT>


Cumhurbaşkanı Sezer Kadınların siyasetteki etkinliği 1930'lu yıllara göre çok geride kaldı 

ANKARA Milliyet 


TÜRK kadınına seçme ve seçilme hakkının tanınmasının 70. yıldönümü yurt genelinde etkinliklerle kutlandı. 
Cumhurbaşkanı Ahmet Necdet Sezer, yıldönümü nedeniyle yayımladığı mesajında, Türkiye'nin kadınların siyasetteki etkinliği açısından 1930'lu yıllarda hedeflediklerinin çok gerisinde kaldığını belirtti. Sezer, birçok Batılı devletten önce kadınlara seçme ve seçilme hakkı tanıyan Türkiye'nin dünyaya örnek olduğunu söyledi. Bu gelişmelere rağmen kadına yönelik şiddetin ve baskının devam ettiğini vurgulayan Sezer, "Sorunların çözümü için yasa çıkarılması yeterli olmaz. Kadınlarımızın kendi hak ve özgürlükleri için verdiği savaş, tüm yasa ve önlemlerden çok daha önemlidir" dedi. 
Başbakan Recep Tayyip Erdoğan da mesajında, Türk kadınının, her geçen gün ekonomik, kültüre, siyasal ve sosyal alanda etkinliğini artırdığını söyledi. 


</TEXT>
</DOC>
