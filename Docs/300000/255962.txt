<DOC>
<DOCNO> 255962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur19.html </URL>
<DATE> 2004/07/16/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Kamu-Sen Askerin zam talebi, suya atılan taş gibi dalga dalga yayılacak 
</HEADLINE>
<TEXT>

     Türkiye Kamu-Sen Genel Başkanı Bircan Akyıldız, Hükümet'in 2 yıldır çalışanına reva gördüğü maaşla askerini, polisini yoksul, memurunu aç bıraktığını söyledi. 
     Akyıldız, Konfederasyon Genel Merkezi'nde düzenlediği basın toplantısında, Türkiye'de uygulanan yanlış politikalarla yolsuzluk ve hırsızlığın bedelinin çalışanlara ödetilerek, sürekli düşük ücret politikası uygulandığını savundu. 
     İktidarların işçi, memur, polis ve askere zam söz konusu olduğunda ekonomik programları, IMF ve Dünya Bankası gibi bahanelerle bin dereden su getirdiğini savunan Akyıldız, özellikle maaş zammı söz konusu olduğunda işsizleri tehdit unsuru olarak kullanan siyasi erkin, en sabırlı kesim olan askerin bile sabrını taşırdığını ifade etti. 
     Tarihi kahramanlıklar dolu ordunun mensuplarını, yoksulluğa mahkum edenlerin bir kez daha düşünmeleri gerektiğini dile getiren Akyıldız, şunları kaydetti 
     ''Askerin ortalama maaşı 1 milyar, polisin maaşı ortalama 800 milyon lira iken, memurun ortalama maaşı Temmuz ayı itibariyle 683 milyon lira olmuştur. Hükümet'in 2 yıldır çalışanına reva gördüğü maaş askerini, polisini yoksul, memurunu aç bırakmıştır. 
     Asker şu anda aldığı maaşla zorunlu ihtiyaçlarının yüzde 59'unu, polis yüzde 47'sini ve memur ise ancak yüzde 40'ını karşılayabilmektedir. Yani, memurun durumu asker ve polisin durumundan daha vahimdir.'' 
     
     ''KAMU ÇALIŞANLARI ARASINDA AYRIM YAPILMAMALI'' 
     Bircan Akyıldız, siyasi iradenin, ücret iyileştirmesi yaparken de herhangi bir kamu çalışanı grubu için ayrım yapmaması gerektiğini söyledi. 
     Akyıldız, ''Bugün askerin ve emniyet mensuplarının talebi, suya atılan taş misali dalga dalga kumu çalışanlarının tüm kesimlerine yansıyacaktır. Asker, emniyet mensubu ve imamlardan sonra akademisyenler, İçişleri Bakanlığı, DSİ çalışanları sıradadır. Tepkiler daha da büyüyecektir'' diye konuştu. 
     Bircan Akyıldız, toplu görüşme süreçlerinde ortaya çıkan Uzlaştırma Kurulu kararlarına uylmadığı için bugünkü şikayetlerin ortaya çıktığını ifade etti. 
     
     TEMMUZ ZAMMINA SİMİTLİ TEPKİ 
     Açıklamanın ardından, gazetecilerin sorularını yanıtlayan Akyıldız, bir soru üzerine, 15 Eylül'de başlayacak toplu görüşmeler için hazırlıkların sürdüğünü, henüz bir rakam açıklamak için erken olduğunu söyledi. 
     Akyıldız, amaçlarının Gayri Safi Milli Hasıla'dan kamu çalışanlarına düşen yüzde 8'lik payı yukarıya çekerek, üzerlerindeki borç yükünü azaltmak olacağını kaydetti. 
     Bircan Akyıldız ve beraberindeki sendika başkanları açıklamanın sonunda, yanlarında bulunan simitleri yediler. Akyıldız, Temmuz ayında yapılan yüzde 6'lık zammın 30 milyon liraya tekabül ettiğini anımsattı. 
     Akyıldız, bu zamla, günde ancak bir simit yenmesi durumunda açlık sınırında yaşanabileceğini anlattı. 
     
</TEXT>
</DOC>
