<DOC>
<DOCNO> 254533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/spor/spo05.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Raikkonen'den siftah 
</HEADLINE>
<TEXT>


Finli pilot, Formula 1'in 11. ayağı olan İngiltere Grand Prix'inde sıralama turları sonunda bu sezon ilk kez pole pozisyonunda yer alma hakkını kazandı 


Üçüncü zaferi 
FORMULA 1 Dünya Şampiyonası'nda İngiltere'de düzenlenen sezonun 11. Grand Prix'sinde pole pozisyonu Kimi Raikkonen eline geçirdi. Kapalı bir havada koşulan sıralama turunda 1.18.233'lük derecesiyle ilk sırayı alan Finli sürücü, böylece kariyerindeki üçüncü pole pozisyon liderliğini de yakalamış oldu. Raikkonen, geçen yıl aynı pistte, aynı başarıyı gösteren Ferrari pilotu Rubens Barrichello'dan da 0.072 saniye daha iyi derece yaptı. 

Schumi dördüncü 
BARICHELLO bu kez 1.18.305'lik derecesiyle ikincilikle yetinirken, ev sahibi ülkeden genç pilot Jenson Button, 1.18.580 ile bugünkü yarışa üçüncü sıradan başlama hakkını elde etti. 90 puan ile en yakın rakibi, takım arkadaşı Barrichello'dan 22 puan önde Formula 1 genel klasmanını zirvede götüren Alman pilot Michael Schumacher ise 1.18.710 ile dördüncü sırada kendine yer buldu. Silverstone pistindeki yarış bugün TSİ 15.00'te koşulacak. 

Sürücüler klasmanı 1.M.Schumacher Alm. - Ferrari 90p 2.R.Barrichello Bre. - Ferrari 68p 3.J.Button İng. - Bar Honda 48p 4.J.Trulli İta. - Renault 46p 5.F.Alonso İsp. - Renault 33p 6.J.P.Montoya Kol. - Williams 25p 


</TEXT>
</DOC>
