<DOC>
<DOCNO> 255699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonspo25.html </URL>
<DATE> 2004/07/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İstanbulspor, İngiliz Offsong ile anlaştı 
</HEADLINE>
<TEXT>

     Birinci Süper Futbol Ligi'nde 2004-2005 sezonu hazırlıklarını sürdüren İstanbulspor, santrfor mevkii için İngiliz futbolcu Richard Offsong ile anlaşırken, İsrailli Haim Ofir'den yanıt bekliyor. 
     İstanbulspor Genel Müdürü Ergün Yücel, Riva kampında denedikleri, Newcastle United takımından 21 yaşındaki Offsong ile teknik heyetin raporu doğrultusunda anlaştıklarını ve en az 2 yıllık sözleşme imzalayacaklarını söyledi. 
     Yine kampta denenen İsrailli futbolcu Haim Ofir'in de teknik direktör Erol Tok tarafından beğenildiğini ifade eden Yücel, bu futbolcunun transferinde parasal konuda pürüz çıktığını ve fiyatını indirmesini beklediklerini kaydetti. 
     Öte yandan, Riva kampını tamamlayan İstanbulspor'da futbolcular bugün sağlık kontrolünden geçti. 
     Kampa Güneş Hotel'de devam eden sarı-siyahlı futbolcular yarın Ataköy Tesisleri'ndeki sabah idmanının ardından izin yapacak. İstanbulspor, ikinci etap kamp çalışmaları için 18 Temmuz Pazar günü Bolu'ya giderek Dorukkaya Green Park Otel'de kampa girecek. 
     Bu arada sarı-siyahlıların, 20 Temmuz Salı günü Ankaragücü Tesisleri'nde Ankaragücü, 23 Temmuz Cuma günü de sezon açılışı nedeniyle Sakarya Atatürk Stadı'nda Sakaryaspor ile özel maç yapacağı bildirildi. 
     
</TEXT>
</DOC>
