<DOC>
<DOCNO> 273787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/guncel/gun07.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökhan Özen'e 12 yıl hapis istemi 
</HEADLINE>
<TEXT>


Şarkıcı Gökhan Özen ve 4 arkadaşı hakkında, Kadıköy'de bir kuaförü dövdükleri gerekçesiyle dava açıldı 

GÖKHAN KARAKAŞ İstanbul 

Kadıköy'de bir kuaförün alıkonulup dövülmesi olayına karıştığı iddiasıyla tutuklanan şarkıcı Gökhan Özen hakkında "Hürriyeti tahdit" suçundan 4 yıldan 12 yıla kadar ağır hapis cezası dava açıldı. 
Kadıköy Savcılığı'nca hazırlanan iddianamede, Acıbadem'deki bir kuaförde çalışan Mehmet Gülsüm'ün Özen ve arkadaşlarınca kaçırılarak darp edildiği iddia edildi. İddianamede Gülsüm, arkadaşları Ömer Yazıcıoğlu, Volkan Olgun ve Murat Keskin'in kahvaltı yaptıktan sonra işyerinden ayrıldıkları kaydedildi. Gülsüm'ün arkadaşına, "Sen daha gitmedin mi " diye seslendiği ve o sırada yoldan geçen Kartal Gümüş'ün bunu eşine laf atıldığı şeklinde yorumladığı belirtildi. "Seni kaldırırım " diye tehditte bulunan Gümüş'ün de 4 saat sonra yanına Oğuz Aşkar, Yaşar Kuş ve Özen'i alarak şarkıcının cipiyle kuaföre geldiği belirtildi. İddianamede, "Özen, otomobilde kaldı. İşyerine giren Kartal Gümüş, silah tehdidiyle Gülsüm cipe bindirildi" denildi. 
İddianamede, Gümüş ve Kuş'un Hasanpaşa'daki Kurbağalıdere'ye getirilen Gülsüm'ü dövüp daha sonra serbest bıraktıkları vurgulandı. Özen, menajeri Kartal, Gümüş, arkadaşları Oğuz Aşkar, Yaşar Kuş ve Baykal Gümüş'ün "Hürriyeti Tahdit" suçundan 4 yıldan 12 yıla kadar ağır hapis cezası istemiyle yargılanmaları istendi. 




</TEXT>
</DOC>
