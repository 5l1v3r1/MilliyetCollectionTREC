<DOC>
<DOCNO> 272230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yasam/yas04.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin'e babasını oyuncak hatırlatacak 
</HEADLINE>
<TEXT>


Eşinin kaçırdığı kızını Avusturya mahkemesi Bayram Kobal'a verdi. Kobal da, kızı kendisini hatırlasın diye sevdiği oyuncaklarla yola çıktı 

ÜMRAN AVCI İstanbul 

Bayram Kobal, Avusturya'da yaşayan ağabeyinin Türkiye'ye misafir getirdiği Fransisca Mitterer ile 1985'te evlendi. Kısa süre sonra Fransisca Kobal, eşyaları için gittiği ülkesinden eşini arayarak, "Benim asla çocuğum olmayacak. Bu yüzden evliliğimi bitiriyorum" dedi. Ardından da Kobal'dan ayrıldı. Ancak çift 1995'te yeniden evlendi. Birkaç aylık bir tedaviden sonra da Mitterer hamile kaldı ve kızları Yasemin'i doğurdu. 

Önce 'kötü haber' 
İkinci çocuğuna 8 aylık hamile olan Mitterer, bir sabah Yasemin'le yürüyüşe çıktıktan sonra eve dönmedi. Bayram Kobal, önce eşinin ve çocuğunun kaçırıldığını düşünürek polise başvurdu. Bir süre sonra Mitterer'in kızıyla Avusturya'ya kaçtığını öğrendi. Ardından karısının boşanma davası açtığını ve Yasemin'in velayetini almak istediğini öğrendi. 
Lienz Bölge Mahkemesi'nde 2 yıl süren dava maratonunda mahkeme çocuğun velayetini önce anneye verdi. Kobal'ın avukatı bu kararı temyiz etti. Sonunda baba Koral müjdeli haberi aldı. Davayı kazanmışlardı. Mutlu haberi vermek için arayan avukat, bir de uyarıda bulundu "Yasemin 2.5 yıldır sizden uzak. Yaşadıklarını unutmuş olabilir. Geçmişini hatırlayacağı birkaç parça eşyayı da yanınızda getirin." Baba Koral, önceki gün Avusturya'ya uçtu. Çantasında 6.5 yaşında olan Yasemin'le çektirdikleri eski fotoğraflar ve kızının en sevdiği oyuncağıyla... 



</TEXT>
</DOC>
