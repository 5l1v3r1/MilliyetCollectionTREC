<DOC>
<DOCNO> 284238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/guncel/gun03.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonducu kazandı 
</HEADLINE>
<TEXT>


Pendik'te okul arazisine yaptıkları kaçak binaları yıkılan gecekondu sahipleri, belediye ile "anlaştı". Yıkılan binaların yerine "kamu imk nları" ile yenileri yapılacak 

GÖKHAN KARAKAŞ İstanbul 

Pendik Ertuğrul Gazi Mahallesi'nde ilköğretim okulu için ayrılan araziye yapılan kaçak konutların önceki gün yıkılmasının ardından yıkımın devam edeceği söylentisi yayıldı. Bunun üzerine çok sayıda kişi gece mahallede toplanarak barikatlar kurdu. Mahalleye sabah gelen polis panzerleri, barikatları kaldırmaya çalışırkentaş taş yağmuruna tutuldu. Barikatların bir bölümünü yıkan polisler, bölgeden uzaklaştı. Kısa süre sonra cadde ve yollara tekrar barikatlar kuruldu. 
Aralarında kadın ile çocukların da bulunduğu yaklaşık 2 bin kişilik grup, "Aydos'u yıktırmayacağız" yazılı afiş taşıyıp slogan atarak Pendik Belediyesi'ne doğru yürüyüşe geçti. Grup, 2 kilometre sonra panzerler, kalkanlı ve gaz maskeli Çevik Kuvvet polislerinin oluşturduğu barikata 200 metre kala durdu. 
Polis, yürüyüşe son verilmesini istedi. Görüşme sonunda, gruptan 20 kişinin Pendik Belediye Başkanı Erol Kaya ile görüşmesi kabul edildi. Temsilciler, polisin sağladığı bir minibüsle belediyeye gitti. 

2 saatlik toplantı 
Pendik Belediye Başkanı Erol Kaya ve Kaymakam Vekili Tuzla Kaymakamı Fahri Keser, gruptan 20 temsilciyle görüştü. Yaklaşık 2 saat süren toplantıdan sonra açıklama yapan Kaya, "Bir komisyon oluşturduk. Yıkılan gecekondu sahiplerine tahsis edilen yerlerde, halk kaymakamlık ve belediye imkanları kullanılarak yenileri yapılacak. Mahalle halkını tedirgin eden ve 'mahallenin tamamı yıkılacak' gibi yanlış bilgileri ortadan kaldırdık. Başka yıkım olmayacak" dedi. Daha sonra grubun yanına dönen temsilciler, toplantı kararını açıkladılar. Kararı sevinçle karşılayan mahalleli, olaysız dağıldı. 




</TEXT>
</DOC>
