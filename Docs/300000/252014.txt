<DOC>
<DOCNO> 252014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonyas11.html </URL>
<DATE> 2004/06/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Gençler sigaraya nasıl başlıyor .. 
</HEADLINE>
<TEXT>

     Türkiye'de 15 ilde yapılan bir araştırmada, gençlerin yüzde 28.2'sinin sigarayı ilk denedikleri yerin kendi evleri olduğu tespit edildi. 
     Marmara Üniversitesi MÜ Sağlık Eğitim Fakültesi öğretim üyeleri Tuğrul Erbaydar, Osman Hayran, MÜ Tıp Fakültesi öğretim üyesi Elif Dağlı ile yurtdışı üniversitelerinden Susan Lawrence ve Neil Collishaw 15 ilde ''Türkiye'de gençler sigaraya nasıl başlıyor '' konulu araştırma yaptı. 
     Okullarda, çıraklık eğitim merkezlerinde ve işyerlerinde görüşülen 13-17 yaş grubunda 6 bin 12 genç üzerinde yapılan araştırmada, bu yaş grubunda sigarayı denemiş olanların oranı erkeklerde yüzde 57.5, kızlarda yüzde 41.1 olarak bulunurken, halen sigara içme oranının ise erkeklerde yüzde 25.2, kızlarda yüzde 10.5 olduğu anlaşıldı. 
     
     ERKEKLER DAHA ERKEN BAŞLIYOR 
     Araştırmada, sigara içmeye devam edenlerin, yüzde 6.9'unun 7 veya daha küçük yaşlarda, yüzde 6.9'unun 8-9 yaşlarında, yüzde 15.5'inin 10-11 yaşlarında, yüzde 32.4'ünün 12-13 yaşlarında, yüzde 38.2'sinin ise 14 veya daha büyük yaşlarda sigaraya başladığı saptandı. 
     Erkeklerin, kızlara oranla sigaraya daha erken yaşlarda başladığının da tespit edildiği araştırmada, tüm gençlerin yüzde 62.6'sının ilk sigarayı arkadaşlarıyla birlikte denediği saptandı. 
     Araştırmada, gençlerin sigarayı ilk denedikleri yerin de yüzde 28.2 oranında kendi evleri olduğu anlaşılırken, bu oran kızlarda yüzde 46.2, erkeklerde ise yüzde 21.2 olarak belirlendi. 
     Kızların yüzde 32.1'inin, erkeklerin yüzde 14.6'sının sigarayı ilk ailelerinin paketlerinden temin ettiklerinin anlaşıldığı araştırmada, erkeklerde yüzde 49.1, kızlarda yüzde 34.6 oranında ilk sigaranın kaynağının arkadaşları olduğu tespit edildi. 
     
     SİGARAYA BAŞLAMA NEDENLERİ VE ÖNERİLER 
     Araştırmaya katılanlara sigaraya başlama nedenleri sorulduğunda ise yüzde 54.5'i nasıl olduğunu görmek için , yüzde 19.4'ü teşvik edildim , yüzde 14.4'ü ise insanları etkileyici gösterdiğini düşünüyorum şeklinde cevap verdi. 
     Sigaraya devam etme nedeniniz nedir sorusunu ise araştırmaya katılanların yüzde 24.2'si sıkıntımı giderebilmek için , yüzde 20'si eğlence amacıyla ve zevk aldığım için , yüzde 13.4'ü ise sorunları çözmeme yardımcı olduğu için diye yanıtladı. 
     Araştırmada, sonuçların gençlere yönelik sigara eğitim programlarının sadece sigaranın zararları konusuyla sınırlı kalmaması, psiko-sosyal gereksinimlerin dikkate alınması, sorun çözme ve stresle baş etme becerilerinin geliştirilmesi gerektiğini gösterdiğine dikkat çekildi. 
     Ayrıca sigara ile ilgili yanlış pozitif imajların sorun çözmeye yardımcı ya da eğlendirici olması yaratan gizli reklamların önlenmesi gerektiği de vurgulandı. 
     
</TEXT>
</DOC>
