<DOC>
<DOCNO> 263836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy14.html </URL>
<DATE> 2004/08/16/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Sarıgül "CHP, 54 yıldır tek başına iktidar olamamış, buna üzülüyorum" 
</HEADLINE>
<TEXT>

     Şişli Belediye Başkanı Mustafa Sarıgül, ''Onurla şerefle mensubu olduğum partim, 54 yıldır tek başına iktidar olamamış, bunun üzüntüsünü duyuyorum'' dedi. 
     Sarıgül, 41. Ulusal 15. Uluslararası Hacı Bektaş Veli Anma, Kültür ve Sanat Etkinlikleri'ne katılmak için geldiği Nevşehir'in Hacıbektaş İlçesi'nde, partisinin ilçe başkanlığını ziyaret etti. 
     ''Türkiye'yi dolaşacağız, çalmadığımız kapı kalmayacak, kalplerde sevgi üzerine dünyalar kuracağız'' diyen Sarıgül, şöyle konuştu 
     ''En büyük amacımız, Türkiye Cumhuriyeti bayrağını ve CHP bayrağını en yükseklere taşımaktır. Onurla, şerefle mensubu olduğum partim, 54 yıldır tek başına iktidar olamamış, bunun üzüntüsünü duyuyorum. CHP'nin her kademesinde görev yaptım. Tüm yurttaşlarımla beraber olacağım. Parti ayrımı gözetmeden, laik ve çağdaş Türkiye Cumhuriyeti için CHP tek başına iktidar olacak. Hiçbir zaman bireysel mücadelemiz yoktur. Bizim mücadelemiz koltuk mücadelesi değildir. CHP şahlandıkça laik ve demokratik Türkiye Cumhuriyeti coşacaktır. Demokrasilerde en büyük güç, halkın gücüdür. Benim iki gücüm var. Hakk'a inanıyorum, halkımıza da sonsuza dek güveniyorum.'' 
     
</TEXT>
</DOC>
