<DOC>
<DOCNO> 266295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/son/soneko44.html </URL>
<DATE> 2004/08/25/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Denizbank 50 milyon dolar net kar açıkladı... 
</HEADLINE>
<TEXT>

     Denizbank, bu yılın ilk yarısı için 50 milyon dolar net kar açıkladı. 
     Denizbank'tan yapılan açıklamada, geçen yılın ilk altı ayında 15 milyon dolar net dönem karı elde eden bankanın, bu yılın aynı döneminde net karını yüzde 233 oranında artırarak, 50 milyon dolara yükselttiği bildirildi. 
     Açıklamaya göre, bankanın aktif büyüklüğü yüzde 66 oranında artarak 2.8 milyar dolardan 4.7 milyar dolara çıkarken, çalışan sayısı 4 bine, müşteri sayısı da yaklaşık 1 milyona ulaştı. 
     Denizbank'ın 2003 yılı ilk yarısında yüzde 9 olan reel özkaynak getiri oranı, yüzde 178'lik artışla bu yılın ilk altı ayında yüzde 25'e yükseldi. Aynı dönemde bankanın sermaye yeterlilik rasyosu yüzde 17 olarak gerçekleşti. 
     13 iştiraki ve 190 şubesi bulunan, Avrupa Birliği ile Rusya Federasyonu'nda da faaliyet gösteren Denizbank'ın kullandırdığı toplam kredi hacmi 3.4 milyar dolara ulaştı. 
     Bankanın bu yılın ilk yarısında gerçekleştirdiği toplam döviz işlem hacmi 2003 yılının aynı dönemine göre yüzde 38'lik artışla 7.2 milyar dolara, dış ticaret hacmi yüzde 55'lik artışla 3 milyar dolara yükseldi. 
     Denizbank Finansal Hizmetler Grubu Başkanı ve Genel Müdürü Hakan Ateş, temel faaliyet alanlarının tümünde sürdürülebilir büyümeyi hedeflediklerini, elde edilen sonuçların hızlı ve sağlıklı büyüme trendini devam ettirdiklerinin bir göstergesi olduğunu vurguladı. 
     Bireysel müşteri bazındaki büyümenin yanı sıra kurumsal, ticari ve işletme bankacılığı alanlarında hızla büyüdüklerini ve bu alanda hizmet verdikleri kurum sayısının 40 bini aştığını vurgulayan Ateş, Deniz Yatırım'ın 2004 yılının ilk altı ayında yüzde 6'lık pazar payı ile İMKB işlem hacmi sıralamasında ilk sıraya yerleştiğini bildirdi. 
     Ateş, Türk Telekom'un blok satış ve halka arzında Deniz Yatırım'ın BNP Paribas ve PDF konsorsiyumu ile Özelleştirme İdaresi tarafından finansal danışman olarak seçildiğini anımsattı. 
     
</TEXT>
</DOC>
