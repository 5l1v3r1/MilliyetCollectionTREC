<DOC>
<DOCNO> 285729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko19.html </URL>
<DATE> 2004/11/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Hazine nakit dengesi Ekim'de 4.5 katrilyon lira açık verdi... 
</HEADLINE>
<TEXT>

     Hazine nakit dengesi, bu yılın Ekim ayında 4.5 katrilyon lira açık verirken, bu açık net borçlanma ve kasa kullanımı ile finanse edildi. 
     Nakit açığı, yılın 10 ayında ise 27 katrilyon 10 trilyon lirayı buldu. 
     Bu arada 10 ayda, 19 katrilyon 619 trilyon lira faiz dışı fazla oluştu. 
     Hazine Müsteşarlığı, Ekim ayı ile yılın 10 ayına ilişkin nakit gerçekleşmelerini açıkladı. 
     
     EKİM'DE FAİZ DIŞI AÇIK 0.9 KATRİLYON 
     Buna göre Ekim ayında nakit bazda toplam 5.9 katrilyon lira gelir elde edildi. Buna karşılık 6.8 katrilyon lira faiz dışı harcama yapılırken, 0.9 katrilyon lira faiz dışı açık oluştu. 
     Ekim ayında toplam 3.6 katrilyon lira faiz ödemesi gerçekleştirilirken, Hazine nakit dengesi 4.5 katrilyon lira açık verdi. 
     Açıklamada, 29 Ekim Cuma günün resmi tatil olması sebebiyle, bu tarihte Hazine hesaplarına girmesi gereken Ekim 2004 dönemine ilişkin yaklaşık 2.5 katrilyon liralık vergi gelirinin Hazine hesaplarına girişinin, 1 Kasım 2004 tarihinde gerçekleştiği vurgulandı. 
     Verilen nakit açığı, net borçlanma ile finanse edilirken, Hazine kasa banka hesaplarında 1.5 katrilyon liralık değişim meydana geldi. 
     
     10 AYDAKİ AÇIK 27 KATRİLYON LİRA 
     Yılın 10 ayını kapsayan dönemdeki nakit gerçekleşmelerine bakıldığında ise 84.2 katrilyon lira gelir elde edildi. Bunun 64.6 katrilyon lirası faiz dışı harcamaya giderken, 19.6 katrilyon lira faiz dışı fazla oluştu. 
     Toplam 46.6 katrilyon lira faiz ödemesinden sonra Hazine nakit dengesi, 27 katrilyon lira açık verdi. 
     Bu gelişmeler sonunda, Ocak- Ekim 2004 döneminde nakit açığı 'net borçlanmayla' finanse edildi. Aynı dönemde kasa banka hesaplarında 2.9 katrilyon lira değişim yaşandı. 
     
</TEXT>
</DOC>
