<DOC>
<DOCNO> 256999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/spor/spo03.html </URL>
<DATE> 2004/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprüler atıldı 
</HEADLINE>
<TEXT>


Galatasaray'da davranışlarıyla sıkıntı yaratan Hagi'nin, Ergun Gürsoy'un göreve getirdiği Ayhan Akbin'i, Almanya ve ABD'deki kamp kadrolarından çıkarmasıyla ortalık karıştı 

HABER YORUM HALİL ÖZER 


GALATASARAY'DAKİ "Hagi sancısı" , Rumen hocanın, menajerlik ve ağabeylik yapması için, İkinci Başkan Ergun Gürsoy tarafından göreve getirilen Ayhan Akbin'i, Almanya ve ABD kamp kadrosundan çıkarması ile krize dönüştü. Bu gelişme sonucunda Hagi ile Gürsoy arasındaki bağlar da kopmuş oldu. Ayrıca, Almanya kafile başkanlığını Turgay Vardar üstlenirken, takım yöneticisiz kaldı. Ergun ve Ali Gürsoy'un, iki ülkeye de gitmeyecekleri iddia edildi. 
Hagi'nin kamp sırasında sürekli çevresine bağırmasının yanı sıra bazı transferlerde diretmesi yönetimi sıkıntıya soktu. Dellas için bile "Alınsa da olur, alınmasa da olur" ifadesini kullanan Hagi'nin, Rizespor'dan Kürşat, Malatyaspor'dan Serkan'ı istemesi şaşkınlık yarattı. Ayhan Akbin'in, Hollanda kampı sırasında futbolcularla iyi iletişim kurarak, takımda eski arkadaşlık dönemlerinin canlanmasına neden olmasına rağmen, Hagi tarafından istenmemesi garip karşılandı. Hagi'nin önceki gece Başkan Özhan Canaydın ile görüşüp, Akbin konusundaki kararını bildirdiği de öğrenildi. Oysa Ayhan Akbin takımla birlikte kampa gitmek için bavulunu hazırlamıştı. 
Gürsoy ve bazı yöneticilerin, Hagi ile bu sezonun zor devam edeceği görüşünde birleştikleri bildirilirken, Başkan Özhan Canaydın'ın bu aşamada yapılacak bir değişikliğin takıma zarar vereceği görüşünde olduğu da ifade edildi. Ancak her türlü gelişmeye karşın alternatif hoca arayışlarına başlandığı da vurgulandı. 

Desteği kaybetti 
Galatasaray'daki bu gelişmeler, gizli tutulma çabalarına rağmen, giderek daha çok konuşulmaya başlandı. Ergun Gürsoy ile Hagi arasındaki gerginlik kolay kolay çözülecek gibi gözükmüyor. Böyle bir ortamdan Sarı - Kırmızılı takımın da etkilenmemesi mümkün değil gibi görünüyor. Önümüzdeki günlerde birçok olayın yaşanması ve köklü değişikliklerin yapılması bekleniyor. Ancak Hagi'nin, Galatasaray'a geldiği ilk günden itibaren arkasına aldığı Ergun Gürsoy'un büyük desteğini kaybettiği dikkatlerden kaçmıyor. Gürsoy'un, İkinci Başkan olması, futbolun sorumluluğunu üstlenmesi ve şubedeki ekibi kendisinin seçmesi yüzünden Hagi'nin nasıl savaş vereceği de merak ediliyor. Kısacası herkes, her an Galatasaray'da sürpriz bir gelişme bekliyor. 

Ergün krizi çabuk bitti 

ERGÜN ile üç yıllık anlaşma imzalamalarına rağmen yanlışlıkla iki yıllık sözleşmesini federasyona bildiren Galatasaray, bu krizi çabuk atlattı. Sözleşmesi sona ermiş gibi görünen futbolcunun üç yıllık mukavelesini federasyona ileten Sarı-Kırmızılılar, böylece sorunu çözdü. Yönetim Bülent Korkmaz ve Arif'in de sözleşmelerini birer yıl uzattı. 

Cim-Bom yollara düştü 

RAŞİT ALTUN 

Almanya'dan ABD'ye 
GALATASARAY, ikinci yurtdışı kampı için dün Almanya'ya gitti. İlk bölüm çalışmalarını Hollanda'da yapan Sarı-Kırmızılılar, 25 Temmuz'a kadar Münih'te hazırlıklarını sürdürecek, daha sonra Amerika'ya uçacak. Kafilede vize sorunu bulunan Kingston yer almadı. Yeni transferlerden Rigobert Song ise Almanya'da takıma dahil olacak. 

Yönetici gitmedi 
KAMPA takımla birlikte hiçbir yöneticinin gitmemesi dikkat çekti. İki saatlik yolculuktan sonra Münih Havalimanı'na inen Sarı-Kırmızılılar'da kısa süreli bir otobüs krizi yaşandı. Pasaport kontrolünden geçen bazı futbolcular kafileyi taşıyacak otobüsü bulamadı. Görevlilerin araya girmesiyle sorun çözüldü. 

Galatasaray Banik önünde 

YENİ sezon hazırlıklarının ikinci etabı için dün Almanya'ya giden Galatasaray, ilk hazırlık maçında bugün Çek Cumhuriyeti temsilcilerinden Banik Ostrava ile kozlarını paylaşacak. TSİ 20.00'de başlayacak olan karşılaşmayı Show TV naklen ekranlara getirecek. Sarı - Kırmızılı takım daha önce Hollanda'da oynadığı altı hazırlık maçında dört galibiyet, bir yenilgi, bir de beraberlik almıştı. 


</TEXT>
</DOC>
