<DOC>
<DOCNO> 298340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonyas29.html </URL>
<DATE> 2004/12/16/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Bush'un köpeği Noel filminde oynuyor 
</HEADLINE>
<TEXT>

     ABD Başkanı George Bush'un ''Barney'' adındaki İskoç teriyeri, bir Noel filminde rol almaya başladı. 
     Beyaz Saray'ın internet sitesinde bugün izleyicilerin beğenisine sunulan filmde, George Bush, eşi Laura Bush, yeni Adalet Bakanı Alberto Gonzales, Bush'un politika başdanışmanı Karl Rove, Beyaz Saray sözcüsü Scott McClellan ve ABD Başkan Yardımcısı Dick Cheney'in eşi Lynne de ''konuk oyuncu'' olarak yer alıyor. 
     ''Bayan Beazley nerede '' adlı filmde, Barney'nin, Bush'un, eşi Laura'ya geçen ay doğum günü hediyesi olarak aldığı İskoç teriyer cinsi ''Bayan Beazley'' adlı köpeği arama maceraları anlatılıyor. 
     Seyircilerden bazılarının ''komik'', bazılarının ''üzücü'' olarak değerlendirdiği filmin ilk sahnelerinde, Bush, Oval Ofis'te, kabineye üye olabilmek için Barney'den, Beazley'i aramasını istiyor. Daha sonra Barney, ''küçük kardeşini'' Beyaz Saray salonlarında aramaya koyuluyor. 
     Bush'un politika başdanışmanı Rove da seyircilerin karşısına, Noel ağacındaki Demokrat Parti'nin mavi rengini simgeleyen topları, Cumhuriyetçi Parti'nin rengini simgeleyen kırmızı toplarla değiştirirken çıkıyor. 
     Filmin sonunda, Barney üzülerek, Beazley'nin Beyaz Saray'a Ocak ayında geleceğini öğreniyor. 
     
</TEXT>
</DOC>
