<DOC>
<DOCNO> 273695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonspo30.html </URL>
<DATE> 2004/09/21/ </DATE>
<TIME> 20.10 </TIME>
<AUTHOR>  </AUTHOR>
<HEADLINE>
Filenin Sultanları süper başladı 3-0 
</HEADLINE>
<TEXT>

     Voleybol Dünya Bayanlar ''Grand Prix'' elemelerinde Türkiye ilk maçında Bulgaristan'ı 3-0 yendi. 
     Karşılaşmaya etkili başlayan Türkiye, hücumda ve bloklarda etkili olunca, ilk teknik molaya 8-7 önde girdi. Gözde'nin skora katkısıyla oyundaki üstünlüğünü sürdüren milliler, 2. teknik molayı da 16-13 üstün geçerken, ilk seti de 25-18 önde tamamladı. 
     İkinci setin başlarında tutuk bir oyun ortaya koyan A Milli Takım, bir ara 6-2 geri düştüğü sette ilk teknik molaya 8-7 geride girdi. Deniz ve Aysun'un başarılı oyunlarıyla yeniden üstünlüğü eline geçiren Filenin Sultanları, 2. teknik molayı 16-15 üstün geçti. Teknik molanın ardından muhteşem bir oyun ortaya koyan Milli Takım, 9-2'lik seriyi yakalayarak, bu seti de 25-17 önde kapadı. 
     Hücumdaki ve savunmadaki başarılı oyununu 3. sette de sürdüren Filenin Sultanları, ilk teknik molaya 8-3, 2. teknik molaya ise 16-11 önde girdi. Bu sette rahat bir oyun ortaya koyan bayan milliler, seti 25-18 kazanarak karşılaşmadan 3-0 galip ayrıldı. 
     Bugün yapılan diğer karşılaşmalarda ise şu sonuçlar alındı 
     Polonya 1 - Hollanda 3 23-25, 25-27, 25-21, 23-25 . 
     Romanya 0 - Almanya 3 15-25, 19-25, 19-25 . 
     6 takımın katıldığı tek devreli lig usulüne göre yapılan elemelerde ilk 3 sırayı alan takımlar gelecek yıl ''Grand Prix'' maçlarına katılmaya hak kazanacak. 
     Türkiye Milli Olimpiyat Komitesi'nin merhum başkanı Sinan Erdem adına düzenlenen elemelerde Türkiye yarın saat 18.30'da Hollanda ile karşılaşacak. 
     
     Yazıcıoğulları Zoru başardık 

     A Milli Bayan Voleybol Takımı Antrenörü Reşat Yazıcıoğulları, Bulgaristan karşısında sergilenen oyundan memnun olduğunu söyledi. 
     Yazıcıoğulları, bu turnuvada hedeflerinin ilk 3'e girmek olduğunu belirterek, şöyle konuştu 
     ''Turnuvaların ilk günü her zaman zorlu geçer. Biz bugün zoru başardık ve çok iyi bir mücadele ortaya koyduk. Deniz ve Gözde'nin performanslarından son derece memnunum. Yarınki Hollanda maçı çok daha zor geçecek. Hedef ilk 3'e girmek. O yüzden yarınki maçı mutlaka kazanmak zorundayız.'' Neslihan'ın oynayıp oynamayacağı ile ilgili bir soruya ise Reşat Yazıcıoğulları, ''Neslihan'ın sakatlığı yeni geçti. Hala ağrıları devam ediyor. Eğer ihtiyaç duyarsak kritik maçlarda oynatabiliriz'' yanıtını verdi. 
     Maçın Karnesi 
     

BULGARİSTAN 0 - TÜRKİYE 3 Salon ASKİ Hakemler Philippe Vereecka xxx, Fabrizio Saltalippi xxx İtalya Bulgaristan Gocheva x, Debarlieva xx, Teneva xx, Germanova x, Koleva xx, Strashimira Filipova xx, Mariya Filipova xx, Nenova x, Eva Yaneva xx, Rositsa Yaneva x Türkiye Bahar xx, Özlem xx, Aysun xxx, Natalia xx, Deniz xxx, Gözde xxx, Gülden xx, Mesude xx Setler 18-25, 17-25, 18-25 Süre 62 dakika 21, 20, 21      
</TEXT>
</DOC>
