<DOC>
<DOCNO> 284957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/ekonomi/aeko.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yasa tasarısı iflası ortadan kaldırıyor' 
</HEADLINE>
<TEXT>


Turkish Bank Genel Sekreteri Tuğrul Belli, bankacılık yasa tasarısının bankaların iflas ve tasfiyesini zorlaştırdığını söyledi. Belli,'zora düşen banka TMSF'nin kucağına itiliyor' dedi 

Kadife Şahin 

Bankacılık Düzenleme ve Denetleme Kurumu'nun BDDK Devlet Bakanı Abdüllatif Şener'in onayına sunmak üzere son düzeltmelerini yaptığı Kredi Kuruluşları Yasa taslağı, aylar önce tartışılmaya açıldı. 
Tasarıya getirilen eleştiriler, ağırlıklı olarak, çok dağınık olduğu, aşırı sınırmalarla bankacılık yapmayı zorlaştıracağı ve bazı yönlerinin de Anayasa'ya aykırı olduğu yönündeydi. 
Meclis'e gönderilmeden önce tasarının olumlu ve olumsuz yönlerini değerlendiren Turkish Bank Genel Sekreteri Tuğrul Belli, düzenleme alanında BDDK'nın elinin çok fazla bağlanmış olduğunu belirtiyor. Özellikle bankaların kötü duruma düşmesi halinde el konulmasında çok kesin yolların belirlendiğini belirten Belli, değişen ekonomik şartlara göre BDDK'nın daha esnek olması gerektiğini söyledi. 
"BDDK'nın fazla bir serbestiyet alanı kalmamış gözüküyor" diyen Belli, tasfiye ve iflasın imk nsız hale getirildiğini düşünüyor. Belli, bankacılıkta iflas ve tasfiyenin kullanılması gerektiğini vurguladı. 

Çok fatura ödedik 
Türk Sanayici ve İşadamları Derneği'nin TÜSİAD bankacılık alanındaki çalışmalarına katılan Belli şöyle konuştu 
"Sistemin sağlıklı işleyebilmesi için iflas mekanizmasının çalışması lazım. Öyle önlemler var ki sonuçta banka hep devletin kucağına gidiyor. Bir süre sonra çekilip 'iflas etsin' denilemiyor. Banka ister istemez TMSF'nin kucağına itilecek. Bu doğru değil. Zaten şu ana kadar devlet ve vatandaşa çok ciddi miktarda yük bindi. 
Bir yerde kötü yönetim, kötü gidiş varsa iflas mekanizması çalışabilmeli ki mevduat sahibi ve bankaya kaynak verenler dikkatli davranarak daha iyi bankaları seçsinler ki sağlıklı bir sektör oluşsun." 

Tartışma iyi 
Tasarının geniş bir tartışma platformuna açılmasını 'çok olumlu' olarak değerlendiren Belli, 'Kamuoyu ile paylaşılması daha önce görmediğimiz bir yöntem" dedi. Yasanın geniş kapsama çekilmesini olumlu bulan Belli, dünyanın izlediği trend gözönünde tutularak tüm mali kuruluşları kapsayacak şekilde düzenlenmesinin daha yararlı olacağını belirtti. 
Belli, " Sektör çok küçüldü. Yasaya sigorta, leasing ve faktoringin de dahil edilmesi için bugün iyi bir gündü" dedi. 

'Anormal baskıya gerek yok' Tasarının bankacılıkta finans dışı ortaklıklara yasak getirmesini olumlu bulan Belli, 2016 olarak belirlenen geçiş süresinin fazla olduğunu söyledi. 
Buna rağmen düzenlemeyi iyi bir gelişme olarak değerlendiren Belli, "Senelerdir bunu savunuyoruz. Bir bankanın finans dışı ortaklığı olmaması lazım. Çıkar çelişkisi yaratabilecek bir durumdu" diye konuştu. 
İmar Bankası'nın Tasarruf Mevduatı Sigorta Fonu'na devrinden sonra çıkarılan 5020 Sayılı Kanun'un kısmen yeni tasarıya da konulduğunu söyleyen Belli, buna yapılan itirazları haklı olarak değerlendirdi. 
Belli, "Eğer bankacılığı yeniden yapılandırmışsak, bankalar sağlamsa, bankacılık yapan kişilerin moralitesinden eminsek, vereceğimiz yeni lisansları da ciddiyetle vereceksek bu tip olaylardan korkmamamız lazım" dedi. Belli, banka sahibi ve bankacılara anormal baskı yapacak maddelerden kaçınmak gerektiğini bildirdi. 


</TEXT>
</DOC>
