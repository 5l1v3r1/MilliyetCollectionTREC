<DOC>
<DOCNO> 264669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sondun18.html </URL>
<DATE> 2004/08/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye'nin Rum kesimiyle gümrük birliğine gitme kararı aldığı iddiası 
</HEADLINE>
<TEXT>

     Rum basını, Türkiye'nin ''AB'den gelen baskılar sonucu'' Rum kesimiyle gümrük birliğine gitme kararı aldığını iddia etti. 
     Fileleftheros gazetesi, AB'nin genişlemeden sorumlu Genel Müdürü Fabritsio Barbasio'nun, siyasi şefi Günter Verheugen'in emriyle, Türkiye'ye mektup göndererek, Ankara'nın Rum kesimiyle gümrük birliği anlaşması yapması gerektiğini yazılı olarak ilettiğini savundu. 
     Türk Dışişleri Bakanlığı yetkililerinin Temmuz ayı sonlarında, Rum kesimiyle gümrük birliği konusunu yetkili AB teknokratlarıyla görüştüklerini ileri süren gazete, bu görüşmede AB yetkililerinin bu tür anlaşmaların AB'ye üye bütün ülkelerle yapılması gerektiğini söylediklerini yazdı. 
     Gazeteye göre, bu konu Başbakan Recep Tayyip Erdoğan ile KKTC Başbakanı Mehmet Ali Talat'ın İstanbul'daki görüşmesinin de gündem maddelerinden biri oldu. 
     Fileletheros, Türkiye'nin Rum kesimiyle Eylül ayında gümrük birliği anlaşması yapmaya karar verdiğini öne sürdü. 
     Politis gazetesi ise hem gümrük birliği, hem de dün Ankara'da yapılan Kıbrıs toplantısını konu alan haberlere yer verdi. 
     Ankara'nın AB'ye, ''Türkiye ile Rum kesimi arasında gümrük birliğine gidilmesi konusunu Kıbrıslı Türklere yönelik AB önlemlerine bağlayan gayri resmi bir paket önereceğini'' yazan gazete, bu önerinin dünkü toplantıda detaylı şekilde ele alındığını savundu. 
     Gazete, Türkiye'nin Eylül ayına hazırlandığını belirterek, ''Ankara ilk kez Maraş'ın BM himayesi altında iade edilmesini bu denli ciddiyetle inceliyor görünüyor'' yorumunu yaptı. 
     Ankara'nın dünkü toplantıda Kıbrıs sorunundaki bütün cepheler için somut bir strateji belirlediğini yazan gazete, şu yorumlarda bulundu 
     ''Ankara, Türkiye-AB gümrük birliğinin Kıbrıs'a da genişletilmesine karşılık Kıbrıslı Türklere yönelik AB önlemlerinin, yani doğrudan ekonomik yardım ve ticaret tüzüklerinin derhal hayata geçirilmesini istiyor. Erdoğan hükümeti Kıbrıs'la gümrük bağlantısı yapmasının üyelik müzakerelerine başlama tarihi almak istiyorsa, yerine getirmesi gereken uyum yükümlülüklerinden biri olduğunu biliyor. Ancak, Kıbrıs'la gümrük birliğinin, Avrupa ile direkt ve çok daha sıkı ilişkiler kurmak suretiyle Kıbrıslı Türklerin de yararına olması gerektiği görüşünü ortaya koyuyor.'' 
     
</TEXT>
</DOC>
