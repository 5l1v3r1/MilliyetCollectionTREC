<DOC>
<DOCNO> 289199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sondun24.html </URL>
<DATE> 2004/11/16/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Camide dizi çekimi yapılınca ortalık birbirine girdi... 
</HEADLINE>
<TEXT>

     Yunanistan'ın Batı Trakya bölgesindeki Şahin köyünde özel bir televizyonda yayımlanan dizi film için çekim yapan televizyon ekibi ile köylüler arasında kavga çıktığı bildirildi. 
     İskeçe'ye bağlı Şahin köyündeki bir camide, özel Alfa televizyonunda yayımlanan ''Arhipelagos'' dizisi için yapılan çekimleri ''müstehcen'' bulan köylülerle televizyon ekibi arasında çıkan tartışma kavgaya dönüştü. 
     Camide çekilen görüntülerin imha edilmesini isteyen köylüler ile kasetlerini vermeyi reddeden televizyon ekibi arasındaki kavga sırasında, Alfa televizyonuna ait bir otomobil zarar gördü. 
     Dizinin yönetmeni Stratos Markidis ve ekibi köy karakoluna sığınırken, çok sayıda köylünün karakol çevresinde toplandığı bildirildi. 
     Bu arada, dizi çekimini yapan şirketin sözcüsü Nina Loçari, camide müstehcen olarak nitelenebilecek çekim yapılmasının söz konusu olmadığını, zaten olaylar başladığında henüz çekime başlanmadığını savundu. 
     Öte yandan iktidardaki Yeni Demokrasi Partisi YDP milletvekili İlhan Ahmet, Şahin köyünde yapılan çekimler sırasında ekipten 3 kadının, imamdan izin almadan bir camiye girdiğini ve birinin caminin içinde yarı çıplak görülmesi üzerine köylünün galeyana geldiğini söyledi. 
     Yunan televizyonlarına telefonla bilgi veren Ahmet, Ramazan Bayramı'nın 3. gününde olunduğuna da dikkati çekti. 
     

     

     
     "İNANÇLARIMIZA SALDIRI" 

     Batı Trakya Türkleri Dayanışma Derneği Genel Başkanı Burhaneddin Hakgüder, Yunanistan'da, Batı Trakya Müslüman Türk azınlığın mabetlerine, inançlarına ve İslam'a karşı çirkin saldırıların devam ettiğini belirtti. 
     Hakgüder, yaptığı yazılı açıklamada, bugün, İskeçe'ye bağlı Şahin Köyü'nde, halkın hatim töreni için Orta Cami'de bulunduğu sırada, Yunanistan'ın Alfa Televizyonu'nun izin almadan Yukarı Cami'ye çekim yapmaya gittiğini bildirdi. 
     Çekim için üstünde bikini bulunan 4 bayanın camiye girdiklerinin vatandaşlar tarafından görüldüğünü ifade eden Hakgüder, olayı haber alan ve camiye gelen vatandaşların galeyana geldiğini ve nahoş olayların yaşanmasına neden olduğunu kaydetti. 
     Halkın toplu halde polis merkezi ve cami önünde tepkisini göstermeye devam ettiğini bildiren Hakgüder, şunları kaydetti 
     ''Yunanistan'da, Batı Trakya Müslüman Türk azınlığın mabetlerine, inançlarına ve İslam'a karşı çirkin saldırılar devam ediyor. Tamamı Türk ve Müslüman olan Şahin Köyü'nde meydana gelen İslam dinine karşı bu çirkin saldırıyı şiddetle kınıyoruz. Olayın sorumlularının cezalandırılması için adli makamları göreve davet ediyoruz. Gelişmeleri dikkatle izlediğimiz bu çirkin saldırı nedeniyle meydana gelen olayların daha da büyümesinden endişe ederken, Müslüman Türk azınlığı soğuk kanlı olmaya çağırıyoruz.'' 
     
</TEXT>
</DOC>
