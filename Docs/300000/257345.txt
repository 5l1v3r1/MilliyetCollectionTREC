<DOC>
<DOCNO> 257345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/soneko27.html </URL>
<DATE> 2004/07/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Kardemir, gelecekten umutlu... 
</HEADLINE>
<TEXT>

     Karabük Demir ve Çelik Fabrikaları KARDEMİR A.Ş'nin, 2008'e kadar kapasitesinin 1 milyon tondan, 1 milyon 500 bin tona çıkarılması hedefleniyor. 
     KARDEMİR Genel Müdürlüğü yetkililerinden alınan bilgiye göre, yeni yönetimin göreve başlamasıyla, fabrikanın ekonomik sıkıntıları nedeniyle gerçekleştirilemeyen soğutma kulesi, kok fabrikalarının sıcak tamiratı ve yüksek fırınların revartmanı yatırımları tamamlandı. 
     Fabrikanın, demir cevheri ve maden kömürü kullanarak inşaat ve sanayi sektörünün ihtiyacı olan inşaat demiri, profil, köşebent, maden direği, ray, pik, kok ve bazı kimyasal maddeler üreten Türkiye'deki tek tesisi olduğunu anlatan yetkililer, şöyle dediler 
     ''KARDEMİR'in geleceğini garanti altına alma konusunda çalışmalara devam ediliyor. Fabrikanın kurulduğu 1939'da 150 bin ton yıl olan kapasitesi, 1950'de 300 bin ton yıla, 1962'de 600 bin ton yıla ve özelleştirilmesinin ardından da 200 milyon dolar yatırım yapılarak 1 milyon ton yıla yükselmiştir. Fabrikanın 2008'e kadar kapasitesinin 1 milyon 500 bin tona çıkarılması hedeflenmekte. KARDEMİR, yüzde 55 oranında kullanılan üretim kapasitesini yüzde 90'a yükseltmeyi başardı. Diğer benzer fabrikalarda yapılmayan malzemelerin üretilmesini amaçlayan şirketimiz, geleceğe artık umutla bakmakta. Bu yıl, KARDEMİR için yatırım yılı olacak ve fabrikamız tamamen yenilenecek.'' 
     
     ''BORÇ ÖDEMELERİ'' 
     İşçilerine 4 ay ücretsiz izin kullandıran, personelinin maaşını 6 ay süreyle ödeyemeyen ve 2002'de toplam zararı 121 trilyon lira olan KARDEMİR'in, 2004'ün Mart ayı itibariyle de 28 trilyon lira kar ettiğini anlatan yetkililer, ''2003'ten bugüne 70 trilyon lira geçmiş yıllara ait borç ödemesi yapan şirket, her ay yaklaşık 4 trilyon 500 milyar lira da KDV ödüyor. Şirkette çalışan 3 bin 691 işçi ve 390 memurun maaşları da aksatılmadan veriliyor. KARDEMİR, artık geleceğini belirlemek gayesiyle yeni projeler üretebilen konuma gelmiştir'' dediler. 
     
</TEXT>
</DOC>
