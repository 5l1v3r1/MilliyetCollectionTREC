<DOC>
<DOCNO> 250367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonyas07.html </URL>
<DATE> 2004/06/23/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Barış ve sevgi için çarpan minik kalp durdu... 
</HEADLINE>
<TEXT>

     ABD'de ulusal çapta tanınan 13 yaşındaki barış elçisi Mattie Stepanak hayatını kaybetti. 
     Mitokondrial myopati hastası olan ve dün hayata gözlerini yuman Stepanak, 17 Temmuz'da 14 yaşına girecekti. 
     Hastalığı nedeniyle tekerlekli sandalyede ve cihazların yardımıyla yaşayan Stepanak, yazdığı şiirlerle barış ve kardeşlik mesajları veriyordu. 
     Kısacık ömrüne rağmen pek çok televizyon programına katılan ve ABD'nin eski Başkanı Jimmy Carter ile yakın dostluk kuran Stepanak'ın yayınlanmış 5 kitabı bulunuyor. 
     Mattie Stepanak'ın en çok satan kitabının ise sevgi ve barışın gücüne dair yazdığı şiirlerinin bulunduğu kitap olduğu kaydedildi. 
     Stepanak, Irak savaşından önce ABD Başkanı George W. Bush'a gönderdiği bir şiirle başkanın savaş yerine barış arayışında olmasını talep etmişti. Stepanak'ın şiirlerinden bazıları ise müzisyen Billy Gillman tarafından bestelenmişti. 
     Barış çabalarından dolayı eski ABD Başkanı Jimmy Carter'a hayran olan Mattie Stepanak, Carter ile barış konusunda ortak bir kitap yazmaya başlamıştı. 
     
</TEXT>
</DOC>
