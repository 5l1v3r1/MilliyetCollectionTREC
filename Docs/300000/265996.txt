<DOC>
<DOCNO> 265996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/soneko28.html </URL>
<DATE> 2004/08/24/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Almanya'nın bütçe açığı artıyor... 
</HEADLINE>
<TEXT>

     Almanya'nın 2004'ün ilk yarısındaki bütçe açığı, Avrupa Birliği'nin izin verdiği sınırların üzerinde artışını sürdürüyor. 
     Federal İstatistik Bürosu'nun açıkladığı verilere göre yılın ilk yarısında 42.7 milyar euroluk net borçlanmayla gayri safi yurtiçi hasılanın GSYH yüzde 4'üne ulaşan Almanya'nın bütçe açığı, geçen yılın aynı döneminde yüzde 3.6 seviyesindeydi. 
     Maliye Bakanlığı, Almanya'nın bütçe açığının yıl sonuna kadar GSYH'nin yüzde 3.5'ine kadar düşeceğini bildirirken, euro kriterlerinin ise önümüzdeki yıl sağlanabileceğini kaydetti. 
     AB'nin Maastricht İstikrar ve Kalkınma Anlaşması'yla getirdiği ekonomik kriterler, euro bölgesi ülkelerinde bütçe açığının GSYH'nin yüzde 3'ü geçmemesini öngörüyor. Almanya'nın bütçe açığı yılı bu şekilde tamamlarsa, son 2 yıldır ihlal ettiği euro kriterlerini 3'üncü kez çiğnemiş olacak. 
     Euro bölgesinin en büyük ekonomisi Almanya, çalışma hayatı ve vergi alanındaki reformlar yanında bütçe disiplinini de ihmal ederek 3 yıldır ülkenin kabusu haline gelen ekonomik durgunluktan kurtulmak istiyor. İhracattaki artışla 2004'ün ikinci çeyreğinde yüzde 0.5 büyüyebilen ülkede iç talepte canlanmanın görülmemesi, sıkıntı yaratıyor. 
     Almanya ve Fransa'nın geçen yıl euro kriterlerini ihlal etmeleri, Avrupa Komisyonu'nda uzun tartışmalara neden olmuştu. 
     
</TEXT>
</DOC>
