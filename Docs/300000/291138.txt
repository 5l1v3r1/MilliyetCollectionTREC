<DOC>
<DOCNO> 291138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo02.html </URL>
<DATE> 2004/11/22/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Beşiktaş Yönetim Kurulu olağanüstü toplandı... 
</HEADLINE>
<TEXT>

     Beşiktaş ile Çaykur Rizespor arasında oynanan Birinci Süper Futbol Ligi maçı sırasında BJK İnönü Stadı'nda 1 kişinin ölümüyle sonuçlanan bıçaklama olayı üzerine, Beşiktaş yönetim kurulu olağanüstü toplantı yaptı. 
     Kulüp başkanı Yıldırım Demirören başkanlığında BJK Nevzat Demir Tesisleri'nde gerçekleştirilen toplantıda, yönetim kurulunun yaşanan olayı değerlendirdiği öğrenildi. 
     Asbaşkan ve Futbol Şube Sorumlusu Kıvanç Oktay, yaklaşık 2 saat süren toplantı sonrası yaptığı açıklamada, stat müdürü ve stadın güvenlik müdüründen olayla ilgili bilgi aldıklarını belirterek, ''Yönetim kurulu olarak çok üzgünüz. Böyle bir olay yaşanmasını istemezdik'' dedi. 
     Olayın münferit bir olay olduğunu kaydeden Oktay, ''Böyle bir şeyin stadımızda olması bizi çok üzdü'' diye konuştu. 
     Daha sonra yönetim kurulu imzasıyla, bir yazılı açıklama basın mensuplarına dağıtıldı. Beşiktaş yönetim kurulu imzasıyla dağıtılan açıklamada, şu görüşlere yer verildi 
     ''İnönü Stadı'nda meydana gelen olaydan büyük üzüntü duyulmuştur. Olayın gerçekleştiği andan itibaren emniyet güçleri ve onlara yardımcı olarak stadyum ekibimiz, hadiseye derhal müdahil olmuş ve fail, maç bitiminde stat kontrol altında boşaltılırken, emniyet mensupları tarafından yakalanmıştır. Emniyetten aldığımız bilgiler neticesinde olayın tamamen münferit bir adli vaka olduğu öğrenilmiştir. Bu çok talihsiz olayın İnönü Stadı'nda olması bizi üzüntü ve eleme sokmuştur. Genç kardeşimize Allah'tan rahmet, kederli ailesine ve yakınlarına sabırlar dilemekteyiz.'' 
     
</TEXT>
</DOC>
