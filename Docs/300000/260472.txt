<DOC>
<DOCNO> 260472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun28.html </URL>
<DATE> 2004/08/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Darfur'da neler oldu Krizin kronolojisi... 
</HEADLINE>
<TEXT>

     Sudan'ın batısında bulunan Darfur, geçen yılın Şubat ayından itibaren, güvenlik kuvvetleri, onlara destek veren Arap Cancavid milisleri ve isyancı hareketler arasındaki şiddetli çatışmalara sahne oluyor. 
     BM'ye göre kriz, 30 bin ila 50 bin arası kişinin ölümüne, 1,2 milyon kişinin evsiz kalmasına ve bunların bir kısmının komşu Çad'a mülteci olarak gitmesine neden oldu. Bu yılın nisan ayında taraflar arasında ateşkes ilan edilmesine karşın, çatışmalar devam etti. 
     Krizin başlamasından bugüne gelişen olayların kronolojik sırası şöyle 
     
     2003 
     26 Şubat Hartum, Kuzey Darfur'da kontrolün, ''Darfur Özgürlük Cephesi'' isimli bir isyancı gruba geçtiğini açıkladı. 
     14 Mart ''Sudan'ın Özgürlük Hareketi'' adı altındaki isyancılar, bölgenin ekonomik durumunun ve gelir dağılımının iyileştirilmesi talebinde bulundu. 
     12 Nisan Sudan Devlet Başkanı Ömer El Beşir ve Çad Devlet Başkanı İdris Debi, iki ülke sınırı boyunca istikrarsızlığa karşı mücadele etmek üzere anlaştıklarını bildirdi. 
     11 Ağustos İsyancılar, Kuzey Darfur'da 300 kişiyi katleden hükümet yanlısı Cancavid milislerini suçladı. 
     16 Aralık Çad'da yapılan müzakerelerin ardından, çatışmalar yeniden şiddetlendi. 
     
     2004 
     5 Ocak Sudan, Eritre'yi BM'ye şikayet etti. Şikayetin gerekçesi, Eritre'nin isyanı desteklediğine dayanıyordu. Eritre hükümeti, bu suçlamayı reddetti. 
     2 Nisan BM'nin bir üst düzey temsilcisi, Darfur'daki şiddeti ''etnik temizlik'' olarak nitelendirdi. BM, Mart ayında da durumu, ''zamanın en büyük felaketi'' olarak nitelemişti. 
     7 Nisan BM Genel Sekreteri Kofi Annan, uluslararası toplumu harekete geçmeye çağırdı. 
     8 Nisan Hartum ve iki isyancı grup, Çad'da 45 günlük ateşkes, insani yardım ve silahlı milislerin silahsızlandırılması konularında anlaşma imzaladı. 
     5 Mayıs Çad, kendi topraklarında ''tekrar eden'' baskınları resmi olarak protesto etti. 
     7 Mayıs BM, Hartum'un ve milislerinin, Darfur üzerinde ''terör estirmesinden'' ötürü Sudan'ı kınadı. 
     29-30 Haziran Sudan'a ziyarette bulunan ABD Dışişleri Bakanı Colin Powell, Hartum'dan, milislere karşı harekete geçeceği sözünü aldı. 
     3 Temmuz BM Genel Sekreteri Kofi Annan'ın Sudan'ı ziyareti ve BM ile ABD'nin isteği üzerine Sudan, Cancavid milislerini silahsızlandırmaya, insani yardımı kolaylaştırmaya ve siyasi bir düzenleme yapmaya söz verdi. 
     18 Temmuz İsyancı gruplar, Darfur'un silahsızlandırılması ve savaş suçlularının adalet önüne çıkarılması konularında, Hartum hükümetiyle Etiyopya'nın başkenti Adis Abeba'da yapılacak müzakerelere katılmayı reddetti. 
     30 Temmuz BM Güvenlik Konseyi, Sudan'ın Darfur'daki milisleri silahsızlandırmasını ve kovuşturmasını, 30 gün içinde bu talepleri yerine getirmemesi halinde yaptırıma denk tedbirler alınacağını içeren bir kararı kabul etti. 
     31 Temmuz Fransa Cumhurbaşkanı Jacques Chirac, ''Darfur'daki durumun ciddiyeti karşısında, Çad'da konuşlanmış Fransız askeri birliklerinin Darfur'a insani yardımda bulunmak üzere seferber edilmesi'' talimatını verdi. 
     3 Ağustos Yetkililer, güvenliğin sağlanması amacıyla bölgeye 5 bin polis yerleştirileceğini, bu sayının daha sonraki günlerde 6 bine çıkarılacağını duyurdu. 
     
</TEXT>
</DOC>
