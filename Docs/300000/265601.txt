<DOC>
<DOCNO> 265601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/spor/spo15.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Konya'dan davet 

FUTBOL Federasyonu, Konya Büyükşehir Belediyesi'nin talebi üzerine, aralık ayındaki yönetim kurulu toplantısını Konya'da yapacak. Belediye Başkanı Tahir Akyürek, A Milli Futbol Takımı maçlarının da Konya'da oynanmasını önerdiklerini belirtti. 

Şeref Tribünü 

HABERTÜRK'TE bugün Şeref Tribünü başlayacak. 23.00'teki programa Fanatik gazetesi yazarları İsmet Tongo ve Atıf Keçeci ile Türkiye yazarı Kemal Belgin katılacak. 

Bulak'tan mesaj 

DENİZLİSPOR Teknik Direktörü Giray Bulak, Süper Lig'de Trabzonspor'dan sonra Anadolu'dan yeni bir şampiyonun çıkma zamanının geldiğini söyledi. Bulak, "Türkiye Ligi'nde şampiyon olmak o kadar zor değil. Kaliteli bir - iki oyuncu takviyesi birçok takıma bu şansı verir" dedi. 

Yazıcı birinci 

TÜRKİYE Ralli Şampiyonası'nın 5. ayağı olan ve iki gün boyunca 12 özel etabın koşulduğu 31. Hitit Rallisi'nde Ford Opet Rallye Sport takımından Serkan Yazıcı - Can Okan ekibi birinciliği elde etti. Yarışta ikinciliği Mobil ST Racing takımından Mehmet Besler ve Özden Yılmaz, üçüncülüğü ise Atölye Kazaz ekibinden Hakan Dinç ve Ali Okan Avcı kazandı. 

Almanya'da Loeb zirvede 

DÜNYA Ralli Şampiyonası'nın 10. ayağı Almanya Rallisi'nde, Citroen pilotu Sebastien Loeb güldü. Yarışı 4 saat 1 dakika 57 saniyede tamamlayan Fransız sürücü, Almanya'daki üst üste üçüncü zaferini kazandı. Ford'dan François Duval ikinci olurken, Citroen'in tecrübeli İspanyol pilotu Carlos Sainz ise üçüncülüğü elde etti. Loeb pilotlar klasmanında da liderliğini sürdürdü. 

Sonuncu olduk 

ULUSLARARASI Mithat Hantal Sutopu Turnuvası sona erdi. Ataköy Açık Yüzme Havuzu'ndaki turnuvanın son gününde Türkiye, Ukrayna'ya 10-9 yenilirken, Romanya da Fransa'yı 6-4 yendi. Romanya'nın şampiyon olduğu turnuvada Türkiye sonuncu oldu. 

Şahin zirvede 

ZAFER Kupası Trap-Skeet Atıcılık müsabakaları dün İstinye Atış Poligonu'nda yapıldı. İlk sırayı alan isimler şöyle Trap Büyükler Murat Şahin, Trap Gençler Yavuz İlnam, Skeet Büyükler Murat Baykent, Skeet Gençler Birbey Alpay, Skeet Bayan Çiğdem Özyaman. 

Danimarka'da grev sıkıntısı 

DANİMARKA'DA top koşturan profesyonel futbolcuların greve gitmesi, UEFA ön eleme maçlarında mücadele edecek Bröndby ve AAB takımlarını zor durumda bıraktı. Letonya'nın Ventspils takımı ile mücadele edecek Bröndby ve Zalgiris ile karşılaşacak AAB, grevin devam etmesi durumunda sahaya kadrolarındaki yabancı ve veteran oyuncular ile PAF takımlarındaki oyunculardan oluşan kadro ile çıkacaklar. 


</TEXT>
</DOC>
