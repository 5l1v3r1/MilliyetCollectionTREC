<DOC>
<DOCNO> 299364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/spor/spo01.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Demir yumruk 
</HEADLINE>
<TEXT>


Demirören, istifaların genel kurulu gerektirmediğini söyledi, "Beşiktaş'ı yönetim kurulu idare eder. Kimse dışarıdan müdahaleye kalkmasın" dedi. Başkan, net borcun ise 28 milyon dolar olduğunu açıkladı 

SÜLEYMAN HATISARU 


'Bol şanslar' 
BEŞİKTAŞ Başkanı Yıldırım Demirören, istifalarını veren Hakan Kalkavan, Reha Muhtar ve Adnan Demir'in isteklerinin kabul edildiğini açıkladı. Demirören, "Kendilerine teşekkür ediyor, hayatlarında bol şanslar diliyorum" diye konuştu. Kemal Gencer'in istifa düşüncesinden vazgeçtiğini vurgulayan Siyah - Beyazlı ekibin Başkanı, Latif Ayaz'ın yazılı istifasının ise kendilerine ulaşmadığını belirtti. 

'Hocayı göndermeyiz' 
SİYAH - Beyazlı yönetimde bu istifaların ilk olmadığını açıklayan Yıldırım Demirören, genel kurul gerektirecek bir durum bulunmadığının da altını çizdi. Demirören şöyle devam etti "Bugün bir kaç kişi genel kurul istiyor diye Beşiktaş yönetim kurulu genel kurula gitmeyecektir. Bir kaç kişi istiyor diye hocasını da göndermeyecektir. Beşiktaş'ı, yönetim kurulu idare ediyor. Kimse dışarıdan yönetmeye kalkmasın." 

'Gülünç iddialar' 
ÜMRANİYE'DEKİ basın toplantısında, kendilerine yöneltilen eleştirileri de yanıtlayan Beşiktaş Başkanı, "Kulübü üç kişi yönetiyor" iddialarına ise sert çıktı. Buna güldüğünü belirten Yıldırım Demirören, "Bizim 13 tane değerli arkadaşımız var. Hepsinin görevleri ayrı. Bazı yöneticiler sorumlu olduğu görevlerden dolayı ön planda olabilirler. Fakat herkes kendi görevini yapmaktadır" diye konuştu. 

'Yanlış rakam suç' 
DİVAN Kurulu'nun toplantısında polemik konusu olan borca da değinen Yıldırım Demirören, "Beşiktaş'ın net borcu 28 milyon dolardır. Her yanlış yazılan rakam bir suçtur. Biz yönetim olarak bundan sonra yanlış yazan olursa suç duyurusunda bulunacağız" dedi. Fulya için de bir kontratın bulunmadığını vurgulayan Başkan, "Ama kim iyi teklif verirse Beşiktaş için burayı veririz" ifadesini kullandı. 

Dönüş bileti yok 

Ülkelerine giden Ronaldo ve Cordoba kendilerine kulüp arayacak, topun ağzında olan Juanfran'ın durumu Göztepe maçından sonra netlik kazanacak 
Kaan da gidiyor 
BİLAL MEŞE 

BEŞİKTAŞ'TA beklenen zirve dünkü yönetim kurulu toplantısından sonra gerçekleşti. Başkan Yıldırım Demirören, Futbol Şube Sorumlusu Kıvanç Oktay ve Teknik Direktör Del Bosque biraraya gelerek takımdan gidecek oyuncular konusunu masaya yatırdı. Kaleci Cordoba, Ronaldo, Kaan Dobra'nın bileti kesilirken topun ağzında olan Juanfran'ın durumu Göztepe maçından sonra netlik kazanacak. Veysel, Serdar Özkan ve İbrahim Toraman ise kiraya verilecek. 

Açıklama perşembeye 
GÖZTEPE maçını düşünen yönetim alınan bu kararları takım üzerinde olumsuz etki yaratmaması için perşembe günü açıklayacak. Siyah - Beyazlılar yapılacak transferler konusunda da İspanyol çalıştırıcının görüşünü aldı. Kulübe dün gelerek durumu hakkında bilgi sahibi olmak isteyen Ronaldo'ya da "Kulüp bul" dendi. Beşiktaş yönetimi futbolculara bonservisleri konusunda gereken kolaylığı gösterecek. 

Seba'ya operasyon 

KARTAL'IN efsane başkanı Süleyman Seba dün anjiyo oldu. Memorial Hastanesi'nde başarılı bir operasyon geçiren Seba'nın, bacak ve kalbe giden damarlarındaki daralmaların ortadan kalktığı ifade edildi. Sağlık durumu iyi olduğu açıklanan Seba bugün taburcu olacak. 

Hedef kupa 

AVRUPA'DAN elenen, Süper Lig'de şansını mucizelere bırakan Beşiktaş, Göztepe ile yarın oynayacağı Türkiye Kupası'nın hazırlıklarına başladı. Antrenmana, ülkelerine giden Cordoba ve Ronaldo, Akçaabat Sebatspor maçında burnu kırılan Ahmet Yıldırım ile ayağında ağrıları bulunan Tayfun katılmadı. 



</TEXT>
</DOC>
