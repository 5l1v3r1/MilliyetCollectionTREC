<DOC>
<DOCNO> 267862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonsiy13.html </URL>
<DATE> 2004/08/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Milli Eğitim Bakanlığı skandal uygulamayı doğruladı... 
</HEADLINE>
<TEXT>

     Milli Eğitim Bakanlığı, Dış İlişkiler Genel Müdürlüğü'nde görevlerini vekaleten yürüten genel müdür ve genel müdür yardımcısının adının karıştığı uygulamaları doğrularken, yönetmelik değişikliğinin yapıldığını ve İbrahim Kapaklıkaya'nın yurtdışına gitmek için sınava girdiğini bildirdi. 
     MEB, Bakanlık Dış İlişkiler Genel Müdürlüğü'nün yurtdışına sürekli görevle atanacak personele yönelik uygulamalarına ilişkin haberlere yazılı bir açıklamayla yanıt verdi. Bakanlığın haberlerdeki bilgilere doğrudan yanıt vermediği yazılı açıklamada, yurt dışı kadrolara atanacakların tabi olduğu yönetmeliğin ayrıntılarına ilişkin bilgi verildi. 
     
     YÖNETMELİK DEĞİŞİKLİĞİ DOĞRULANDI 
     Açıklamada, yurt dışı teşkilatına sürekli görevle atanacak personelin seçimine ilişkin yönetmeliğin 24 Şubat 2004 tarihinde değiştirildiği doğrulanırken, değişiklikler 
     içinde genel müdürlüğü vekaleten yürüten İbrahim Kapaklıkaya ve genel müdür yardımcılığını vekaleten yürüten İbrahim Özdemir'in sınavlara girmesinin yolunu açan maddeye değinilmemesi dikkati çekti. Bakanlığın yurt dışı kadrolarına atanabilmek için üç yıl MEB'de kadrolu olarak çalışma zorunluluğunu öngören madde 24 Şubat 2004 tarihli değişiklikle mevzuattan çıkarılarak, henüz asaleten atamaları yapılmayan ve gerekli süreyi doldurmamış olan Kapaklıkaya ve Özdemir'in önüne açılmıştı. Açıklamada, yönetmelik değişikliğini Dış İlişkiler Genel Müdürlüğü'nün yapmadığı savunularak, Genel Müdürlüğün sadece görüş bildirdiği savunuldu. 
     
     KAPAKLIKAYA'NIN SINAVA GİRDİĞİ DOĞRU 
     Yönetmelik değişikliği yapılmadan önce yurt dışı kadrolarına atanması imkansız olan Kapaklıkaya'nın özgeçmişine yer verilen açıklamada, Kapaklıkaya'nın "yeni yönetmelikte" öngörülen şartları taşıdığı bildirildi. Açıklamada, Kapaklıkaya'nın yurt dışına gitmek için açılan sınava girdiği de doğrulanırken, diğer başarılı adaylarla birlikte kendisinin de alındığı mülakatta "başarısız" olan yardımcısının görevli olduğu da bildirildi. 
     
     VEKİL OLDUĞU DA DOĞRU 
     Açıklamada ayrıca haberlerde yer alan İbrahim Kapaklıkaya'nın Dış İlişkiler Genel Müdürlüğü'ne ataması için kararname hazırlandığı ve kararnamenin Cumhurbaşkanlığı makamından geri döndüğü yönündeki bilginin doğru olmadığı belirtilirken, Kapaklıkaya'nın görevini vekaleten sürdürdüğü belirtildi. 
     
     GENEL MÜDÜRLÜK BAŞKASININ ÜSTÜNDE 
     Öte yandan MEB'in Kapaklıkaya'nın asaleten atanması ilişkin yaptığı açıklamada eksik bir noktanın olduğu öğrenildi. Kapaklıkaya'nın asaleten atanması yönünde kararname hazırlamamasında genel müdürlüğün AKP döneminde görevinden Tolga Yağızatlı'nın üzerinde olmasının etkili olduğu bildirildi. Görevinden alınan Yağızatlı'nın mahkeme kararıyla tekrar genel müdürlüğe dönmesi üzerine Kapaklıkaya'nın asalet kararnamesinin bir türlü Çankaya Köşkü'ne gönderilemiyor. 
     
</TEXT>
</DOC>
