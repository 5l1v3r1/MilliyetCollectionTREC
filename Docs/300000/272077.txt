<DOC>
<DOCNO> 272077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonspo38.html </URL>
<DATE> 2004/09/15/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
"En son karşılaşmak istediğimiz takım Trabzonspor'du" 
</HEADLINE>
<TEXT>

     Athletic Bilbao Teknik Direktörü Ernesto Valverde, UEFA Kupası 1. turunda en son karşılaşmak istedikleri takımın Trabzonspor olduğunu söyledi. 
     Valverde, Hüseyin Avni Aker Stadı'nda düzenlediği basın toplantısında, Türk ve Trabzon halkının kendilerine çok misafirperver davrandığını, kentte çok iyi karşılandıklarını ifade etti. 
     Trabzonspor ile çok önemli bir maç oynayacaklarını belirten Valverde, şunları söyledi 
     ''Deplasmandan iyi bir sonuçla ülkemize dönmek istiyoruz. Trabzonspor'u çok iyi tanıyoruz. Dinamo Kiev'e şanssız bir şekilde elendiler. En son karşılaşmak istediğimiz takım Trabzonspor'du. Türkiye'de ve Şampiyonlar Ligi elemelerinde yaptıkları ortada. Bizim için bu kura çok iyi değil.'' Valverde, Trabzonspor'un bünyesinde çok iyi oyuncular bulunduğuna dikkati çekerek, ''Özellikle Fatih ve Gökdeniz çok büyük futbolcular. Trabzonspor'un forvet oyuncuları kuvvetli. Tur şansı her iki takım içinde eşit'' diye konuştu. 
     Valverde, bir gazetecinin 'Beşiktaş Teknik Direktörü Vicente Del Bosque'nin çalışmalarını nasıl buluyorsunuz ' sorusunu, ''Del Bosque İspanya'da çok sevilen bir teknik adam, çok iyi bir hocadır. Hocalara biraz vakit verilmesi lazım'' diye yanıtladı. 
     
</TEXT>
</DOC>
