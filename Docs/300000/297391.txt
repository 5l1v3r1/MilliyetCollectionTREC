<DOC>
<DOCNO> 297391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/dunya/dun01.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtiraz çok, değişiklik yok 
</HEADLINE>
<TEXT>



Avrupa Birliği dışişleri bakanları tarafından ele alınan sonuç bildirisi taslağının dördüncü versiyonunda herhangi bir değişikliğe gidilmedi. Hollanda, tüm üye ülkelerin taslağa ilişkin görüşlerini almakla yetindi. Toplanan veriler ışığında hazırlanacak son belge ise perşembe günü netleşecek. Toplantıda Kıbrıs Rum Kesimi, Ankara Anlaşması'nın Türkiye tarafından 10 yeni üyeye uyarlanmasına ilişkin paragrafa bir takvim eklenmesini talep etti. Rum Kesimi, bu tarihin ise müzakerelerden önce ya da Lüksemburg'un dönem başkanlığında şeklinde olmasını istedi. Hollanda ise bu öneriyi not etmekle yetindi. 
Avusturya da özel ortaklık verilmesi konusundaki ısrarını sürdürürken, vazgeçmeyeceği koşullardan biri olarak ucu açıklık vurgusunu gösterdi. Kalıcı kısıtlamalar da ciddi tartışma konusu oldu. İngiltere, Belçika ve İsveç, bu ifadelere çekince koydu. Uzun vadeli ve yenilebilir önlemlere yeşil ışık yakan bu 3 ülke kısıtlamaların kalıcı olmasına sıcak bakmadı. Finlandiya da kişilerin serbest dolaşımına kısıtlama getirilemeyeceğini belirterek, bunun sadece işçilerin serbest dolaşımının sınırlandırılabileceğini kaydetti. AB Komisyonu da kısıtlama fikrinin vasıfsız işçilerine yönelik olduğunu teyit etti. 


</TEXT>
</DOC>
