<DOC>
<DOCNO> 292935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/guncel/gun07.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadeniz'i bile sattılar 
</HEADLINE>
<TEXT>



TEKİN ATAY 

AKP'Lİ Asım Aykan'ın, Trabzon Belediye Başkanlığı yaptığı dönemde, Karadeniz'in 10 dönümlük kısmını bitişiğindeki araziyle birlikte sattığı iddia edildi. Trabzon'daki Sahil Koruma Platformu'nun sözcüsü avukat Ömer Altuntaş, şunları söyledi "Kalkınma Mahallesi sahilinde 616 ada ve 14 nolu parselde bulunan belediyeye ait 28 bin 80 metrekare arsa, 1996'da Belediye Meclis kararıyla 'Ticari Amaçlı Turizm Alanı' kapsamına alındı. Ardından da arsa 28 Ağustos 1997'de ihaleyle işadamı İbrahim ve Ahmet Kul kardeşlere 500 milyar liraya satıldı. Fakat o tarihte, bu arsanın 10 dönümlük kısmı denizdi." 
Belediyenin 2002'de Revizyon İmar Planı yaptığını belirten Altuntaş, "Bu planda, satılan arsanın bulunduğu kıyı şeridi, 'Sahil Yolu Geçişi' kapsamına alındı. Şik yet üzerine mahkeme, projenin bu kısmını 20 Mayıs 2004'te iptal etti. İtiraz üzerine Danıştay, yerel mahkemenin kararını kaldırdı" dedi. Sahil Yolu Projesi, arsayı alan Kul kardeşler için oradan kasıtlı geçirilmediğini belirten Aykan ise, "Tamamen tesadüf" diye konuştu. Arsanın bir bölümünün deniz olduğunu doğrulayan Ahmet Kul da, "Bize arsayı kimse peşkeş çekmedi. Dolgu yapacaktık. Sahil Yolu Projesi oradan geçti" dedi. 


</TEXT>
</DOC>
