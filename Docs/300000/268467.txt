<DOC>
<DOCNO> 268467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/soneko46.html </URL>
<DATE> 2004/09/02/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Süleyman Demirel Sadece alan değil, satan ülke de olmamız lazım 
</HEADLINE>
<TEXT>

     9. Cumhurbaşkanı Süleyman Demirel, ''İthalat ile ihracat arasındaki farkı unutmayalım. Sadece alan değil, aynı zamanda satan ülke de olmamız lazım. Cumhuriyetin çeşitli zamanlarında, çok partili dönemlerde başımıza gelen sıkıntıların tümü, bu ödemeler dengesi yüzündendir'' dedi. 
     Demirel, 7. Avrasya Ekonomi Zirvesi'nde yaptığı konuşmada, Avrasya'nın zengin enerji kaynakları ve stratejik konumuyla Avrupa, ABD, Çin, Japonya, Hindistan ve diğer enerji tüketicisi ülkeler için vazgeçilmez bir bölge konumunda olduğunu kaydetti. 
     Bağımsızlıklarını kazanan Avrasya ülkelerinin bağımsızlıklarını idame ettirmek suretiyle devlet olarak kalıcı olduklarını kanıtladıklarını belirten Demirel, yüksek büyüme oranlarının ekonomik potansiyele işaret ettiğini, bundan dolayı da Avrasya bölgesinin dünyanın geri kalanının ilgisini çeken bir işbirliği alanı olarak ortaya çıktığını anlattı. 
     Hiçbir istisna göstermeksizin, tüm devletleri hedef alan ve hızla büyüyen asimetrik tehditlerin Avrasya bölgesine de yayıldığını ifade eden Demirel, şunları söyledi 
     ''Bu durum Avrupa ve Amerika'nın güvenlik ve istikrarının Avrasya'nın güvenlik ve istikrarı ile bağlantılı olduğunu kanıtlamıştır. Burada da terör, uyuşturucu ve bütün dünyada şikayet edilen tehlikelerin hepsi vardır. Dünya bu tehditlere karşı beraber çalışmazsa, işin içinden çıkması da mümkün değildir. 
     Artık çatışan çıkarların yerine, çıkarların örtüşmesinden bahsetmek mümkündür. Bu şekilde güvenlik ve ekonomik alanlardaki Avrasya'nın çıkarları ile batının çıkarları arasındaki sinerji ortaya çıkmıştır.'' Demirel, AB tarafından geliştirilen yeni komşuluk politikasının da, AB'nin ilke ve değerlerini yaşamayı, barış ve istikrarı güçlendirmeyi ve bu ülkelerdeki insanların iktisadi refahını geliştirmeyi amaçladığını ve bu adımların da çok doğru ve tutarlı olduğunu söyledi. 
     NATO'nun Kafkasya ve Orta Asya'daki varlığının bu ülkelerin NATO'yu tanıma imkanı yarattığına da işaret eden Demirel, NATO'un barışın şemsiyesi olduğunu ve bu şemsiyenin üye olmadıkları halde bu ülkeleri de kapsadığını söyledi. 
     
     ''TÜRKİYE İPEK YOLU'NUN KİLOMETRE TAŞI'' 
     Demirel, Rusya ve Çin'in önümüzdeki 10 yıl içinde kalkınmalarını nereye kadar götüreceklerinin çok önem taşıdığına da işaret ederek, ''Rusya Federasyonu ekonomik olarak toparlanabilirse, Çin bugünkü tempoyla kalkınmasını sürdürebilirse, Avrasya, batı dünyası ile bu ülkeler arasında bir köprü olacaktır. İpek yolu bu köprünün adıdır. Bu köprü şimdiden kendisini hissettirmeye başlamıştır'' dedi. 
     İpek Yolu'nun işlemesinin güvenliğe bağlı olduğunu, Türkiye'nin de İpek Yolu'nun kilometre taşlarından birisi olduğunu ifade eden Demirel, şunları söyledi 
     ''Türkiye'nin coğrafyası, tarihi, çağdaş ve ilerici bakış açısı ile bu geniş alanda bir eksen ülkesi. Türkiye'nin stratejik önemi sadece coğrafi konumunun bir sonucu değildir. Kalkınma düzeyi, ittifakları, bu bölgede yıllar boyunca siyasi, iktisadi, askeri, kültürel, alanlarda geliştirdiği ilişkiler, bu stratejik değerin parçalarıdır. Türkiye Avrasya'da önemli bir ekonomik ve ticari varlığa sahiptir. Türkiye ekonomik kalkınmasını hızlandırdığı zaman, Avrasya'daki ekonomik ilişkilerin çeşitlenmesine ve artmasına katkıda bulunacaktır.'' 
     
     ''DAHA FAZLA SATMAYA GAYRET EDELİM'' 
     Demirel, ulusal gelir açısından Türkiye'nin dünyada ilk 20 ülke arasında olduğunu da ifade ederek, şunları söyledi 
     ''2004 yılının ilk 6 ayında 74 milyar dolar dış ticaret hacmine sahip olacağız. Aşağı yukarı bu yılın sonunda 150 milyar dolar ticaret hacmine yaklaşacağız. 
     Bu çok önemli bir şey. Bunu söylerken, ithalat ile ihracat arasındaki farkı unutmayalım. Sadece alan değil, aynı zamanda satan ülke de olmamız lazım. Cumhuriyetin çeşitli zamanlarında, çok partili dönemlerde başımıza gelen sıkıntıların tümü, bu ödemeler dengesi yüzündendir. 
     Bu çok sevinilecek bir şey. Bu düşünülemeyecek kadar da önemli bir şey. Türkiye'nin büyüklüğünü göstermek bakımından. Biraz daha fazla satmaya gayret edelim.'' Demirel, Türkiye'nin ciddi doğal afetler, ekonomik krizler ve terörizme rağmen yıllık büyüme oranını artırdığını, Kafkasya ve Orta Asya ülkelerinden binlerce öğrencinin Türkiye'de eğitim gördüğünü, bu ülkelerin birçok subayının Türk Askeri akademilerinde eğitildiğini veya kendi ülkelerinde Türk subayları tarafından eğitildiklerini kaydetti. 
     NATO ve AB'nin genişleme sürecine de işaret eden Demirel, Türkiye'nin bu süreçten memnun olduğunu söyledi. 
     
     ''21. YÜZYIL TERÖR ASRI DEĞİL'' 
     Yeni yüzyılın fırsatlarla dolu olduğunu, istikrarlı ve müreffeh bir Avrasya'nın gerçekleştirilmesinin bu fırsatlardan biri olduğunu dile getiren Demirel, ''Henüz Avrasya'nın çeşitli köşelerinde gerçek barış tesis olmamıştır. Afganistan başlı başına bir olaydır. Kafkasya'da henüz tam barış yoktur'' dedi. 
     Demirel, dünyanın 11 Eylül'ün yarattığı şok, rahatsızlık ve endişelerden henüz kurtulamadığına işaret ederek, konuşmasını şöyle sürdürdü 
     ''21. yüzyılın bir terör asrı değil, bir hürriyet asrı olması için dünyadaki birliktelik sürdürülmelidir. Bugün içinde bulunduğumuz günde bir yerde okul çocukları rehin alınmış durumda, başka bir yerde bombalar patlıyor, insanlar ölüyor... 
     Bizim bulunduğumuz bölgede terörün ne kadar kasıp kavurduğu, bizim ülkemizde cinayetler işleniyor, karakollar basılıyor... Yani terör meselesinin herkes tarafından ciddiye alınması gerekiyor. Hürriyet ve korkunun savaşında, hürriyet mutlaka galip gelmelidir. 
     Dünya barışının terörizm tehdidinden kurtarılması gerekiyor. İçinde yaşadığımız dünyada en önemli olay fakirlik, zenginlik olayıdır. Dünyanın yarısı 2 dolardan az, bir milyar insan da bir dolardan az gelirle geçiniyor. Böyle bir dünyayı barış içinde devam ettiremeyiz. Dünyadaki 27 trilyon dolar gelirin 9 trilyonu ABD, 7 trilyonu AB, 4 trilyonu Japonya, 7 trilyonu da 174 ülke tarafından üretiliyor. 
     Gelir dağılımındaki adaletsizlikleri düzeltemezsek ve bugün aşağı yukarı kişi başına 3 bin dolar olan gelir seviyesini 10 bin dolara çıkaramazsak, 'biz şu rolü oynarız bu rolü oynarız, şunu yaparız bunu yaparız' iddialarımızı gerçekleştirmekte müşkülat çekeriz.'' 
     
     ''İNSANLIĞIN BİR ÇARE BULMASI LAZIM'' 
     Demirel, Dünya gelirinin yüzde 82'sini, dünya nüfusunun yüzde 20'sinin aldığını 800 milyon insanın yarı aç, yarı tok yatağa girdiğini vurgulayarak, ''Bunlara insanlığın bir çare bulması lazım'' dedi. 
     Dünyada bir milyar insanın sağlıklı içecek sudan, 1.5 milyar insanın da ticari elektrikten mahrum olduğunu belirten Demirel, şunları söyledi 
     ''Dünya bir an önce BM'nin 'Milenyum Deklerasyonu'ndaki hedefleri gerçekleştirmeye yönelmelidir. Ama dünya bu günlerde Irak'tan başını kaldıramıyor. 
     Bu hedeflerin birincisi, aşırı fakirlik ve açlığın ortadan kaldırılması, ilkokul eğitiminin kız ve erkek çocuklar dahil tüm dünyaya yayılması, kadın erkek eşitliği ve kadının güçlendirilmesi, çocuk ve anne ölümlerinin azaltılması, hastalıklarla mücadele edilmesi, sürdürülebilir çevrenin sağlanması, kalkınmada küresel ortaklığın gerçekleştirilmesi. 
     Burada zengin, demokratik, kalkınmış ülkelere çok iş düşüyor. Eğer bu ülkeler kendilerine düşen görevi anlayabilirlerse, o zaman daha çok savaş için sarfedecekleri kaynaklarını, insanlığın kalkınması için sarfetmeyi anlayabilirlerse, dünya çok güzel istikamette ilerler.'' Süleyman Demirel, dünyayı insanlık için daha iyi yaşanabilir bir yer haline getirilmesi gerektiğini kaydederek, ''Çocuklarımızı dünyaya geldiklerine pişman etmemeliyiz. Gelecek kuşaklara daha iyi bir dünya bırakmanın yollarını aramak hepimize düşen bir görevdir. Bunun için tüm ulusların katılacağı eylemlere ihtiyaç vardır. Başarılı olmak zorundayız. İnsanlığın bu büyük meydan okumayı karşılayacak akıl ve tecrübe birikimine ve teknolojiye sahip olduğuna inancım tamdır'' dedi. 
     
</TEXT>
</DOC>
