<DOC>
<DOCNO> 285027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sondun05.html </URL>
<DATE> 2004/11/01/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
ABD başkanlık seçimi öncesi anketlerde son durum... 
</HEADLINE>
<TEXT>

     ABD başkanlık seçimi öncesindeki anketlerde ABD Başkanı George Bush'un birkaç puanla önde olduğu veya Bush ile Demokrat Parti başkan adayı John Kerry arasında eşitlik bulunduğu gözlendi. 
     Son anketlerin toplu sonuçları şöyle 
     -NBC-Wall Street Journal anketi Bush yüzde 48.7, Kerry yüzde 46.4. 
     -Fox News Bush yüzde 46, Kerry yüzde 46. 
     -CBS-NY Times Bush yüzde 49, Kerry yüzde 46. 
     -TIPP seçim izleme grubu Bush yüzde 48, Kerry yüzde 43. 
     -Reuters-Zogby Bush yüzde 48, Kerry yüzde 48. 
     -Amerikan Araştırma Grubu ARG Bush yüzde 48, Kerry yüzde 48. 
     -Pew Araştırma Grubu Bush yüzde 51, Kerry yüzde 48. 
     -ABC-Washington Post Bush yüzde 48, Kerry yüzde 48. 
     -Newsweek Bush yüzde 50, Kerry yüzde 44. 
     -Tarrance Grup Bush yüzde 51, Kerry yüzde 46. 
     Son anketlerde Kerry karşısında Bush'un en çok Newsweek anketinde önde olduğu ve 6 puan fark attığı görüldü. 
     Birçok ankette iki adayın oylarının birbirine denk olması ise seçim uzmanları tarafından, 2000 yılında olduğu gibi 2 Kasım başkanlık seçiminin de kararsız eyaletlerde tıkanma riskinin bulunduğu şeklinde yorumlandı. 2000 seçiminin sonucunu 6 hafta geciktiren Florida eyaletinde, bu seçimde de sorun yaşanmasından endişe ediliyor. 
     Bush'un seçim kampanyası anketlerini yürüten Matthew Dowd, CBS televizyonuna yaptığı açıklamada, kendi yaptırdıkları ankete göre de Bush'un Kerry'den 3 puan önde olduğunu ve seçimin böyle sonuçlanmasını beklediklerini söyledi. 
     RealClearPolitics adlı internet sitesine göre, Eylül ayı başından beri yapılan anketlerden 58'i Bush'u önde gösterirken, 14'ünde iki aday eşit çıktı. Eylül ayından bu yana sadece 5 ankette Kerry, Bush'tan önde görüldü. Ancak anketlerde 2 ile 4 puan arasında yanılgı payı bulunduğunu da unutmamak gerekiyor. 
     Demokrat Parti'nin seçim kampanyasının anketlerini yürüten Mark Mellman, Bush'un hiçbir ankette yüzde 50'yi geçemediğini ve bunun da Bush için problem yaratacağını belirtti. 
     Mellman, kararsızların da Kerry'ye oy vermesini beklediklerini söyledi. Newsweek, Pew ve Tarrance anketinde Bush yüzde 50 ve üzerinde görülüyor. 
     Uzmanlar, anketlerin çoğunun, kayıtlı seçmenler arasında değil olası seçmenler arasında yapıldığına işaret ediyor. 200 milyon seçmenin bulunduğu ABD'nin en büyük sorunlarından biri, bu seçmenlerin yarısından fazlasını oy vermeye ikna etmek. Eğer daha önceki seçimlere oranla daha fazla seçmen oy kullanmaya giderse bu durum en çok Demokrat Partili başkan adayı John Kerry'nin işine yarayacak. 
     Geleneksel olarak Demokrat Partili olan siyahlar, Hispanik asıllılar ve gençler, en az oy kullanan grupları oluşturuyor. 
     
     SON HESAPLAR 
     ABD başkanlık seçiminde bütün eyaletlerden başkanı seçmek üzere toplam 8 seçici delege çıkıyor. Bu seçici oyların 270'ini kazanan ABD başkanlığını da kazanmış olacak. 
     Washington Post gazetesine göre, şu anda Bush'un alması garanti görülen eyaletlerden toplam 197 seçici oy geliyor. Bush'a eğilimi yüksek görünen eyaletlerden ise 30 seçici oy geliyor. Böylece Washington Post gazetesinin son durum yorumuna göre, Bush 227 seçici oya sahip. 
     Demokrat Partili Kerry için, kazanması garanti görülen eyaletlerden 178 seçici oy gelmesi bekleniyor. Kerry eğilimli eyaletlerden beklenen seçici oy sayısı 54. Kerry'nin toplam 232 seçici oya sahip olması muhtemel görünüyor. 
     Washington Post gazetesine göre ise kararsız eyaletlerden gelmesi beklenen seçici oy sayısı 79. Gazeteye göre, kararsız olan bu eyaletler New Mexico 5 , Florida 27 , Minnesota 10 , Iowa 7 , Wisconsin 10 ve Ohio 20 . Her iki adayın da bir sürpriz olmadan kendisine eğilimli eyaletleri kazandığı kabul edilirse Bush'un kazanmak için kararsız eyaletlerden gelecek 43 seçici oya ihtiyacı var. Kerry'nin ise kazanmak için, bu kararsız eyaletlerden gelecek 38 seçici oya ihtiyacı bulunuyor. 
     Florida, Ohio ve Minnesota, sonucu kestirmenin en zor olduğu eyaletler. Washington Post gazetesi, kararsız eyaletler arasında sayılan Pennsylvania'da Kerry'nin kazanacağı varsayımıyla tahminlerde bulunuyor. 
     Washington Post'un değerlendirmesinden farklı olarak, RealClearPolitics adlı kuruluşun son anketlerine göre, yüzde 1'lik farkla Kerry'nin önünde bulunan Bush'un, Kerry'nin kazanacağına göre hesap yapılan Hawai'de de kazanacağı tahmininde bulunuluyor. 
     Kararsız eyaletlerdeki anketler de hesaba katılarak yapılan değerlendirmelere göre, Florida 27 , Ohio 20 ve Minnesota 10 en kilit eyaletler olacak. Yapılan hesapların doğru olduğu varsayılırsa seçimi kazanmak için Bush'un mutlaka Florida eyaletinde kazanması gerekiyor. 
     Bush'un başkan olmak için, Florida'ya ek olarak Ohio veya Minnesota'yı da kazanması lazım. John Kerry'ye Beyaz Saray'ın yolunu ise kendisinin alacağı varsayılan bütün eyaletlerde kazanmasının yanı sıra Florida veya Ohio'dan birini alması açacak. 
     
</TEXT>
</DOC>
