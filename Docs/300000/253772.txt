<DOC>
<DOCNO> 253772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun04.html </URL>
<DATE> 2004/07/08/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD, Irak'tan 2 ton uranyumu BM'den yetki almadan çıkarmış .. 
</HEADLINE>
<TEXT>

     
     Bülent Keneş 
     

Teröristlerin eline geçerek ''kirli bomba'' yapımında kullanılmasını engellemek iddiasıyla Irak'taki yaklaşık 2 ton uranyumu ülkeye taşıyan ABD'nin, bunun için Birleşmiş Milletler'den BM herhangi bir yetki almadığı kaydedildi. 
     Uluslararası Atom Enerjisi Ajansı'nın UAEA New York bürosu sorumlusu Gustavo Zlauvinen'in yaptığı açıklamaya göre, ABD, Irak'taki Tuveyta nükleer kompleksinde UAEA denetiminde bulunan yaklaşık 2 ton düşük seviyede zenginleştirilmiş uranyumu ve yaklaşık 1000 adet yüksek radyoaktif madde içeren malzemeyi BM'den izin almaksızın, sadece bilgi vererek ABD'ye taşıdı. 
     ABD Enerji Bakanı Spencer Abraham ise salı günü yaptığı açıklamada, nükleer malzemelerin Irak'tan ABD'ye taşınmasını başarılı bir operasyon olarak değerlendirmiş ve böylelikle bu maddelerin teröristlerin eline geçmesinin engellendiğini ifade etmişti. 
     Taşıma işleminin Irak'ta egemenliğin geçici Irak hükümetine devrinden beş gün önce 23 Haziran'da yapıldığı kaydedilirken, Irak'taki nükleer malzemelerin ABD'ye götürülmesinin meşruiyeti tartışmaları da gündeme geldi. 
     Bu konudaki endişelerini dile getiren bir BM yetkilisi, nükleer malzemenin Irak'ın malı olduğunu ve UAEA'nın gözetiminde bulunduğunu vurguladı. 
     ABD Enerji Bakanlığı'nın açıklamasında ise BM'den alınan herhangi bir izinden bahsedilmezken, taşıma işlemi öncesinde Iraklı yetkililere bilgi verildiği iddia ediliyor. 
     
</TEXT>
</DOC>
