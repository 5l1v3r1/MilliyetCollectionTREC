<DOC>
<DOCNO> 288615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sontur16.html </URL>
<DATE> 2004/11/13/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İlginç tespit Kuş heykelinden korkan kuşlar Meles'e uğramıyor 
</HEADLINE>
<TEXT>

     Ege Üniversitesi EÜ Tabiat Tarihi Uygulama ve Araştırma Merkezi Müdür Yardımcısı Prof. Dr. Mehmet Sıkı, bazı göçmen kuş türlerinin konaklama yeri olan Meles Deltası'na dikilen Yalıçapkını heykelinin, kuşları ürküttüğünü söyledi. 
     Prof. Dr. Sıkı, yaptığı açıklamada, Meles Deltası'nda yapılan ıslah çalışmalarının ardından burada konaklayan göçmen kuş sayısında artış yaşanması beklenirken, çevre düzenlemesi sırasında yapılan yanlışların buna engel oluşturduğunu savundu. 
     Bu bölgenin, Rusya, Bulgaristan, Yunanistan'dan göç eden ve başta nesli tükenme tehlikesiyle karşı karşıya bulunan tepeli pelikan olmak üzere, karabatak, gri balıkçıl türleri için önemli bir konaklama sahası olduğunu belirten Prof. Dr. Sıkı, şöyle konuştu 
     ''Ben daha önce, 90'lı yıllarda bu bölgede 47 taneye kadar tepeli pelikan kuşu saydım. Ama şimdi gelmiyorlar. Çünkü deltaya dikilen metal yalıçapkını heykeli kuşları ürkütüyor.'' 
     
     ''ÖNERDİĞİMİZ PROJEYE UYULMADI'' 
     Prof. Dr. Sıkı, bölgenin kuşlar için taşıdığı değerin korunması, aynı zamanda kuşları rahatsız etmeden gözlemlere de izin verecek bir yapıya kavuşturulması için belediyeye bir proje sunduklarını, ancak buna uyulmadığını ifade etti. 
     Projelerinde, tepeli pelikanların deltada daha rahat konaklamaları ve korunmaları için şu anda kuşları ürküten yalıçapkını heykelinin bulunduğu yerde ''U'' şeklinde bir duvar örülmesi, buranın dip kısmına kum dökülmesi gerektiğini anlatan Prof. Dr. Sıkı, şöyle devam etti 
     ''Böylece kuşlar bu duvarın üzerine gelip tüneyecek, kum alanda rahatlıkla soğuktan korunabilecekti. Ayrıca bu bölgenin 100 metre gerisine de bilimsel gözlemler için kulübe ile karşı tarafa kafeterya benzeri bir yer yapılabilirdi. Amacımız, Meles Deltası'nın bir Tepeli Pelikan barınağına dönüşmesiydi. Ama bunlar yapılmadı.'' Prof. Dr. Sıkı, yaşanan bu olumsuzluklara rağmen heykelin kaldırılması ya da en azından yola yakın bir yere taşınması halinde deltanın yeniden tepeli pelikanların uğrak yeri haline gelebileceğini sözlerine ekledi. 
     
</TEXT>
</DOC>
