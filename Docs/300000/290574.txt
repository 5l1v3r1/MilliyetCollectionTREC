<DOC>
<DOCNO> 290574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/spor/spo03.html </URL>
<DATE> 2004/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evin de neşesi kaçtı 1-1 
</HEADLINE>
<TEXT>


Son haftalarda büyük düşük yaşayan Galatasay, Malatyaspor karşısında da vasatı aşamadı. Yunus'un golüyle büyük şok yaşadı, Volkan takımını yenilgiden kurtardı ama Aslan zirve yarışında yine yerinde saydı 

ERHAN TELLİ 


Aynı gün Karadeniz'de liderlik mücadelesi için iki rakip birbirini yerken, şampiyonluk iddiası taşıyan Galatasaray'ın Ali Sami Yen'de boş tribünlere oynamasına önce kimse bir anlam veremedi. Ama acı gerçek daha ilk yarı bitmeden ortaya çıktı. 
Diyarbakır deplasmanında bitikleri oynayan Galatasaray, kendi evinde de çok kötü bir futbol oynuyordu. Rakip kale önüne kadar gidip, adeta top kaptırmaca oynayan Sarı - Kırmızılılar, Malatyaspor'un etkili ataklarıyla sık sık zor durumlara düştü. 

Aslan kilitlendi 
İlk 45'te konuk ekip oyuncularından Serkan, Yunus, Osterc ve Mkalele birer kez Mondragon ile karşı karşıya kalıp, meşin yuvarlağı filelerle buluşturamazken, bağıra bağıra gelen gol 35'te Yunus'un ayağından ağlarla buluştu. Mondragon biraz da gününde olmasa Malatyaspor daha ilk devrede farkı yakalayabilirdi. 
Konuk takımın eski Galatasaraylı oyuncuları Murat, Ömer ve Bülent Akın, gönderildikleri eski takımlarına karşı adeta intikam maçı oynarken, yine eski bir Galatasaraylı olan Mert ise savunmada etten duvar örüyordu. Ömer'in hava toplarında Hakan Şükür'e geçit vermemesi ve Teknik Direktör Aykut Kocaman'ın yoğun prese dayalı oynattığı futbol Galatasaray'ı ilk yarıda tamamıyla kilitledi. 

Çok geç uyandı 
İkinci yarıya değişikliklerle başlayan Hagi, sol kanadını değiştirdi. Hakan Ünsal'ın yerine Volkan'ı oyuna alan ve Ergün'ü savunmanın soluna çeken Hagi, Baliç'i de çıkararak, 17 yaşındaki Cafercan'ı sahaya sürdü. Oyuna giren Volkan, 55. dakikada hiç kimsenin beklemediği bir anda yerden sert vuruşla Fevzi'yi avlayınca Galatasaray beraberliği yakaladı. 
Bu golden sonra oyunun dengesi ve ibresi de değişmeye başladı. İkinci yarıda daha arzulu ve daha baskılı bir futbol oynamaya başlayan Sarı - Kırmızılılar, Necati, Sabri ve Ümit'in ayağından birkaç net pozisyonu da değerlendiremedi. Kontrataklarla tehlike yaratan konuk ekip, özellikle M'Bayo ile etkili oldu. 
Oldukça geç bir vakitte uyanan Galatasaray için balık çoktan kaçmıştı. Boğulmamak için adeta çırpınan ve üç puanlık golü arayan Galatasaray'ın son çırpınışları da fayda etmedi. Ali Sami Yen'de kaybedilen iki önemli puan, ileride şampiyonluk hesaplarına açılacak daha ağır bir yara olarak kazındı. 

Korktuğu başına geldi 

Ağır hasar oldu 
GALATASARAY İkinci Başkanı Ergun Gürsoy, şampiyonluk yarışındaki en kritik virajlar arasında yer alan Malatyaspor maçı öncesinde bazı tedirginlikler yaşadığını açıklamıştı. Gürsoy, rakip takım futbolcularından çok Aykut Kocaman'dan çekindiğini itiraf etmişti. Gürsoy'un korktuğu başına geldi. Kocaman isabetli değişikliklerle Galatasaray'a çelme taktı. 

'Onlar düzeltecek' 
GÜRSOY, Malatyaspor karşısında 3 puanı kazandıracak oyunu oynayamadıklarını söyledi. Galatasaray İkinci Başkanı, "Futbolda her türlü sonuç var. Durumu futbolcular düzeltecek. Biz yönetim olarak elimizden gelen kadroyu oluşturduk" dedi. Bu arada Sarı - Kırmızılı takımda gençlik rüzgarları esmeye başladı. Hagi, Malatya maçında Cafercan'a 45 dakika şans tanıdı. 

Maçın hakemi 
Müftüoğlu iyi yönetti 

HAKEM Kuddusi Müftüoğlu için maç kolay geçti. Müftüoğlu yardımcılarıyla da iyi anlaştı ve hata yapmadan maçı tamamladı. Faul pozisyonlarda eşit düdükler çalarken, kartlarını yerinde kullandı. İki takım futbolcuları iyi niyetli olduğu için stres altına girmedi. 

Futbol ayıbı 

Gheorghe Hagi, Galatasaray gibi bir takımın kötü oynamaya hakkı olmadığını savundu, "Çok kızgınım. Bazı futbolcularım şimdiden tatile çıkmış. Bence doymuşlar. İlk yarıdaki oyunumuz ayıp, hatta utanmaya yakın" dedi 
Çileden çıktı 
MALATYA beraberliği, Galatasaray Teknik Direktörü Hagi'yi çileden çıkardı. Trabzonspor maçının ardından takıma bir şeyler olduğunu ancak bunu henüz çözemediğini vurgulayan Rumen çalıştırıcı, "Galatasaray'ın birinci devredeki gibi kötü oynama hakkı yoktur. İkinci devre iyi başladık, gol geldi. Biraz daha sabırlı olabilsek, ikinci gol gelebilirdi" diye konuştu. Rakibini tebrik eden Hagi, "İyi maç çıkardılar ve disiplinli oynadılar" yorumunu yaptı. 

'Çok kızgınım' 
FUTBOLCULARA çok kızgın olduğunu da belirten Galatasaray Teknik Direktörü, "Bazı oyuncularım şimdiden tatile çıkmış. İyi bir takıma karşı bir maçı 3-4 eksikle oynayamazsınız" ifadesini kullandı. Eleştirdiği oyuncuların ismini vermeyeceğini de vurgulayan Gheorghe Hagi, "Birici devre oynadığımız oyun ayıp, hatta utanmaya yakın" diye konuştu. Daha önce tartışılan oruç meselesine de değinen Rumen hoca, "Diğer takımlar da tutuyordu. Bana göre problem yok" dedi. 

Hagi'den gözdağı 
BİR oyuncusunu da eleştiren Hagi, "Maçın başından 15 dakika sonra bir futbolcunun koşamaz hale gelmesi mümkün değil. Bana göre olay psikolojik değil, bence doymuş" ifadesini kullandı. 17 yaşındaki Cafercan'ın diğerlerinden daha iyi oynadığını da vurgulayan Rumen hoca, "Bundan sonra neler olacak göreceğiz" diyerek futbolcularına gözdağı verdi. Hagi, Rumen Milli Takımı ile ilgili düşüncelerini ise, "Burada yapacak çok iş var" sözleriyle açıkladı. 

'Fırsatı kaçırdık' 

MALATYA Teknik Direktörü Aykut Kocaman, Galatasaray karşısında öne geçtikten sonra farkı artırma şansları değerlendiremediklerini söyledi. Kocaman, "Daha önce puan kaybettiğimiz maçlara benzer bir görüntü çizdik. Galatasaray karşısında beraberlik iyi gözükebilir ama üç puana ulaşabilirdik" dedi. Bu arada Malatyaspor kafilesi, kendilerini stada getirecek olan otobüsün kaza yapması nedeniyle Ali Sami Yen'e geç ulaştı. 

Notlar 

Song son dakikada 
KAMERUN Milli Takımı'nın Almanya ile oynadığı özel maçta ayak bileğinden sakatlanan Song, son anda ilk on birde şans buldu. Maçtan önce Florya Metin Oktay Tesisleri'nde kontrolden geçen yıldız futbolcu, ağrılarının azaldığını ve karşılaşmada oynamak istediğini söyleyerek, forma giydi. 

Maça ilgi çok azdı 
İSTANBUL'U etkisi altına alan soğuk ve yağmurlu hava Ali Sami Yen Stadı'nın tribünleri de vurdu. Karşılaşmayı 8 bin civarında taraftar izlerken, gün içinde satılan bilet sayısı yalnızca 2 bin 750'de kaldı. Sarı - Kırmızılı yöneticiler, "Taraftarlar her şartta tribünleri doldurmalı" dediler. 

Bülent'e kutlama 
SARI - Kırmızılı taraftarlar, 24 Kasım'da 34. yaşına basacak olan Bülent Korkmaz'a erken doğumgünü kutlaması yaptı. Tribünlere asılan "Büyük Kaptan Bülent Korkmaz nice yıllara" pankartı emektar oyuncuya duygu dolu anlar yaşattı. Bülent Korkmaz, tribünleri tek tek gezerek, taraftarı selamladı. 

PAF'lar kazandı 
FLORYA Metin Oktay Tesisleri'nde oynanan PAF Ligi maçında Galatasaray, Malatyaspor engelini 3 - 1'lik galibiyetle aşmayı başardı. Sarı - Kırmızılı takımı üç puana taşıyan golleri Cihancan, Mülayim ve Volkan Bekçi kaydetti. Galatasaray, bu galibiyetle puanını 29'a çıkarak, liderliğini sürdürdü. 

Suskun silahlar 

GALATASARAY'IN gol yollarındaki iki ismi Hakan Şükür ve Necati Ateş, haftalardır son vuruş becerilerini sahaya yansıtmayı başaramadı. Hakan 6 haftadır fileleri sarsamazken, Necati de 4 maçtır rakip savunmaları aşamıyor. İki futbolcunun gol stresine girmesi Sarı - Kırmızılı takımın son iki haftada 5 puan kaybetmesine neden oldu. 


</TEXT>
</DOC>
