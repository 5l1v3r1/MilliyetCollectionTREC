<DOC>
<DOCNO> 285753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy02.html </URL>
<DATE> 2004/11/03/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Asgari ücret randevusu bayramdan sonra 
</HEADLINE>
<TEXT>

     Asgari Ücret Tespit Komisyonu, 2005 yılı başından itibaren geçerli olacak ücreti belirlemek üzere bayramdan sonra toplanacak. Hükümetin 2005 Yılı programında asgari ücrette ocak ayında yapılacak zammın yüzde 5 düzeyinde tutulabileceğine işaret edildi. 
     ANKA'nın edinilen bilgiye göre Çalışma Bakanı Murat Başesgioğlu, Asgari Ücret Tespit komisyonunu gelecek hafta toplantıya çağıracak. İşçi, işveren ve hükümeti temsilen 5'er üyeden oluşan Asgari Ücret Tespit Komisyonu, 1 Ocak 2005'ten itibaren geçerli olacak asgari ücreti belirlemek 
     üzere Ramazan Bayramı'ndan sonra ilk toplantısını yapacak. 
     Toplantının kesin tarihinin, toplantı çağrısıyla birlikte gelecek hafta taraflara bildirilmesi bekleniyor. 
     Asgari ücrete yıl başından itibaden geçerli olacak zam konusunda 2005 Yılı Programında yüzde 5 oranı telafuz edildi. Programda, 2005 yılında SSK'nın prime esas kazanç alt sınırının asgari ücretteki artışa paralel olarak ocak ve temmuz aylarında yüzde 5 oranında artacağı bilgisi yer aldı. 
     
     ASGARİ ÜCRET NE KADAR 

     Asgari ücret 2004 yılın ilk altı ayı için yüzde 34.1 oranında artırılarak brüt 306 milyon liradan brüt 423 milyon liraya yükseltilmişti. Ayrıca asgari ücretteki artışın işveren maliyetlerine etkisini hafifletmek için işverenlerin ödemesi gereken primin bir kısmının Hazine tarafından karşılanması kararlaştırılmıştı. Ancak daha sonra prime esas kazanç alt sınırının asgari ücretle eşitlenmesiyle Hazine tarafından karşılanan farka ait işveren prim tutarı ortadan kaldırılmıştı. 
     Temmuz ayından itibaren de asgari ücret bürüt 444 milyon 150 bin lira net 318 milyon 223 bin lira olarak belirlenmişti. 
     
     YÜZDE 5 ARTIRILIRSA NE OLACAK 

     Hükümetin planladığı gibi yüzde 5 artırılması durumunda brüt asgari ücret gelecek yıl başında 466 milyon 357 bin lira olacak. Vergi, SSK primi ve İşsizlik Sigortası primi ve benzeri kesintilerinden sonra net asgari ücret yaklaşık 335 milyon lirada kalacak. 
     
</TEXT>
</DOC>
