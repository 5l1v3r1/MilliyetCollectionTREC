<DOC>
<DOCNO> 280152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sontur61.html </URL>
<DATE> 2004/10/14/ </DATE>
<TIME> 20.56 </TIME>
<AUTHOR>  </AUTHOR>
<HEADLINE>
Kamyon kasasında 112 kaçak yakalandı... 
</HEADLINE>
<TEXT>

     Sivas'ın Suşehri İlçesi'nde, hayvan taşımacılığında kullanılan, üzeri çadırlı bir kamyonun kasasında, 80'i Pakistan, 29'u Bangladeş, 2'si Güney Afrika ve 1'i Afganistan uyruklu olmak üzere toplam 112 kaçak yakalandı. 
     AA muhabirinin aldığı bilgiye göre, ilçeye bağlı Beydeğirmeni Köyü Kavşağı'nda, rutin yol kontrolü yapan İlçe Jandarma Komutanlığı'na bağlı ekipler, Ömer D'nin 33 kullandığı 63 KK 092 plakalı kamyonu durdurdu. 
     Üzeri çadırlı olan kamyonun kasasını açan ekipler, birbirlerine sarılmış vaziyette çok sayıda kaçak ile karşılaştı. 
     Bunun üzerine sürücü Ömer D. ile kamyonda bulunan Mehmet K. 26 gözaltına alındı. Suşehri Spor Salonu'na götürülen kaçakların yapılan kimlik incelemesinde, 80'inin Pakistan, 29'unun Bangladeş, 2'sinin Güney Afrika ve 1'inin de Afgan uyruklu olduğu tespit edildi. 
     Yaklaşık 5 gündür aç oldukları anlaşılan kaçaklar önce sağlık kontrolünden geçirildi. Daha sonra jandarma ve Kaymakamlık Sosyal Yardımlaşma ve Dayanışma Vakfı'nca bu kişilere yemek dağıtıldı. 
     Jandarma tarafından gözaltına alınan Ömer D. ve Mehmet K'nın alınan ifadelerinde, kaçakları Ağrı'nın Doğubayazıt İlçesi'nde, İranlı bir 'insan taciriyle' anlaşarak İstanbul üzerinden Yunanistan'a götürmek üzere araçlarına aldıkları öğrenildi. 
     Kişi başına yaklaşık 100 dolar aldıkları ortaya çıkan Ömer D. ve Mehmet K'nın jandarmadaki sorgusunun sürdüğünü belirten yetkililer, kasası çadırla örtülü aracın genelde hayvan taşımacılığında kullanıldığını kaydettiler. 
     İran üzerinden yasadışı yollarla yurda giriş yaptıkları tespit edilen 112 kaçağın, işlemlerinin ardından sınır dışı edileceği öğrenildi. 
     
</TEXT>
</DOC>
