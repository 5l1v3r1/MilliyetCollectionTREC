<DOC>
<DOCNO> 293697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/altan.html </URL>
<DATE> 2004/12/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Cümbüşlü günlerin davulları çalarken... 
</HEADLINE>
<TEXT>


ARALIK, yani yılın son ayı özellikle medya için cümbüşlü bir gümbürtü ayı... 
Avrupa Birliği 17 Aralık'ta, Türkiye'nin de üyeliği için artık müzakerelerin başlayabileceğini benimserse müzakerelerin hangi tarihte başlatılacağını da ilan edecek dünyaya... 
Şimdi iki hafta süreyle, Türkiye'nin bir müzakere tarihi alabilmek için, özellikle hangi koşulları kabul etmek zorlamasına uğradığı üstünde çalmaya başlayacak davullar... 

Kimi, Güney Kıbrıs'ın tanınması türünden ileri sürülen koşulların Türkiye Cumhuriyeti Devleti'ni, bir asit leğeninde yok edeceğinden dem vurup, hamasi bir babalanmayla demeçler patlatacak 
- Ankara masaya vurmalı yumruğunu... 

Kimi 
- Türkiye Cumhuriyeti Devleti, Kopenhag kriterlerine uyum sağlama konusunda çok büyük hamleler ve aşamalar yaptı müzakere tarihi kesinleştikten sonra da, karşılıklı görüşmeler sırasında çözümlenebilir bazı sorunlar, diyecek... 

Kimi 
- Biz sanıldığı kadar AB'ye muhtaç değiliz AB bize daha çok muhtaç, diye, şoven pudralar ekmeye çalışacak, kamuoyunun duygusallığı üstüne... 

Kimi 
- AB'nin çifte standardına hayır AB, Türkiye Cumhuriyeti Devleti'ne karşı ikiyüzlülüğünü sürdürürse medeniyetler çatışmasından, medeniyetler uyumunun sentezine geçemez ve bir Hıristiyan kulübü damgasını yiyerek, sınıfta kalır fetvasıyla parmağını sallayacak Strasbourg'a... 

Kimi 
- AB'nin, İslam dünyasıyla arasındaki köprü, laik ve demokratik bir İslam ülkesi olan Türkiye Cumhuriyeti Devleti'nin de üyeliğe kabulüyle inşa edilebilir ancak, saptamasında bulunacak... 

Kimi sürdürüp gidecek bizim ne çocuğu olduğumuzu, onların ne çocuğu olduğunu sorgulamayı... 
Kimi 
- Bağımsız Türkiye Cumhuriyeti Devleti'ne, emperyalistlerin yuları takılamaz, diye bağıracak... 
Kimi de 
- İslam diz çökemez, diyecek kiliseler topluluğu önünde... 
Ve iki hafta boyunca, gümbürdedikçe gümbürdeyecek manşetlerde, davullarla trampetlerin trimolaları... 

17 Aralık'tan sonra da, cümbüş yine sürecek herhalde... 
Kimi 
- Ankara beklediğini alamadı, diyecek... 
Kimi 
- Atatürk ilke ve inkılapları doğrultusunda, çağdaş uygarlık düzeyine erişme hedefine nihayet varıldı, diyecek... 
Kimi 
- Ankara'nın ödüncül politikaları yüzünden AB, kedinin sıçanla oynamasına benzer bir duruma düşürüyor Türkiye Cumhuriyeti Devleti'ni, diyecek. 
Kimi 
- Önü açılacak yardımlar sayesinde, Türkiye asıl şimdi kalkınmaya başlıyor, diyecek... 
Kimi 
- Fatih'le Kanuni, mezarlarında ters dönüyor, diyecek... 
Kimi 
- Atatürk ilke ve inkılapları nihayet amacına ulaştı, diyecek... 

Bütün bu cümbüşlü gümbürtüler 2005 yılının doğum şenlikleriyle, yeni yıl demeçleri ve paparazzilerin havai fişekleri, gündeme oturuncaya dek, sürecek... 
Türkiye Cumhuriyeti Devleti vatandaşlarının, "yaşam kalitesi" açısından 173 ülke arasında, neden 82'nci basamakta açlık ve yoksulluk sınırlarında kıvranmaya mahkum edilmiş olduğundan ise, hiç mi hiç söz edilmeyecek... 

AB üyeliğinin de, müzakereler başlasa dahi, 15 - 20 yıllık bir zaman dilimi sonunda gerçekleşebileceği ve böylesi bir gecikmenin de temelinde Türkiye Cumhuriyeti Devleti'nin ekonomik bir saydamlıktan yoksun bulunmasının yattığı, pek kurcalanmayacak. 

Sadece dış görüntüye, yani imaja, yani vitrine önem verildiğinde yığınların çaresizlik çukurlarında debelenen yaşamlarından söz etmek, ihanet sayılır... 

Şark'ta bokluklar saklandığı ölçüde, saltanatlı yaşar bokböcekleri... 



</TEXT>
</DOC>
