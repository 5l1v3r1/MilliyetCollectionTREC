<DOC>
<DOCNO> 252117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun29.html </URL>
<DATE> 2004/07/01/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Saddam Hüseyin ne ile suçlanacak 
</HEADLINE>
<TEXT>

     İran Savaşı, Halepçe katliamı, Kuveyt'in işgali, cinayetler ve işkenceler... Bugün hakim karşısına çıkan devrik Irak lideri Saddam Hüseyin'e yapılabilecek olası suçlamaların listesi hayli kabarık. 
     BBC'nin derlemesine göre, olası suçlama listesi şöyle 
     İran Irak Savaşı 
     1980'li yıllarda İran ve Irak arasında yaşanan kanlı savaşta yüzbinlerce kişi öldü. Bu sayı farklı kaynaklara göre 400 bin ila bir milyon arasında değişiyor. 
     Bunların yaklaşık 20 bininin ölümüne Irak'ın kullandığı hardal gazı ya da benzeri sinir gazlarının yol açtığı düşünülüyor. 
     İran hükümeti, savaşın başlamasından sorumlu tuttuğu Saddam Hüseyin aleyhinde uzun bir suçlama listesi sunma hazırlığında. 
     1988'de de Saddam Hüseyin İranlılara destek verdikleri gerekçesiyle, silahlarını bu kez Kuzey Irak'taki Kürtler üzerine çevirdi. 
     Kürtler özerklik taleplerini yoğunlaştırdığı sırada Irak kuvvetleri Halepçe bölgesinde siyanür gazı kullanarak yaklaşık 5 bin sivilin ölümüne yol açmışlardı. 
     Aynı yıl Şubat - Eylül ayları arasında süren Enfal kampayası sırasında da Irak ordusunun çoğu erkek 50 ila 100 bin kadar Kürt'ü yakalayarak infaz ettiği düşünülüyor. 
     Irak rejimi ayrıca, bundan yaklaşık 10 yıl kadar öncesinden itibaren, Kürtleri yeniden yerleşim planları çerçevesinde köylerinden sürmekle suçlanıyor. 
     Birleşmiş Milletler Güvenlik Konseyi aslında, 1986'da Irak'ı kimyasal ve biyolojik silah kullandığı gerekçesiyle kınayan bir karar almıştı. 
     Ancak savaş 18 Temmuz 1988'de imzalanan ateşkesle son bulana dek Amerika Birleşik Devletleri ve diğer bazı batılı hükümetler Irak'a siyasi ve askeri destek vermeyi sürdürdü. 
     Kuveyt'in işgali 
     1990 Ağustos ayında, Irak'ın Kuveyt'i işgali sırasında Iraklı askerlerin yakaldıkları kişileri yargılamadan infaz ettikleri, başkent Kuveyt'i yağmaladıkları ve yüzlerce Kuveytliyi de beraberkerinde Bağdat'a götürdükleri belirtiliyor. 
     Irak askerleri geri çekilirken de Kuveyt'teki 700 kadar petrol kuyusunu ateşe verdi, boru hatlarının vanalarını açarak petrolün Körfez ve diğer su kaynaklarına karışmasına yol açtı. 
     Savaş sonrasında ise Irak yönetimi güneyde bu süreçte ayaklanma girişiminde bulunan Iraklı Şiilerin eylemlerini şiddetle bastırdı. 
     Askeri helikopterlerin katıldığı bombardımanlarda 30 ila 60 bin kişinin öldüğü iddia ediliyor. 
     İsrail'e Scud saldırıları 
     İsrail de Irak'ın 1991 Körfez Savaşı sırasında topraklarına atılan Scud füzeleri nedeniyle cezalandırılmasını istiyor. Ülkeye düşen 39 füze, 2 kişinin ölümüne ve geniş çaplı hasara yol açmıştı. 
     İsrail ayrıca Saddam Hüseyin'in Filistinli intihar komandolarına verdiği mali ve manevi destek dolayısıyla da yargılanmasını talep ediyor. 
     Cinayet ve işkenceler 
     Ülke genelinde ortaya çıkarılan 270 toplu mezarda onbinlerce kişinin cesedinin bulunduğu tahmin ediliyor. 
     BM İnsan Hakları Komisyonu 2001 yılında Irak'ı 'yaygın, sistematik işkenceye başvurmak ve suçluların cezalandırılmasında zalimce ve insanlıkdışı uygulamaları sürdürmekle" suçluyordu. 
     İşkence yöntemleri arasında kişileri askıya asmak, dayak, tecavüz, ve diri diri yakmak bulunuyor. 
     1979 İran Devrimi'ni destekledikleri suçlamasıyla yakalanan binlerce Şii'den bir daha haber alınamadı. 
     Bağdat yönetimi, 1990'lı yıllarda ülkenin güneyindeki bataklıklarda yaşayan Arapları, rejime karşı savaşan isyancılara destek verdikleri gerekçesiyle cezalandırmak üzere bataklık alanları kuruttu. 
     1996'da Saddam Hüseyin'in iki damadı bir yıl önce ülkeden kaçarak Ürdün'e sığındıkları için idam edildi. 
     Saddam Hüseyin ise kızlarının eşlerine ülkeye aileleriyle birlikte dönmeleri için davette bulunmuş ve güvenlikleri konusunda teminatlar vermişti. 
     1979'da da, Saddam Hüseyin Baas Partisi liderliğine geldiğinde yüzlerce üst düzey parti üyesi hapsedilmiş ya da öldürülmüştü. 
     BM Denetimleri 
     1990'lı yıllarda Saddam Hüseyin Birleşmiş Milletler ve uluslararası topluma kafa tutarak kitle imha silahları konusunda uluslararası silah denetçilerinin taleplerine uymayı reddetmişti. 
     Saddam Hüseyin ayrıca halen Irak'ta Amerikan askerlerine karşı yürütülen direniş konusunda da yargılanabilir. 
     
</TEXT>
</DOC>
