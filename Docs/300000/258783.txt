<DOC>
<DOCNO> 258783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sonsiy15.html </URL>
<DATE> 2004/07/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Engelliler, Bakan Kemal Unakıtan'ı protesto ettiler 
</HEADLINE>
<TEXT>

     Engelliler, Özürlüler Yasa Tasarısı'nı ''olumsuz etkilediğini'' savundukları Bakan Kemal Unakıtan'ı protesto ettiler. 
     Maliye Bakanlığı önünde öğle saatlerinde toplanan engelliler, ''Özürlüler burada, Unakıtan nerede'' sloganı attılar ''Türkiye Unakıtan'ın çiftliği olmayacak'', ''Unakıtan'ın çiftliğinde civciv olsaydık'', ''Engelsiz yaşam istiyoruz'' yazılı dövizler taşıdılar. 
     Türkiye Sakatlar Konfederasyonu Başkanı Faruk Öztimur, burada yaptığı basın açıklamasında, Türkiye'deki engellilerin, yakınlarıyla birlikte 25 milyon kişilik bir aile olduğunu söyledi. 
     Amaçlarının ''bağcıyı dövmek değil, üzümü yemek'' olduğunu ifade eden Öztimur, tasarıda gördükleri eksikleri ilgili taraflara ilettiklerini belirterek, konuya gerekli duyarlılığın gösterilmemesi halinde bugünkü tepkinin çığ gibi büyüyeceğini kaydetti. 
     Faruk Öztimur, AB uyum yasalarına da gönderme yaparak, ''Hayvanlar için çıkarılan yasalar, engelliler için de çıkarılmalı. Biz hayvanlar kadar düşünülmüyorsak, birilerinin oturup bu durumu düşünmesi gerek'' diye konuştu. 
     Öztimur, isteklerinin insanı yardım ve yaşam hakkından ibaret olduğunu söyledi. 
     Özürlüler İdaresi Başkanı Mehmet Aysoy da bir ara grubun yanına gelerek desteklerini bildirdi. 
     Açıklamanın ardından, gruptan seçilen 40 kişi taleplerini anlatmak için Devlet Bakanı Güldal Akşit ile görüşmek için Başbakanlığa gitti. 
     
</TEXT>
</DOC>
