<DOC>
<DOCNO> 269889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/guncel/axgun02.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tramvay 43 yıl sonra köprüde 
</HEADLINE>
<TEXT>


43 yıl önce araç trafiğini aksattığı için Galata Köprüsü üzerinden sökülen tramvay hattı yeniden kuruluyor. Zeytinburnu'nda başlayan hat köprüden geçip Kabataş'a ulaşacak 

MEHMET DEMİRKAYA İstanbul 

Galata Köprüsü üzerinden 43 yıl önce sökülen tramvay hattı yeniden kuruluyor. Yeni hat ile Zeytinburnu - Eminönü arasında çalışan tramvay, Galata Köprüsü üzerinden Karaköy'e geçecek, buradan da Kabataş'a ulaşacak. 
Ödenek yetersizliğinden bir süre yapımı aksayan Kabataş - Karaköy arasındaki hat döşeme çalışmaları tamamlandı. Tramvay hattını geçirmek için Galata Köprüsü'nün orta şeriti trafiğe kapatıldı. 
Köprünün, özellikle açılır - kapanır bölümündeki, titreşimi azaltıcı özel kaplama traşlanarak kaldırılıyor. Tramvay hattının altına özel izolasyon uygulanacağını kaydeden yetkililer, çalışmaların ay sonuna tamamlanacağını ifade ettiler. 

Çelik baskül arızalanmıştı 
Köprünün açılır-kapanır bölümündeki çelik baskül, 1999'da arızalanmış ve gemilerin Haliç'e giriş-çıkışları engellenmişti. Hattın kontrolörlüğünü yürüten İETT yetkilileri ise, tramvayın köprü üzerinden geçmesinin köprünün baskül bölümünde yeni bir arızaya neden olmayacağını öne sürdüler. 
Rus Transstroy-Ünüvar-Hazinedaroğlu konsorsiyumu tarafından yapımı sürdürülen tramvay hattının uzunluğu 2.6 kilometreyi bulacak. Hattın belediyeye maliyetinin ise, vagonlarla 10 milyon dolar olacağı kaydedildi. 

Taksim'e kadar gidilebilecek 
İstanbul Büyükşehir Belediyesi'nin 2003 yılı başında yapımına başladığı Kabataş-Karaköy-Eminönü hattı tamamlandığında, tramvay 43 yıl sonra yeniden Haliç üzerinden geçecek. Böylelikle, Zeytinburnu'ndan tramvaya binen yolcu Kabataş'a ve buradan da finüküler sistemi ile Taksim'e raylı sistemden ayrılmadan çıkabilecek. 


</TEXT>
</DOC>
