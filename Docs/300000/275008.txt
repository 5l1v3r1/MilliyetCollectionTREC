<DOC>
<DOCNO> 275008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/yazar/asik.html </URL>
<DATE> 2004/09/26/ </DATE>
<TIME>  </TIME>
<AUTHOR> Melih AŞIK  </AUTHOR>
<HEADLINE>
Haydin Telafer'e .. 
</HEADLINE>
<TEXT>


Amerika Başkanı Bush, Savunma Bakanı Rumsfeld, Yardımcısı Wolfowitz zaman zaman Irak'a gidiyor, Amerikan askeri birliklerini ziyaret ediyor, askerlere moral veriyorlar... 
Irak'ta bizim de yakınlarımız var... Kuzey Irak'ta bir askeri birliğimiz... İki ateş arasında kalmış Türkmen soydaşlarımız var. Ayrıca son zamanlarda kaçırılan, rehin alınan, öldürülen şoförlerimiz... En son Türkmen şehri Telafer Amerikan uçakları tarafından bombalandı, 100'den fazla Türkmen öldürüldü. 
Kısacası Türk sivil ve askeri yetkililerin Irak'ı ziyaret etmeleri için sebepler sayılamayacak kadar çok. Ama gitmiyorlar. 
Peki neden Yılların savaş muhabiri Vedat Yenerer dünkü sohbetimizde anlatıyor. 
"Bosna'daki iç savaşta dönemin Cumhurbaşkanı Demirel, Meclis Başkanı Hikmet Çetin, Başbakanı Tansu Çiller, muhalefet partisi lideri Deniz Baykal, en ağır bombardımanların yapıldığı günlerde Saraybosna'ya geldiler. Oradaki soydaşlarımıza moral, yalnız değilsiniz, arkanızda Türkiye vardır, mesajını verdiler. Oysa sınırımıza sadece 50 kilometre uzaklıktaki Telafer'e bir tek yetkili bile gitmedi şimdiye kadar... Güvenlik endişesiyle mi gitmiyorlar yoksa Amerika izin vermediği için mi, bilmiyorum. Ama bir büyük devletin yönetimindekilerin büyüklük gösterisinde sınıfta kaldıklarını görüyorum." 

Haftanın özeti 
İnsan bazen geri adım atarak da ilerleme kaydedebilir... 
Haldun Ertem 

Sınavı geçtik .. Meclis, TCY'nin 343 maddesini kabul ettikten sonra son 2 maddede zınk diye durdu, ortalık karıştı. Emekli Yargıç Süleyman Kızıltan anlatıyor.. 
Eskiden askeriyede 50'ye kadar sayanları onbaşı yapıyorlarmış. Komutanlar saymayı beceremeyen bir delikanlıyı onbaşı yapmaya karar vermişler. Sınavda ite kaka, kopya vere vere saydırmaya çalışıyorlar. Delikanlı güç bela 47, 48, 49 demiş, tam 50 diyecekken diyememiş 30 deyivermiş... Bizimki de öyle oldu. Son iki maddede takıldık. Neyse ki Brüksel'de ite kaka 50 demeyi becerdik de AB yolu yeniden açıldı... 

Türkiye - AB ilişkilerindeki zina pürüzünün aşılması üzerine Alman Bild gazetesi, Türkçe "Hoş geldiniz" başlığı atmış. 
Onu önce Türkiye'deki konsolosluklarında vize istemeye giden vatandaşlara söyleseniz ya... 

Hotel Tropikano Bodrum Gündoğan'daki Tropikino Oteli'nin çevreye saçtığı kirlilik ve turistleri hasta edip göndermesi, Hollanda Televizyonu'na konu olurken... Gündoğan'daki TRT Dostlar Kooperatifi Başkanı Rahmetullah Karakaya aradı, dedi ki 
- Kooperatifin dört dörtlük bir arıtma tesisi var. Atık suyu bahçelere veriyoruz. Çevre ve sağlık müdürlüklerinden teşekkür aldık. Buna rağmen Gündoğan Belediyesi geçen yıl 3.5 milyar lira ceza kesti. Soruyorum Ünü Hollanda'ya ulaşan Tropikano ve karşısındaki otele hiç ceza yazdılar mı Ne yazdılar 

Şeker Hoca Adı Celal Tirgen. Malatya'daki Şeker Camii'nin imamı... Lakabı Şeker Hoca Namı Malatya'yı aşmış, öyküleri dilden dile dolaşırmış. Arkadaşımız Fahrettin Fidan kendisine sordu 
- Önce "vaaz arası reklam" uygulamanızdan başlayalım isterseniz. 
- Her cami gibi bizim caminin de ihtiyaçları çok ama parası yok. Ben bu sorunu "vaaz arası reklam" yöntemiyle çözdüm. Örneğin geçenlerde Malatyalı bir avizeciye gittim. Arkadaş dedim, sen camiye 4 tane avize hediye edeceksin, ben de senin dükk nın reklamını yapacağım. Avizeler geldikten sonraki ilk cuma vaazında lafı punduna getirip ey cemaat dedim, sizden şik yetim var. Şimdi kalkıp İslamın şartı kaçtır diye sorsam çoğunuz cevap veremezsiniz. Ama Malatya'nın en iyi avizecisi kimdir diye sorsam hepiniz filanca cadde falanca numaradaki avizecidir, dersiniz... Oldu sana reklam.. 
- Sizin bir de "radara yakalanma" hikayeniz varmış. 
- Bir Ramazan günü çarşıdayım, baktım bir grup genç kendi aralarında tartışıyorlar. O akşam televizyonda önemli bir maç yayını varmış, maçı izlesek teravihi kaçırır günaha gireriz, teravihe gitsek maçı kaçırırız, ne yapalım, diye... Yanlarına gittim, camiye gelin, size söz, teravihi hızlı kıldırıp sizi maça yetiştireceğim, dedim. Geldiler. Önce hızlı hızlı kıldırdım, yarıdan sonra başladım ağır çekim kıldırmaya... Maçı kaçıran çocuklar cami çıkışında, hocam ne oldu da namazın yarısında birden frene bastın, diye sitem ettiler. Kusura bakmayın dedim, radara yakalandığım için böyle oldu. Ne radarı dediler Yahu dedim, fark etmediniz mi, cemaatin arasında Malatya Müftüsü vardı ... 
-Malatya'da çok sevilmenizin başka nedenleri de olsa gerek 
- Benim vaazlarımda zebaniler, cehennem ateşinde yanmalar, fokur fokur kaynayan kazanlar, vs. yoktur. Sadece sevgi ve hoşgörü vardır. 

Satırlar... Yer kabuğundaki dar, kıvrımlı yarıklar 
Deniz suyunun zararlı tuzunu 
nasıl süzüp alırsa, 
Düşündüm ki, yatışır benim de 
içimdeki acılar, 
Satırlar arasından süzülüp arınırsa. 
John Donne 




</TEXT>
</DOC>
