<DOC>
<DOCNO> 264125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sonsiy05.html </URL>
<DATE> 2004/08/17/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Sarıgül bayrak açtı Meydanlardayım 
</HEADLINE>
<TEXT>

     CHP Genel Başkanı Deniz Baykal ve parti yönetimine açıktan tavır alan Şişli Belediye Başkanı Mustafa Sarıgül, kendisine karşı bildirge hazırlayan İstanbul İl ve ilçe başkanlarına sert tepki göstererek, meydanlarda olmaya devam edeceğini bildirdi. 
     Kendisinin parti içi olaylarla ilgilenmediğini, meydanlarda olduğunu vurgulayan Sarıgül, "CHP'li İlçe Başkanı arkadaşlarıma sesleniyorum İl Başkanlığı'nda toplanıp başarılı olmuş partili bir belediye başkanını yıpratacak bildirgeler hazırlanmasına alet olmak yerine, dönüp ilçelerinde halk ne diyor ona kulak versinler" dedi. 
     Sarıgül, genel başkanlık yarışında kendisini desteklemediklerini açıklayan CHP İstanbul İl Başkanı ve 31 ilçe başkanına sert çıktı. Kişisel internet sayfasını yenileyen ve "Işık Doğudan Yükselecek" intorusuyla yaşlı bir kadının çenesinden okşarkenki fotoğrafını sitenin girişine yerleştiren Sarıgül, sitede bugüne kadar Anadolu'da gerçekleştirdiği ziyaretlerin fotoğraf ve gazetelerdeki haber ve yorumlarına yer verdi. 
     Sarıgül, Adalar hariç CHP İstanbul İl Başkanı Şinasi Öktem ve 31 ilçe başkanının hafta sonunda açıkladıkları bildirgeye de sitesinde yanıt verdi. Sarıgül, dikkatle okuduğu bildirgenin içeriği itibariyle kendisinin aylardır söylemek istediklerini doğrulayan içerikte olduğunu savundu. 
     Bildirgede kendisi için, "Günlerdir CHP Genel Başkanlığı için başlattığı parti içi mücadeleyle gündeme gelen Mustafa Sarıgül" ifadesinin kullanıldığını belirten Sarıgül, şöyle dedi 
     "El insaf...Mustafa Sarıgül Türkiye'nin gündemine genel başkanlık mücadelesi ile mi geldi Üzülerek söylemeliyim ki, değerli arkadaşlarımızın akıllarını taktıkları yer hep parti içidir. Aylardır tüm kamuoyu ve basınımız olayları yakından yaşıyor. Mustafa Sarıgül hangi parti içi olayın içinde yer aldı, hangi kulislere katıldı. Kurultaya bile bu nedenle katılmadığımı söylemedim mi Bu benim işim değil, ben meydanlardayım." 
     
     İL BAŞKANLARININ, İLÇE BAŞKANLARININ DESTEĞİ YETMEZ 
     İlçe başkanlarının da kendisini desteklemediklerine değinen Sarıgül, "Sağ olsunlar. Ben Mustafa Sarıgül olarak bildiğim tek şey eğer hizmet talebin varsa, parti yöneticilerinin, il başkanlarının, ilçe başkanlarının desteği zaten yetmiyor. Sadece onların desteklediği adayların durumu ortada" dedi. 
     Sarıgül, açıklamasını şöyle sürdürdü 
     "Halkın desteği olmadan olmaz. Seçimlerde sonuçları hep birlikte yaşamadık mı Üç aydır bağırıyorum, 'Güç halkın gücüdür' diye. CHP sadece CHP'de yöneticilik yapanların partisi değildir, CHP halkın partisidir. İyiniyetlerinden kuşku duymadığım CHP'li İlçe Başkanı arkadaşlarıma sesleniyorum İl Başkanlığı'nda toplanıp başarılı olmuş partili bir belediye başkanını yıpratacak bildirgeler hazırlanmasına alet olmak yerine, dönüp ilçelerinde halk ne diyor ona kulak versinler. Meydanları ulusal bayraklarıyla, CHP bayraklarıyla, yürekleriyle dolduran insanlara kulak versinler." İl ve ilçe başkanlarının yayınladıkları bildirgede "CHP'li her üyenin partimizin her kademesine, her göreve aday olması haktır" denildiğini anımsatan Sarıgül, "Bunu hatırlamış olmalarını da büyük bir kazanım olarak kabul ediyorum. Hiç kimsenin kuşku duymasına, hele gerçekten CHP'ye gönül verenlerin rahatsız olması gereken bir şey yok. Amacımız Ulusal bayrağımızı ve Cumhuriyet Halk Partisi Bayrağını en yükseğe taşımaktır" dedi. 
     
</TEXT>
</DOC>
