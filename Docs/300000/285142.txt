<DOC>
<DOCNO> 285142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonspo11.html </URL>
<DATE> 2004/11/01/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Galatasaray Dergisi Rooney'e 2 sayfa ayırdı... 
</HEADLINE>
<TEXT>

     Galatasaray'ın bugün piyasaya çıkan resmi yayın organı Galatasaray Dergisi, Şampiyonlar Ligi'nde Fenerbahçe'ye 3 gol birden atan Manchester Unitedlı futbolcu Wayne Rooney'e 2 sayfa ayırdı. 
     Galatasaraylı taraftarların Fenerbahçe ile yapacakları maç öncesinde ''Go Rooney'' pankartıyla desteklediği İngiliz futbolcuyu öven haberde, İngiliz oyuncu ''Rekorların Adamı'' olarak tanıtıldı. 
     Genç yıldızın hayat öyküsünün anlatıldığı haberde Rooney için, ''Sokakta yanınızdan geçse dönüp ikinci kez bakmayacağınız kadar sıradan bir tip. Ama o da sahaya çıkınca devleşiyor işte, ne yaparsınız...'' denilerek Fenerbahçe maçında attığı gollere gönderme yapıldı. 
     Haberde ayrıca, ''Kuşkusuz Wayne Rooney şu anda İngiltere'de günün adamı. Fenerbahçe'ye attığı 3 golle, 99 yıldan bu yana çıktığı ilk resmi maçında hat-trick yapan ilk Manchester United'lı futbolcu oldu'' denildi. 
     
</TEXT>
</DOC>
