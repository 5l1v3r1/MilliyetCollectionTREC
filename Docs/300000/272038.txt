<DOC>
<DOCNO> 272038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy22.html </URL>
<DATE> 2004/09/15/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gül "Türkler'e karşı Iraklılar'ın dikkatli olması gerekir" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türklere karşı Iraklıların dikkatli olması gerektiğini belirterek, ''Türklerin düşmanlığını kazanmak kadar onların yapacağı yanlış olamaz'' dedi. 
     Gül, Filistin-Türkiye Dostluk Grubu'nu TBMM Dışişleri Komisyonu'nda kabul ederek bir süre görüştü. Abdullah Gül, görüşmeden ayrılırken gazetecilerin sorusunu yanıtladı. 
     Bir gazetecinin, '' Türkmenlere saldırıların devamı halinde Irak'ta ABD ile bütün işbirliğini keseriz şeklinde bir açıklamanız olmuştu. ABD'lilerle bir temasınız oldu mu ''şeklindeki sorusunu Gül, şöyle yanıtladı 
     ''Siz sansasyon peşindesiniz, biz ciddi konularla uğraşıyoruz. Bu konularla ilgili yeteri kadar açıklama yapıldı, konuşmalar yapıldı. Söyleyeceklerimizi söyledik. Gördüğümüz kadarıyla da Telafer'de şu an herkes yerine dönüyor. Zaten yardım heyetlerimiz gitmeye başladı. O bakımdan bizim bütün amacımız, bir an önce bu bölgenin sükuna ulaşması, bu bölgenin bir an önce istikrara kavuşması ve bu tip kanlı olayların bir an önce bitmesi... 
     Bu açıdan Türkiye elinden gelen her şeyi yapmaktadır. Yapmaya da devam edecektir. Her türlü insani yardım devam edecektir. 
     Türkiye, Iraklıların daima yanında oldu. Bir kez daha söylüyorum Türklere karşı Iraklıların dikkatli olması gerekir. Türklerin düşmanlığını kazanmak kadar onların yapacağı yanlış olamaz. Türkiye şimdiye kadar onlara yardımcı olmuştur. Bundan sonra da olmaya devam edecektir. O bakımdan oradaki vatandaşlarımıza, oradaki şoförlerimize herkesin çok dikkat etmesi gerekir.'' 
     
</TEXT>
</DOC>
