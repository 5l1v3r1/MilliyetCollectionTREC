<DOC>
<DOCNO> 279842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sontur50.html </URL>
<DATE> 2004/10/13/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Kuduz tilkinin etini "romatizmaya iyi geliyor" diye yediler ve... 
</HEADLINE>
<TEXT>

     Ağrı'nın Patnos İlçesi'ne bağlı Kazanbey Köyü'nde, tilkinin ısırdığı gencin ölümünün ardından köyde kuduz endişesi başladı. Genci ısıran tilkinin etini ''romatizmaya iyi geliyor'' düşüncesiyle yiyen köy sakinlerine ise kuduz aşısı yapılmaya başlandı. 
     AA muhabirinin edindiği bilgiye göre, bir süre önce köyün kırsal bölümünde gördüğü tilkiyi taşla öldürmeye çalışan ve bu sırada tilki tarafından parmağından ısırılan Adem Akbulak'ın 17 , tedavi gördüğü Ankara Numune Hastanesi'nde ölümünün ardından köyde kuduz endişesi başladı. 
     Akbulak'ın, öldürdükten sonra köye getirdiği tilkini etini, ''romatizmaya iyi gelir'' düşüncesiyle yiyen, Akbulak'ın ailesi ve yakınlarından oluşan yaklaşık 50 kişiye kuduz aşısı yapılmaya başlandı. 
     Dün oğlunu toprağa veren baba Selim Akbulak, tilkinin, oğlunu 1 aydan daha uzun süre önce ısırdığını ancak, oğlunun sonradan rahatsızlanmaya başladığını belirterek, ''Oğlum önce Van 100. Yıl Hastanesi'nde sonra Ankara Numune Hastanesi'nde tedavi gördü ama kurtarılamadı'' dedi. 
     Üzgün olduğunu kaydeden baba Akbulak, oğlunun getirdiği tilkinin etini, romatizmaya iyi gelir düşüncesiyle kendisinin, ailesinin ve yakınlarının da yediğini söyledi. 
     Köy Muhtarı İkram Göktürk ise, hayvanın kuduz olduğunu bilmediklerini, köyde, tilki etinin romatizmaya iyi geleceği yönünde bir inanç bulunduğunu, bu nedenle tilkinin etinin çok sayıda kişi tarafından yenildiğini söyledi. 
     
     İHTİMALLERİ GÖZÖNÜNDE BULUNDURUYORUZ 
     Ağrı Sağlık Müdürü Dr. Engin Yılmaz, AA muhabirine yaptığı açıklamada, Ankara Numune Hastanesi'nde ölen Adem Akbulak'ın, kuduz nedeniyle öldüğüne dair henüz kendilerine resmi rapor gelmediğini söyledi. 
     Ancak, ihtimalleri gözönünde bulundurarak, hayvanla temas haline geçmiş olan kişilere kuduz aşısı yapmaya başladıklarını belirten Yılmaz, ''Şu ana kadar köyde yaklaşık 50 kişiye 2 doz aşı yaptık. Aşıya devam edeceğiz. Ancak, şu bilinmelidir ki, kuduz hayvanın etini yiyen kişi kuduz olmaz. Bu, ancak kuduz bir hayvan tarafından ısırılan kişide oluşabilir. Biz ihtimalleri gözönünde bulundurarak aşıları yapıyoruz'' diye konuştu. Patnos İlçesi'ne bağlı Kazanbey Köyü'nde 40 gün önce Adem Akbulak, köyün kırsal kesiminde gördüğü ve taşla öldürmeye çalıştığı tilki tarafından parmağından ısırılmıştı. Bir hafta önce rahatsızlanan Akbulak, kaldırıldığı Patnos Devlet Hastanesi'nden, Van 100. Yıl Hastanesi'ne, daha sonra Ankara Numune Hastanesi'ne sevkedilmiş ve burada hayatını kaybetmişti. 
     Köyde yaklaşık 50 kişi ise romatizmaya iyi gelir inancıyla, Akbulak'ın öldürdükten sonra köye getirdiği tilkinin etini yediği ortaya çıkmıştı. 
     
</TEXT>
</DOC>
