<DOC>
<DOCNO> 260227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/soneko30.html </URL>
<DATE> 2004/08/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Türk - Irak İş Konseyi UND'nin kararı doğru bir yaklaşım değil 
</HEADLINE>
<TEXT>

     Türk-Irak İş Konseyi Başkan Yardımcısı ve Gaziantep Ticaret Odası GTO Yönetim Kurulu Başkanı Mehmet Aslan, Uluslararası Nakliyatçılar Derneği'nin UND ''Irak'a ABD yükü taşımama'' kararının doğru bir yaklaşım olmadığını savundu. 
     Irak'ta Türk şoförü Murat Yüce'nin öldürülmesini ve gelişen olayları değerlendiren Aslan, saldırıların Türkiye ve Irak arasındaki ticareti olumsuz etkilediğini, Türk şoförlerin Irak'a gitmek istemediğini veya çok yüksek nakliyat fiyatları istendiğini belirterek, Musul'un ötesine ve Bağdat güzergahına ihracatçının ticaret yapmakta çok zorlandığını belirtti. 
     Aslan, yaşananlara rağmen, Irak'a ABD yükü taşımama kararının, sorunun çözümüne katkıda bulunamayacağını öne sürdü. 
     Irak'ın Türkiye ve bölge için büyük öneme sahip olduğunu belirten Aslan, UND'nin kararının kesin bir çözüm olmayacağını, Irak'la yapılan ticaret sonucunda çok fazla insanın istihdam edildiğini anlattı. 
     Irak'ta çalışan şoförlerin güvenliğinin yeteri kadar sağlanamadığını savunan Aslan, ''Koalisyon güçlerinin ilk başlarda uyguladığı yanlış politikalar ve belli bir etnik gruba dayalı bir politika izlenmesinin zararları şimdi ortaya çıkıyor'' diye konuştu. 
     
     ''TÜRKİYE, GÖRÜŞMELERE DEVAM ETMELİ 
     Türkiye'nin bu konuda çözümler üretmesi gerektiğini dile getiren Aslan, sorunun çözümü konusunda ciddi adımlar atılması gerektiğini, Türkiye'nin, Irak'ta önde gelen etnik grupların liderleriyle yaptığı görüşmelere devam etmesi gerektiğini bildirdi. 
     Aslan, Türkiye'nin Irak'la yapılan ticareti bitirmemesi gerektiğini vurgulayarak, ''Kesinlikle Irak'la yapılan ticarete devam edilmeli. Ama Türkiye, bizim araçlarımızın güvenliğini sağlamak için Irak hükümetiyle görüşerek, gerekirse yardım da ederek güvenlik açısından tedbirler almalı'' dedi. Aslan, sözlerini şöyle sürdürdü 
     ''Bunun yanı sıra orada çalışan şirketlerimiz güvenlik tedbirlerini daha fazla artırma konusunda müdahil olarak birçok şey yapabilir. Fakat, Irak'ta tam bir siyasi yapılanma olması gerekiyor. Bu geçici hükümet yerine tüm kesimlerin kabul ettiği bir siyasi yapılanma oluşmadan maalesef bu terör olayları devam edecek gibi görünüyor.'' Aslan, saldırıların tamamen terörle ilgili bir yaklaşım olduğunu, oradaki Türk şoförlerin ve çalışanlarının güvenliğinin sağlanması için Türkiye'nin daha fazla müdahil olması gerektiğini sözlerine ekledi. 
     
</TEXT>
</DOC>
