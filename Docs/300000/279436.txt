<DOC>
<DOCNO> 279436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko37.html </URL>
<DATE> 2004/10/12/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Erdoğan 'yatırım artsın' dedi, elektrik zammına sıcak bakmadı... 
</HEADLINE>
<TEXT>

     2005 yılı bütçesi hazırlıkları kapsamında yapılan çalışmalar sırasında, daha önceden 8.1 katrilyon lira olarak öngörülen bütçeden yapılacak kamu yatırımlarının, 10 katrilyon liranın üzerine çıkacağı belirtiliyor. Ekonomi yönetimi, faiz dışı fazla hedefine ulaşılması için bazı ürün ve hizmetlere zam yapılması gerekliliğine dikkat çekti. 
     Dün akşam gerçekleştirilen Ekonomi brifinginde, Başbakan Recep Tayyip Erdoğan'ın yatırımların artırılması yönündeki talimatının ardından, yatırım rakamının 10.3 katrilyon lira civarında oluşması bekleniyor. 
     Yatırımlardaki bu artışın büyük bölümünün özel gelir ve özel ödeneklerin bütçeleştirilmesinden kaynaklanacağı, bir kısmının da bütçeden aktarma ile gerçekleştirileceği ifade ediliyor. 
     Öte yandan yüksek seviyelerde seyreden petrol fiyatları da, 2005 yılı bütçe hazırlıklarında gündeme gelirken, gelecek yıl petrol fiyatının 37 dolar olarak esas alınması bekleniyor. 
     Ayrıca dün akşamki ekonomi brifinginde Ekonomi yönetimince Başbakan Erdoğan'a yüzde 6.5'lik faiz dışı fazlaya ulaşılması için gerekli tedbirler hakkında bilgi verildiği kaydedildi. 
     Ekonomi yönetiminin, benzine yüzde 5, sigara ve alkollü içeceklere yüzde 15'ten az olmamak kaydıyla zam önerdiği, Başbakan Erdoğan'ın ise bunların bir kısmına olumlu bakarken, elektrik ve otoyol - köprü zammı gibi bazı tedbirleri uygun görmediği öğrenildi. 
     Zam konusunun, 2005 yılı Konsolide bütçe tasarısının 17 Ekim'de Meclis'e sunulacağı ortamda dün yapılması planlanan ancak yarına ertelenen Yüksek Planlama Kurulu toplantısında netlik kazanması bekleniyor. 
     Toplantıda, 2005 yılı temel ekonomik büyüklüklerinin yanı sıra buna bağlı olarak IMF ile imzalanacak üç yıllık stand by ve hazırlıkları süren Ekonomik program konularının da gündeme gelmesi öngörülüyor. 

     
</TEXT>
</DOC>
