<DOC>
<DOCNO> 284179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur53.html </URL>
<DATE> 2004/10/28/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Kaplan'ın bakıcısını öldürmesiyle ilgili soruşturma başlatıldı 
</HEADLINE>
<TEXT>

     Gaziantep Hayvanat Bahçesi'nde bakımını yaptığı ''Volkan'' adlı kaplanın saldırısı sonucu hayatını kaybeden Mehmet Geçibesler toprağa verildi. Ayda 318 milyon lira maaşla çalışan ve izin günü olduğu halde 15 milyon lira mesai ücreti almak için olay günü kafese giren Geçibesler'in ölümü ile ilgili soruşturma başlatıldı. Bu arada hayvanat bahçesinde bakıcısını parçalayan kaplan "açlık cezası"na çarptırıldı. 
     Geçibesler için ilk tören, Gaziantep Büyükşehir Belediyesi'nin önünde yapıldı. Törene, Mehmet Geçibesler'in ailesi ve yakınlarının yanı sıra Gaziantep Valisi Lütfullah Bilgin, Emniyet Müdürü Feyzullah Arslan, Gaziantep Ticaret Odası GTO Başkanı Mehmet Aslan, Gaziantep Sanayi Odası GSO Başkanı Nejat Koçer, belediye çalışanları, mesai arkadaşları ve vatandaşlar katıldı. 
     Tören sırasında, Geçibesler'in eşi Tuğba 37 , kızları Ebru 18 ile Özge'nin 15 feryadı, törende duygulu anların yaşanmasına neden oldu. Ayakta durmakta güçlük çeken Geçibesler'in 2 kızı ve eşi, yakınları tarafından teselli edilmeye çalışıldı. 
     Gaziantep Büyükşehir Belediye Başkanı Asım Güzelbey, cenaze töreninde yaptığı konuşmada, ''Olayla ilgili olarak Cumhuriyet Savcılığı tarafından soruşturma başlatıldı. Biz de belediye olarak idari soruşturma başlattık, olayın üzerine gidip, sorumluları tespit edeceğiz'' dedi. 
     Güzelbey, çok üzücü bir olayda kıymetli bir çalışanlarını kaybetmenin üzüntüsünü yaşadıklarını ifade ederek, Geçibesler'in ailesine ve yakınlarına başsağlığı diledi. 
     
     ''GÜNDE 12 SAAT ÇALIŞARAK, 318 MİLYON LİRA ALIYORDU'' 

     Mehmet Geçibesler'in üyesi olduğu DİSK'e bağlı Genel-İş Sendikası Gaziantep Bölge Başkanı Nihat Bencan ise Geçibesler'in, Özbelde Şirketi'nde çalıştığını ve 2 yıldan beri de Gaziantep Hayvanat Bahçesi'nde görev yaptığını ifade ederek, ''Hayvanat Bahçesi'nde günde 12 saat çalışarak, 318 milyon lira ücret alıyordu. Aldığı bu ücreti hak etmeye çalışırken, görevi başında elim bir olay sonucunda hayatını kaybetti'' diye konuştu. 
     Geyik ve ceylanların bakımından sorumlu olan Geçibesler'in, kısa bir süre önce yırtıcıların bulunduğu bölümde görevlendirildiğini anlatan Bencan, şöyle konuştu 
     ''Geçibesler, bu konuda eğitim almış mıydı Daha önce geyiklerin, ceylanların bulunduğu bölümde çalışırken, neden burada da görevlendirilmişti. Bunların çok iyi bir şekilde araştırılıp, ortaya çıkartılması gerekir. Biz, sendika olarak üyemizin haklarını korumak, geride kalanlarına yardımcı olmak için bu olayın peşinde olacağız, sorumluların yerinde rahat yatamayacağı bir çalışmanın içinde olacağız.'' Geçibesler'in cenazesi, daha sonra mesai arkadaşları tarafından omuzlarda taşınarak Ulu Cami'ye götürüldü ve burada öğle namazının ardından kılınan cenaze namazından sonra Gaziantep Asri Mezarlığı'nda toprağa verildi. 
     
</TEXT>
</DOC>
