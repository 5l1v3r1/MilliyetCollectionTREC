<DOC>
<DOCNO> 290270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur58.html </URL>
<DATE> 2004/11/19/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Cem Uzan'ın Zeytin Adası'na gideceği iddiası... 
</HEADLINE>
<TEXT>

     Fethiye Kaymakamı Hasan Karakaş, daha önce Uzan ailesine ait olan ilçe yakınlarındaki Zeytin Adası'nda hafta sonunda tatil yapmak için avukatı aracılıyla talepte bulunan Cem Uzan'a, Tasarruf Mevduatı Sigorta Fonu TMSF yönetiminin görüşü doğrultusunda olumsuz cevap verdiklerini bildirdi. 
     Karakaş, Cem Uzan'ın avukatı aracılığıyla kaymakamlığa yazılı başvuruda bulunduğunu ve ailesinden 6 kişiyle hafta sonunu Zeytin Adası'nda geçirmek istediğini bildirdi. 
     Adanın TMSF'nin kontrolünde olduğunu kaydeden Karakaş, AA muhabirine şunları söyledi 
     ''TMSF'nin görüşü doğrultusunda istekleri reddedildi. Hem Ada'da haciz işlemi yapıldığı için talep uygun görülmedi. Hem de Cem Uzan'ın babası Kemal Uzan'ın adayı 20 yıllığına kiralamış olması söz konusu. Geçen ay bu kira sözleşmesi geçersiz hale geliyor, yani artık kiracı değiller. Dolayısıyla talep uygun görülmedi. Aldığımız son bilgiler de gelmeyecekleri yönünde.'' Bu arada Cem Uzan'ın Ada'ya geleceği yönündeki iddialar üzerine çok sayıda gazeteci, Ada yakınındaki Göcek Beldesi'nde uzun süre bekledi. 
     Gazeteciler, Uzan'ın İstanbul-Dalaman uçağına binmediği yönündeki bilgi üzerine beldeden ayrıldı. 
     
</TEXT>
</DOC>
