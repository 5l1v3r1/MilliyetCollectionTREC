<DOC>
<DOCNO> 257842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun17.html </URL>
<DATE> 2004/07/24/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Talat, Kennedy ile görüştü ABD'den somut adımlar bekliyoruz... 
</HEADLINE>
<TEXT>

     KKTC Başbakanı Mehmet Ali Talat, ABD'den, BM'nin hazırladığı plana ''evet'' diyen Kıbrıs Türk tarafının seviyesinin yükseltilmesi, uluslararası toplumla bütünleşmesi ve serbest ticaretin yapılabilmesi için somut adımlar atılmasını beklediklerini bildirdi. 
     Başbakan Talat, ABD Dışişleri Bakanlığı Müsteşar Yardımcısı Laura Kennedy ile Girne'deki Adres Restoran'da öğle yemeğinde bir araya geldi. 
     Yemeğe, ABD'nin Güney Kıbrıs'taki Büyükelçisi Michael Klosson ve Büyükelçilik Kıbrıs Masası Şefi Ann Hall, Lefkoşa Türk Belediye Başkanı Kutlay Erk de katıldı. Görüşmeye, Rum basını büyük ilgi gösterdi. 
     Laura Kennedy, yemekte gazetecilere yaptığı açıklamada, Kıbrıs'a yeni geldiğini ve çok beğendiğini belirterek, Kıbrıs konusu hakkında fazla bilgisi olmadığını, taraflarla yüz yüze görüşerek bilgi almak istediğini söyledi. Kıbrıslı Türklerin izolasyondan kurtulması ve uluslararası toplumla bütünleşmesi konusunu Başbakan Talat ile görüşeceğini ifade eden Kennedy, Kıbrıs Rum tarafından da referandum sonrası görüşlerini aldığını kaydetti. 
     
     ABD'DEN BEKLENTİLER 
     Başbakan Mehmet Ali Talat da uluslararası toplumun desteklediği Annan planına ''evet'' diyen Kıbrıs Türklerinin seviyesinin yükseltilmesi, uluslararası toplumla bütünleşmesi ve serbest ticaretin yapılabilmesi için ABD'den somut adımlar beklediklerini belirtti. Talat, Ercan Havaalanı'nın doğrudan uluslararası uçuşlara açılmasını da beklediklerini kaydetti. 
     Başbakan Talat, Rum gazetecilerin, 20 Temmuz Barış ve Özgürlük Bayramı kutlamalarında resmi geçitte, ''yeni getirilen ABD yapımı silahların yer aldığı'' yönündeki sorusu üzerine, bu ülkenin başbakanı olduğunu ve bunun yeni bir silahlanma olmadığını ifade ederek, silahların hangi ülke tarafından yapıldığının da önemli olmadığını söyledi. 
     
     ''BURADA GÜVEN ARTIRILMASI SORUNU YOK'' 
     Başbakan Talat, Rum gazetecilerin, ''Papadopulos'un önerisini neden reddettiniz '' sorusuna karşılık, ''Ben önlemler paketini önemsemiyorum, ciddiye almıyorum'' dedi. 
     Rumların gündem değiştirmek için yaptığı önerilerinin Kıbrıs Türklerine bir şey vermediğini, Avrupa Birliği ve uluslararası alanda temsil olanağı sağlamadığını, serbest ticaret imkanı vermediğini belirten Talat, ''Sadece Rumların istekleri var'' diye konuştu. 
     Adada askeri bir gerginlik olmadığının altını çizen Talat, ''Gündem de askeri gerginlik değil. Gündem, izolasyonların kaldırılması ve sorunun kapsamlı çözümüdür. Annan planı zaten kapsamlı çözüm sunuyordu. Biz kapsamlı çözüm peşindeyiz. Burada güven artırılması sorunu yok'' dedi. 
     
     RUM GAZETECİLERE TEPKİ 
     Başbakan Talat, Rum gazetecilerin ''Türk ordusu adayı işgal ediyor'' sözlerine sert tepki gösterdi. 
     Rum gazetecilerin bu sözlerine kızan Talat, ''Böyle bir şey yok, bütün dünyanın bildiği gibi Türk ordusunun burada bulunma sebebi bellidir'' diye konuştu. 
     Başbakan Talat, iç politika konusunda ise gelecek günlerde hükümet krizini aşacak önemli gelişmeler olacağını kaydetti. 
     Talat, hükümet ortağı Demokrat Parti Genel Başkanı, Dışişleri Bakanı ve Başbakan Yardımcısı Serdar Denktaş'ın bugün yaptığı basın toplantısında, ''26'yı bulamadık, erken seçim kaçınılmaz oldu'' sözlerinin hatırlatılması üzerine, kendilerinin de zaten erken seçim istediğini belirterek, ''Bu önemli'' dedi. 
     
     KENNEDY, LEFKOŞA'YI GEZDİ 
     ABD Dışişleri Bakanlığı Müsteşar Yardımcısı Laura Kennedy, Başbakan Talat ile görüşmesinden önce, Lefkoşa Belediye Başkanı Kutlay Erk ile Lefkoşa'yı gezdi. 
     Lefkoşa'nın tarihi ve turistik yerlerini gezen ve bilgi alan Kennedy, tarihi Büyük Han'da kahve içti ve ballı hellim böreği yedi. Büyük Han'daki dükkan sahiplerinden, gölge oyunu sanatçısı Mehmet Ertuğ, Kennedy'e kitap hediye etti. 
     Daha sonra, AB'nin katkılarıyla restorasyonu devam eden Belediye Pazarı Toptancılar Hali'ne giden heyet, bu bölgede Halk Sanatları Enstitüsü'nü gezdi. Enstitüde üretilen ve sergilenen el işlerini ilgiyle inceleyen Kennedy, tezgahta kumaş dokuyan kadını seyretti ve beğenisini Türkçe olarak ''Çok güzel'' sözleriyle dile getirdi. 
     
</TEXT>
</DOC>
