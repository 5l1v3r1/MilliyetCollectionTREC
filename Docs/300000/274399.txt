<DOC>
<DOCNO> 274399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/dunya/axdun02.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerry Türkiye ile anlaşsalardı Felluce olmazdı 
</HEADLINE>
<TEXT>


YASEMİN ÇONGAR Washington 


ABD'deki başkanlık yarışı Irak Savaşı'na ilişkin keskin tartışmalara zemin oluştururken, Demokrat aday Senatör John Kerry, dün Başkan Bush'u ilk kez Türkiye konusunda eleştirdi. 
Kerry, Irak'taki olumsuz koşulların Bush yönetiminin hata üstüne hata yapmasından kaynaklandığını savundu ve bugün ülkede Amerikan askerlerinin de Iraklı güçlerin de giremediği yasak bölgeler olduğunu hatırlatarak, "Oysa zamanında Türkiye ile gerektiği gibi diplomasi yürütseler ve 4. Piyade Tümeni'ni kuzeyden indirselerdi, bugün Felluce'deki durum yaşanmazdı" dedi. 
Kerry, bu açıklamasını Irak Geçici Yönetimi'nin Başbakanı İyad Allavi'nin dün sabah ABD Kongresi'nin özel oturumuna seslenmesinden sonra yaptı. 

Allavi Teşekkürler 
"Bush'a seçim desteği" olarak değerlendirilen Kongre konuşmasında, "Irak'ta bütün zorluklara rağmen başarılı olmaktayız" diyen Allavi, Temsilciler Meclisi ve Senato üyelerine, "Halkımdan halkınıza teşekkürler Amerika" ve "Saddam Hüseyin'siz biz de daha iyi durumdayız, siz de, dünya da" diye seslendi. 
Irak Başbakanı, ocak ayı için planlanan seçimlerin, zorluklara rağmen mutlaka zamanında yapılacağını ve böylece isyancılar ile teröristlere en büyük darbenin indirileceğini söyledi. 




</TEXT>
</DOC>
