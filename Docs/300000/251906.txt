<DOC>
<DOCNO> 251906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko29.html </URL>
<DATE> 2004/06/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Doğuş Otomotiv'e 140 milyon Euro'luk kredi... 
</HEADLINE>
<TEXT>

     Doğuş Grubu şirketleri Doğuş Otomotiv ve Katalonya Oto'nun ABN Amro liderliğindeki bankalardan sağladığı 140 milyon euro tutarındaki teminat mektubu düzenleme sendikasyon kredisinin anlaşması İstanbul'da imzalandı. 
     İşlemdeki tüm teminat mektupları, ABN Amro tarafından düzenlenecek. Kredi riski katılımcı bankalar tarafından taahhütleri oranında paylaşılacak. 
     Sendikasyon işlemi çerçevesinde düzenlenecek teminat mektupları, Doğuş Otomotiv Grubu'nun Volkswagen AG ve bağlı ortaklıklarına Volkswagen, Audi, Porsche ve Seat markalı araç, yedek parça ile aksesuarları alımına yönelik ödemeleri için kullanılacak. 
     ABN Amro liderliğinde düzenlenen işlemde, Deutsche Bank AG London, HSBC Bank plc, ING, Citibank N.A., HSH Nordbank A.G., Landesbank Baden Württemberg, Landesbank Hessen-Thüringen, Türkiye Halk Bankası ve Banca di Roma katılımcı bankalar olarak yer aldı. 
     Teminat mektubu düzenleme sendikasyon işleminin imza töreninde konuşan Doğuş Grubu Başkanı Ferit Şahenk, işleme destek veren bankalara teşekkür ederek, bu işlemin Türkiye'ye olan güvenin devamını, Türkiye'nin gelişmesini yansıttığını söyledi. 
     Uluslararası önemli bir olayın finansmanında Türk ve yabancı bankaların el ele vererek çalıştığına işaret eden Şahenk, ''2001 yılının Türkiye'si ile 2004 yılının Türkiye'si arasındaki gelişmeyi bence bu tablo çok iyi gösteriyor. Türkiye Cumhuriyeti devletinin hükümetiyle, bürokrasisiyle, değişik organlarıyla, işadamlarıyla ve sizler gibi bizleri inceleyen Türk ve milletlerarası platformdaki finansal kuruluşlarıyla ne kadar başarılı bir yere geldiğini görmekten işadamı olarak mutluyum'' diye konuştu. 
     Türkiye'de son 2-3 senede daha önce düşünülemeyen değişimler olduğuna dikkat çeken Şahenk, şunları kaydetti 
     ''Türkiye Cumhuriyeti'ne, vatandaşlığına ve Türkiye'nin geleceğine ne kadar büyük ehemmiyet gösterildiğini görüyoruz. Burada bilhassa Türkiye'nin siyasi, politik platformda ekonomik platformda yapmış olduğu değişiklikleri hepimiz çok iyi görüyoruz. Biz de böyle şahlanmış, rotasını çizmiş Türkiye Cumhuriyeti gemisinin bir parçasıyız. Bugünkü olay sadece Doğuş Grubu için değil, Türkiye Cumhuriyeti devleti, Türkiye Cumhuriyeti'nde yaşayan 70 milyon insanın ne kadar doğru yolda gittiğinin göstergesinin tescilidir.'' Ferit Şahenk, Doğuş Grubu olarak uluslararası standartlara uygun şekilde çalışmalarını daha da geliştireceklerini, stratejilerini, düşünce yapılarını buna göre oluşturduklarını söyledi. 
     Şahenk, ''Biz de elimizden geldiği kadarıyla dünyanın en iyi standartlarını Türkiyemize getirme yolunda elimize düşeni yapacağız. Bu bizim başarımız değil Türkiyemizin ve bize inanan sizlerin başarısıdır'' dedi. 
     ABN Amro Türkiye Genel Müdürü Tom Zwaan da, sendikasyonun bir Türk şirketinin biraraya getirdiği en fazla banka sayısına sahip işlem olduğunu belirtti. 
     Doğuş Otomotiv'i 2003 ve 2004 yıllarındaki güçlü performansından dolayı takdirle karşıladıklarını ifade eden Zwaan, ''Bu başarının en önemli nedeni Doğuş Otomotiv'in Volkswagen Grubu ile yakın başarılı ilişkisi, Türkiye'deki piyasayı derinlemesine bilmesidir'' dedi. 
     Zwan, bu işlemin Doğuş Grubu'nun genel finansal giderlerini düşürmesine, kendi yatırımcı tabanını genişleterek yeni uluslararası bankalarla çalışma fırsatı yaratmasına neden olacağını belirtti. 
     
     İTHALATIN FİNANSMANINDA KULLANILACAK 
     Gazetecilerin sorularını yanıtlayan Doğuş Otomotiv Finans ve Mali İşler Koordinatörü Berk Çağdaş da, sendikasyonun harici garanti üzerine kurulu olduğunu, grup olarak nakit kredi kullanmadıklarını söyledi. 
     Gayrinakdi sendikasyon kredisinin ithalatlarının finansmanında kullanılacağını ifade eden Çağdaş, ''Hali hazırda kullanmakta olduğumuz teminat mektubumuz vardı, fakat bu 16 değişik bankada ve 44 değişik teminat mektubuydu. Şimdi biz bunu 140 milyon euroya genişletiyoruz, tek bir banka çok daha düşük komisyon oranıyla bu işi yapıyoruz'' dedi. 
     Bunun finansman girdilerinin ciddi oranda düşmesini sağladığını ifade eden Çağdaş, süresi 1 yıl olan sendikasyonun yıllık maliyetinin her şey dahil yüzde 3.25 olduğunu kaydetti. 
     Berk Çağdaş, sendikasyona 80 milyon euro ile başladıklarını, talep geldiği için 140 milyon euroya çıktığını belirtti. 
     İmza törenine, Kamu Bankaları Ortak Yönetim Kurulu Başkanı Zeki Sayın da katıldı. 
     
</TEXT>
</DOC>
