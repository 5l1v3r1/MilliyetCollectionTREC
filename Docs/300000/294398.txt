<DOC>
<DOCNO> 294398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun27.html </URL>
<DATE> 2004/12/03/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Prens Bernhard rüşvet aldığını kabul etti 
</HEADLINE>
<TEXT>

     Hollanda'da Kraliçe Beatrix'in önceki gün yaşamını yitiren babası Prens Bernhard, 1970'li yıllarda Amerikan Lockheed uçak şirketinden rüşvet aldığını daha önce bir gazeteciye yaptığı açıklamalarda kabul etti. 
     ''Amsterdam Groene'' adlı derginin haberine göre, Prens Bernhard, Lockheed firmasından rüşvet aldığını, derginin 2002 yılında ölen genel yayın yönetmeni gazeteci Martin van Amerongen'e açıkladı. 1995-2002 yılları arasında Prens Bernhard ile sürekli görüşen gazeteci van Amerongen, bu yazıları ölümünden önce hazırladı, ancak prensin ölümünden sonra yayımlanmasını istedi. 
     Dergiye göre, gazeteci Martin van Amerongen'in gelecek hafta yayımlanması beklenen hatıralarına ilişkin kitabında bu görüşmeler geniş şekilde yer alacak. 
     Derginin haberinde, Prens Bernhard'ın, etki ve yetkisini kullanarak ''Lockheeds Starfighter 104'' uçaklarının alınmasını sağladığı için bu rüşvetin verildiğini söylediği belirtildi. 
     Prens Bernhard, gazeteci van Amerongen'e, çok parası olduğunu, ancak o sırada, Amerikan firmasından gelen paranın rüşvet olduğunu bilmediğini ve onların vereceği bir milyon dolara da ihtiyacı olmadığını anlattığı kaydedildi. 
     Dergi, Prens Bernhard'ın, ''Çok param vardı, Amerikan Lockheed firmasının milyonuna ihtiyacım yoktu. Ben bu aptallığı nasıl yaptım. Paralarım, Hollanda, ABD ve İsviçre'de bulunuyor ve yalnızca İsviçre'deki hesabımda 6 milyon dolar param var'' dediğini yazdı. 
     Aldığı rüşvetin büyük bölümünü elden çıkardığını belirten Prens, ''Tarih önünde bu rüşvet gerçeği ne yapsam değişmez. Artık adım, Lockheed dendiği zaman bu olayla anılacak ve ben bunu kabul ettim'' şeklinde konuştu. 
     Kraliyet ailesinin Amerikan Lockheed firmasından rüşvet aldığı 1976 yılında gündeme gelmiş ve Hollanda Krallığı önemli bir yapısal krizin eşiğinden son anda kurtulmuştu. Prens Bernhard iddialar üzerine, ordudaki görevinden ayrılmak zorunda kalmıştı. 
     Devlet Enformasyon Merkezi'nden haberle ilgili olarak yapılan açıklamada, Prens Bernhard'ın böyle açıklamalarda bulunup bulunmadığının bilinmediği belirtildi. 
     Kraliçe Beatrix'in babası Prens Bernhard, önceki gün 93 yaşında yaşamını yitirmişti. Prens Bernhard'ın cenazesi 11 Aralık Cuma günü düzenlenecek törenle Delft kentinde Kraliyet ailesi mezarlığının bulunduğu kilisenin altına, mumyalanarak kaldırılacak. 
     
</TEXT>
</DOC>
