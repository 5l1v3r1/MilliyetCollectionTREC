<DOC>
<DOCNO> 262062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko38.html </URL>
<DATE> 2004/08/10/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
TEDAŞ, 2 bin 500 teknik eleman alacak... 
</HEADLINE>
<TEXT>

     Hazine'den para sorununu halleden TEDAŞ, iki ay içinde 2 bin 500 teknik eleman alacak. 
     Alınan bilgiye göre, yüzde 20'ler civarında seyreden elektrikteki kayıp kaçaklarla etkin mücadeleyi amaçlayan Türkiye Elektrik Dağıtım A.Ş. TEDAŞ Genel Müdürlüğü, Hazine'yi ikna ederek, 2 bin 500 işçi alımı için izin kopardı. 
     Kayıp ve kaçakların plananlanan sürede yüzde 12'ler civarına çekilmesi amacıyla ilk etapta 4 bin elemana ihtiyaç duyarak programını buna göre planlayan TEDAŞ Genel Müdürlüğü, Hazine'yi bu konuda ikna edemeyince, ancak 2 bin 500 eleman kadrosu ile yetinmek zorunda kaldı. 
     Uygulanan makro ekonomik hedefler ve bütçe disiplini doğrultusunda KİT'lerde fazla eleman istihdamına izin vermeyen Uluslararası Para Fonu'nun IMF , tüm KİT'ler için hedeflediği 4 bin elemanın büyük bölümü de böylece istihdam doğrultusunda, TEDAŞ'a tahsis edilmiş olacak. 
     
     İLK ŞART, DEVLET MEMUR VE İŞÇİ SINAVI 
     TEDAŞ'ta geçici işçi olabilmek için ilk olarak devlet memur ve işçi sınavlarını kazanmış olma şartı aranacak. Endüstri meslek liselerinin elektrik bölümünden mezunlar, TEDAŞ'ta teknisyen kadrosu ile istihdam edilecek. 
     Ayrıca meslek yüksek okullarından elektrik bölümünden mezun olanlar da yine tekniker olarak çalıştırılacak. 
     TEDAŞ ayıca üniversitelerin elektrik ve harita mühendislik bölümlerinden mezun olanları da mühendis kadrosunda geçici işçi olarak işe alacak. 
     TEDAŞ'ın belirlediği personel istihdamı programına göre, üniversitelerin herhangi bir bölümünden mezun olanlar ise tahakkuk ve tahsilat birimlerinde çalıştırılacak. 
     
     ÜCRETLER 
     TEDAŞ Genel Müdürlüğü'nün bünyesinde çalıştıracağı geçici personele ödeyeceği ücretler de belirlendi. Buna göre, TEDAŞ dört farklı kadroda görevlendireceği personelden, teknisyenlere 750 milyon lira, teknikerlere 980 milyon lira, idari personele 900 milyon ve mühendislere de 1 milyar 162 milyon lira maaş ödeyecek. 
     İstihdam edilecek olan personelin listesi İŞKUR Genel Müdürlüğü tarafından sınav sonuçlarına ve şahısların mezun oldukları bölümlere göre belirlenecek. İŞKUR'un kriterlere uygun olarak belirlediği 5 bin kişi arasından TEDAŞ mülakat yaparak 2 bin 500 elemanı belirleyerek, geçici işçi statüsü ile istihdam edecek. 
     
</TEXT>
</DOC>
