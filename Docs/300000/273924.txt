<DOC>
<DOCNO> 273924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/soneko01.html </URL>
<DATE> 2004/09/22/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
'Nokia Telsim'le ilgilenebilir' 
</HEADLINE>
<TEXT>

     Finlandiya Dış Ticaret ve Kalkınma Bakanı Paula Lehtomaki, telekomünikasyon şirketi Nokia'nın Telsim'le ilgilenebileceğini söyledi. 
     Finlandiyalı işadamları heyetiyle beraber Türkiye'yi ziyaret eden Paula Lehtomaki, Devlet Bakanı Kürşat Tüzmen'i Dış Ticaret Müşteşarlığı'nda ziyaret etti. 
     Türkiye ile Finlandiya arasındaki ticaret hacminin büyümesi gerektiğine işaret eden iki Bakan, bu anlamda çalışma yürüttüklerini bildirdi. Kürşat Tüzmen, Türkiye ile Finlandiya'nın toplam 240 milyar doları bulan dış ticaret hacmi içinde yalnızca 1 milyar doların iki ülke arasındaki ticaretten kaynaklandığının altını çizerek, bu rakamın arttırılması gerektiğine işaret etti. 
     Türkiye'nin hızlı bir büyüme kaydettiğini söyleyen Finlandalı Bakan Lehtomaki de Finlandiyalı şirketlerin Türkiye'deki bu özel potansiyelden yararlanmak istediğini açıkladı. Türkiye'nin telekomünikasyonda ve enerji sektöründe büyük bir potansiyeli olduğunu vurgulayan Bakan, Finlandiyalı şirketlerin Türkiye ile ilişkilerin geliştirilmesi yönünde telkinleri olduğunun altını çizdi. 
     Nokia'nin şu anda TMSF'nin kontrolünde olan Telsim'le ilgilenip ilgilenmediği yönündeki soruları da yanıtlayan Finlandiyalı Bakan, Nokia'nın üzerinde uğraştığı sorunlar olduğunu, bunların çözülmesi halinde, böyle bir durumun söz konusu olabileceğini söyledi. 
     
     TÜRKİYE'NİN TİCARETİ DURDURMA LÜKSÜ YOK 
     Kürşat Tüzmen Irak'ta yaşanan şiddet olaylarına yönelik soruları yanıtlayarak, Telafer'de yaşayan Türklere yardım gönderildiğini kaydetti. 
     Çatışmaların Irak'taki ticari faaliyetleri yavaşlattığını söyleyen Tüzmen, buna karşın Türkiye'nin Irak'ta ticareti durdurma lüksü olmadığını vurguladı. 
     Tüzmen, yapılan ticaretin yüzde 90'ı küçük ve orta boy ticari işletmeler tarafından yapılmaktadır diyerek, "Buradaki kaosun bir an önce bitmesini istiyoruz" şeklinde konuştu. 
     
</TEXT>
</DOC>
