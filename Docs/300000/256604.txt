<DOC>
<DOCNO> 256604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur28.html </URL>
<DATE> 2004/07/19/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İstanbul'da ekmeğe gramaj zorunluluğu... 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, İstanbul'da tüm fırınlarda sabit gramaj uygulaması başlatıldığını belirterek, bugünden itibaren 200 ve 400 gram dışında ekmek üretiminin gerçekleştirilemeyeceğini söyledi. 
     Balcı, İstanbul Fırıncılar Odası'nda düzenlenen basın toplantısında, Fırıncılar Odası ile İstanbul Ticaret Odası'nın ekmeğin gramajı konusunda ortak bir karar aldığını ifade etti. 
     Karar konusunda bugünden itibaren fırıncıların uyarılacağını ve cuma gününden itibaren de denetimlere başlanacağını dile getiren Balcı, ''İstanbul'da tüm fırınlarda sabit gramaj uygulaması başlatıldı. Bugünden itibaren 200 ve 400 gram dışında ekmek üretimi gerçekleştirilmeyecek. 200 gram ekmek azami 300 bin, 400 gram ekmek de 600 bin liraya satılacak'' dedi. 
     Balcı, bu uygulamayla tüketicinin korunacağını kaydederek, ''Tüketiciler, ekmeğin üzerinde etiket ve gramajın doğru olup olmadığını kontrol etsinler. Eğer ekmek etiketsiz ve gramaja uymuyorsa, ilgili ilçe belediyeye ya da odaya şikayet etsinler'' diye konuştu. 
     Ekmeğin eksik gramajlı ya da etiketsiz olması halinde şikayet konusu fırının para cezası, kapatma ve hatta hapis cezasına kadar varan cezalarla muhatap olacağını anlatan Balcı, fırıncıları bu konuda uyardı. 
     Balcı, daha önce ''ekmeğe temmuz ayına kadar zam yapmayacaklarını'' açıkladıklarını hatırlatarak, fiyatların yıl sonuna kadar bu şekilde kalmasına çalıştıklarını söyledi. 
     İstanbul Fırıncılar Odası Başkanı Fahri Özer de, ekmeğin gramının sabitlenerek, hem tüketicinin hem de ''namuslu çalışan fırıncının'' haklarının korunduğunu kaydetti. Özer, tüketicileri gıda üretim izni olmayan ve etiketsiz ekmek üreten fırınlardan alışveriş yapmamaları konusunda uyardı. 
     Balcı, Özer ve Ekmek Sanayi İşverenler Sendikası Genel Başkanı Muharrem Keçeli, daha sonra İstanbul Valiliği'ne gelerek, Vali Yardımcısı Necati Şentürk ile görüştüler. 
     Balcı, İstanbul Valiliği'ne karara ilişkin bilgi verildiğini ve denetimler konusunda destek istendiğini söyledi. 
     
</TEXT>
</DOC>
