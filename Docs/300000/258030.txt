<DOC>
<DOCNO> 258030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/son/soneko04.html </URL>
<DATE> 2004/07/25/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
BTC Ham Petrol Boru Hattı Projesi tam gaz... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler ile Bakü-Tiflis-Ceyhan BTC Ham Petrol Boru Hattı Projesi Türkiye Direktörü Osman Göksel ve BOTAŞ yetkilileri, Proje'nin 1.076 kilometrelik Türkiye bölümünü gezdi. 
     Edinilen bilgiye göre, geçen hafta 4 gün süren BTC Ham Petrol Boru Hattı çalışmalarını inceleme gezisine Posof'tan başlayan Bakan Güler ve beraberindekiler, buradan özel bir helikopterle sırayla ''Ardahan, Şenkaya, Sarıkamış, Horasan, Pasinler, Erzurum, Ilıca, Aşkale, Tercan, Çayırlı, Erzincan, Refahiye, İmranlı, Sivas, Pınarbaşı, Kayseri, Göksun, Kadirli, Osmaniye ve Yumurtalık'' gibi yerlerden geçen hat üzerinde incelemelerde bulundu. 
     Söz konusu incelemelerde BTC Ham Petrol Boru Hattı Projesi'nin şu ana kadar yüzde 57.75'inin tamamlandığını öğrenen Bakan Güler'in, çalışmalardan son derece memnun olduğu belirtildi. 
     
     ÇALIŞMALARA 4 AY ARA VERİLMİŞTİ 

     Bu arada, BTC hattının Türkiye sınırları içinde kalan 1.076 kilometrelik bölümündeki 774 bin 998 metrelik kaynak aktivitesinin yüzde 69.24'ünün, 448 bin 806 metrelik hendek kazısının yüzde 41.71'inin, 381 bin 126 metrelik indirme aktivitesinin yüzde 35.42'sinin ve 3 bin 713 metrelik geri doldurma çalışmalarının da yüzde 32.87'sinin tamamlandığı da bildirildi. 
     BTC Ham Petrol Boru Hattı Projesi'nin Türkiye bölümündeki çeşitli yerlerinde inşaat çalışmalarına, ayıların çiftleşme dönemi ve kara tavukların yumurtlama dönemi nedeniyle yaklaşık 4 ay ara verilmişti. 
     Enerji Bakanlığı yetkilileri, bu nedenle çeşitli çevreler tarafından BTC Projesi çalışmalarında gecikmeler olacağının düşünüldüğünü, fakat gecikmenin kapatılması amacıyla çalışmaların hız kazandığı ve bu ay yüzde 45'inin bitirilmesi planlanan Proje'nin yüzde 57.75'inin bitirildiğini kaydettiler. 
     
     BTC PROJESİ 

     Bakü-Tiflis-Ceyhan BTC Ham Petrol Boru Hattı Projesi, doğu-batı enerji koridoru kapsamında, başta Azeri petrolü olmak üzere, Hazar Bölgesi'nde üretilecek petrolün emniyeti, ekonomik ve çevresel açıdan uygun bir boru hattı sistemi aracılığıyla Ceyhan'a taşınması ve buradan da tankerlerle dünya pazarlarına ulaştırılmasını amaçlıyor. 
     Yatırım maliyeti toplam sistem için yaklaşık 2.95 milyar dolar olarak hesaplanan Proje'nin Türkiye kesimi için tahmini maliyeti 1.4 milyar dolar olacağı belirtiliyor. 
     Söz konusu Proje, maksimum kapasitesi 50 milyon ton yıl 1 milyon varil gün ve 1.070 kilometresi Türkiye kesimi olmak üzere, toplam 1.760 kilometre uzunluğundaki bir boru hattı sisteminin inşasını kapsıyor. 
     ''Anahtar Teslim Müteahhitlik Anlaşması'' çerçevesinde Türkiye kesimi ana müteahhidi olarak görevlendirilen BOTAŞ, her biri Proje'nin ana aşamalarını da temsil eden, ''temel mühendislik'' çalışmasını 6 ay, ''detay mühendislik'' çalışmasını 12 ay ve son aşama olan ''arazi istimlak ve inşaat'' çalışmasını ise 32 ay içerisinde bitirmekle yükümlü olacak. 
     Müteahhit BOTAŞ tarafından gerçekleştirilen ihalelerle söz konusu Proje'nin Türkiye bölümü için her lot ve terminal ayrı firmalar tarafından yapılıyor. 
     2001 yılında inşasına başlanan Proje'nin tüm hattın tamamlanması ve devreye alınması için hedeflenen tarihin ise 2005 yılı sonu olduğu ifade ediliyor. 
     
</TEXT>
</DOC>
