<DOC>
<DOCNO> 251476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sontur02.html </URL>
<DATE> 2004/06/28/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Semra Sezer'den, konukların eşlerine "Hoş geldiniz çayı" 
</HEADLINE>
<TEXT>

     Cumhurbaşkanı Ahmet Necdet Sezer'in eşi Semra Sezer, ABD Başkanı George W. Bush'un eşi Laura Bush ve İngiltere Başbakanı Tony Blair'in eşi Cherie Blair'in de aralarında bulunduğu konuk devlet ve hükümet başkanlarının eşlerine Çırağan Sarayı'nda ''hoş geldiniz çayı'' verdi. 
     Semra Sezer'in ev sahipliğinde Çırağan Sarayı Doğu Bahçe'de gerçekleştirilen çaya, ilk olarak NATO Genel Sekreteri Jaap De Hoop Scheffer'in eşi Janin Scheffer geldi. 
     Çaya daha sonra, İngiltere Başbakanı Blair'in eşi Cherie Blair, Litvanya Devlet Başkanı'nın eşi Jolarta Paulauskas katıldı. 
     ABD Başkanı Bush'un eşi Laura Bush da, saat 08.45'te başlayan etkinliğe saat 09.15'te geldi. 
     Semra Sezer'in Laura Bush'u samimi bir şekilde karşıladığı görüldü. 
     Daha sonra Semra Sezer tarafından verilen ''hoş geldiniz çayı''na geçen konuk devlet ve hükümet başkanlarının eşleri, bir süre sohbet ettiler. 
     Yaklaşık 1 saat sürdüğü öğrenilen etkinlikte, konuklara meyve kokteyli de ikram edildi. 
     Bu arada Semra Sezer'in kenarları bej biyeli sütlükahve renkte döpiyes ve içine bej rengi bluz, Laura Bush'un da siyah keten takım elbise ve içine mavi bluz giydiği görüldü. Cherie Blair ise krem rengi elbise ve üzerine kenarları işli aynı renk tunik ceketle geldi. 
     Öte yandan, yerli ve yabancı medya kuruluşları arasından sadece Anadolu Ajansı ve TRT'nin izlediği etkinlikten, kısa bir süre görüntü ve fotoğraf alınmasına izin verildi. 
     
</TEXT>
</DOC>
