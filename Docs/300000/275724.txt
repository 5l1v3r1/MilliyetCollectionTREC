<DOC>
<DOCNO> 275724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur31.html </URL>
<DATE> 2004/09/28/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Küçük Nurgül, ihmal kurbanı mı 
</HEADLINE>
<TEXT>

     Henüz 6 aylıkken geçirdiği ateşli hastalığının tedavi edilmemesi nedeniyle beyni zarar gördüğü ileri sürülen 5 yaşındaki Nurgül Özden, doktor hakkında açılan davanın sonuçlanması için, Yüksek Sağlık Şurası'ndan gelecek raporu bekliyor. 
     AA muhabirinin edindiği bilgiye göre, Havva ve Ramazan Özden çiftinin 3 çocuğundan en küçükleri olan Nurgül Özden 5 , 6 aylıkken geçirdiği ateşli hastalık yüzünden Konya Numune Hastanesi'ne kaldırıldı. 
     Burada bir süre tedavi gören küçük Nurgül, iyileştiği düşüncesiyle evine gönderildi. O günden sonra fiziki hareketlerinde gelişme görülmeyen Nurgül, durumdan endişelenen ailesi tarafından Ankara Sami Ulus Çocuk Hastanesi'ne götürüldü. 
     Burada kontrolden geçen küçük Nurgül'e, beyninin hasar gördüğü teşhisi konuldu. Nurgül'ün, geçirdiği ateşli hastalık nedeniyle bu duruma geldiğini öğrenen anne Özden, ilk hastalandığında Konya Numune Hastanesi'nde Nurgül'ü tedavi eden doktor Mehmet N. hakkında suç duyurusunda bulundu. 
     Daha sonra Doktor Mehmet N. hakkında Konya 4. Asliye Ceza Mahkemesi'nde ''görevi ihmal'' suçundan dava açıldı. Anne Özden, maddi durumlarının iyi olmadığını, hastaneye kaldırılan çocuklarının, masrafların ödenemeyeceği gerekçesiyle tedavisi tamamlanmadan taburcu edildiğini ileri sürdü. 
     
     ''YARDIMSEVERLERİN DESTEĞİNİ BEKLİYORUZ'' 

     Eve döndüklerinde Nurgül'ün halen ateşinin düşmediğini savunan anne Özden, ''Bu yüzden beyni zarar gördü. Şu anda kızın yürüyemiyor. Doktor hakkında açılan dava, karar aşamasına geldi. Dava dosyası, mahkeme tarafından, incelenmek üzere Yüksek Sağlık Şurası'na gönderildi. Buradan gelecek rapora göre bir karar çıkacak'' dedi. 
     Maddi sıkıntı nedeniyle kayınpederinin evinde kaldıklarını, eşinin ise aylardır iş bulamadığını vurgulayan anne Özden, Nurgül'ün yaşıtları gibi sokakta koşup oynayabilmesini çok istediğini, tedavisinin yapılabilmesi için yardımseverlerin desteğini beklediklerini söyledi. 
     
     ''AİLESİ, TEDAVİYİ TAM UYGULAMADI'' 

     Doktor Mehmet N. ise Nurgül Özden'in hastaneye getirildiğinde koma halinde olduğunu savunarak, ''Gereken tedavi, kısa süre içinde yapıldı. Tedavisi tamamlandıktan sonra taburcu edildi. Bizim bir ihmalimiz yok. Taburcu olduktan sonra verilen tedavi yöntemi, ailesi tarafından tam olarak uygulanmadığından, söz konusu durum gerçekleşmiştir'' diye konuştu. 
     
</TEXT>
</DOC>
