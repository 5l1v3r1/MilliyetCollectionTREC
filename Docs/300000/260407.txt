<DOC>
<DOCNO> 260407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/spor/spo01.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal rest çekti 
</HEADLINE>
<TEXT>


Beşiktaş, Celta Vigo Kulübü'ne Juanfran'ın bonservisi için son dakikada 3.5 milyon Euro teklif etti. 5 milyon Euro'da direnen İspanyol kulübüne, karar vermesi için bugün akşama kadar süre tanıdı 

BİLAL MEŞE 


Savaş devam etti 
YABANCI transferinde tüm ağırlığını Celta Vigo'nun yıldızı Juanfran'a veren Beşiktaş, bu transfer için artık karar aşamasına geldi. Teknik Direktör Del Bosque'nin ısrarla istediği tecrübeli oyuncu için Siyah - Beyazlılar son dakikada kesinin ağzını açtı. Beşiktaş teklifini 3.5 milyon Euro'ya yükseltti. Juanfran'ı bırakmak istemeyen Celta ise bonservisi 5 milyon Euro'ya çekti. 

Süre bitiyor 
İSPANYA'DAN gelen bu haber Siyah - Beyazlı yöneticileri adeta çileden çıkardı. Başkan Yıldırım Demirören ile Futbol Şube Sorumlusu Kıvanç Oktay, Celta Vigolu yöneticilerle temasa geçip "Ya evet, ya hayır" resti çekti ve bugün akşama kadar süre tanıdı. Bu teklife rağmen Juanfran için yine olumsuz yanıt gelmesi durumunda listedeki diğer alternatif isimler için girişimlere başlanacağı bildirildi. 

Alternatif Soldadz 
SİYAH - Beyazlı yöneticilerin öncelikle rotayı İspanyol Soldadz'a çevirecekleri öğrenildi. Yöneticilerin, Del Bosque'nin Real Madrid'ten eski öğrencisi olan 21 yaşındaki genç yıldızın ile temasa geçtikleri ve görüşmeleri sürdürdükleri belirtildi. İspanyol Ümit Milli Takımı'nın en etkili isimlerinden biri olan Soldadz'ın da Beşiktaş'a sıcak baktığı bildirildi. 

'Olmazsa olmasın' 

Bosque, Juanfran transferinin çok uzaması nedeniyle açık kapı bıraktı 

Yöneticilerle görüştü 
BEŞİKTAŞ Teknik Direktörü Del Bosque, Siyah - Beyazlı yöneticilerle yaptığı toplantıda Juanfran konusunun artık kapanmasını istediği öğrenildi. İspanyol hocanın, "İki günlük süreyi son saniye kadar bekleyelim. Eğer Celta Vigo aynı tavrını sürdürürse bu transferi unutalım. Çünkü bu kadar uzaması beni son derece sıktı. Olmazsa olmasın. Yeterki vakit kaybetmeyelim" dediği öğrenildi. 

Sadece Beşiktaş 

Ahmet Dursun iddialı 
BEŞİKTAŞ'TAKİ kaderi iki haftalık deneme süresi içinde belirlenecek olan Ahmet Dursun, Del Bosque'nin gözüne gireceğini iddia etti. Türkiye'de sadece Beşiktaş'ta forma giyebileceğini belirten gurbetçi futbolcu, "Beşiktaş'a tekrar dönebilme fırsatı yakaladığım için çok mutluyum. En iyi şekilde kullanıp yeniden formama kavuşmak istiyorum" yorumunu yaptı. 

'Yaşananlar güzeldi' 
AHMET Dursun, Siyah - Beyazlı camiada güzel günler yaşadığına da dikkat çekti. Golcü oyuncu sözlerini şöyle sürdürdü "Ben Beşiktaş sayesinde Ahmet Dursun oldum. Demek ki insanların aklında, birlikte yaşadığımız o güzel anılar kaldı ki, bana böyle bir şans tanındı. Tek eksiğim bir süredir takım idmanına çıkmamış olmam. Bunu da çabuk atlatıp, kendi göstereceğim." 

Ümraniye'de tempo arttı 

İki idman yaptılar 
BEŞİKTAŞ, Malatyaspor ile oynayacağı lig maçının hazırlıklarını dün yaptığı çift antrenmanla sürdürdü. Sabah çalışmasının ilk yarım saati basına açık gerçekleştirildi. Del Bosque yönetimindeki çalışmaya Sergen, Carew ve Ahmet Dursun da katıldı. Bir grup dar alanda pas çalışması ve yarı sahada çift kale maç yaparken, diğer bir grup da salonda ağırlık çalıştı. 

Del Bosque uyardı 
AKŞAM antrenmanında ise Del Bosque taktiksel çift kale maç yaptırdı. Oyuncularını sık sık uyaran İspanyol teknik adam, özellikle pas hatalarına dikkat edilmesini istedi ve son vuruşların zamanında yapılması yönünde ikazlarda bulundu. Sakatlığı henüz geçmeyen menajer - futbolcu Tayfur Havutçu ise özel olarak hazırlanan programı uygulamaya devam etti. 

Malatya'da yok 

BEŞİKTAŞ'IN 1860 Münih ile oynadığı hazırlık maçında kırmızı kart görmesi nedeniyle tedbirsiz olarak Disiplin Kurulu'na verilen Tümer Metin, Malatyaspor maçında takımda yer alamayacak. Son Almanya kafilesine dahil edilmeyen yıldız futbolcunun cezası yarın kesinlik kazanacak. 

İngiliz modeli 

YENİ sezonun başlamasına sayılı günler kala tadilat çalışmaları devam eden İnönü Stadı'nın yepyeni bir görünüşe kavuşacağı açıklandı. İkinci Başkan Murat Aksu, "Saha kenarındaki tel örgüleri kaldıracağız. İngiliz statlarındaki gibi bir görüntü olacak. 800 tane özel seçilmiş güvenlik elemanı iç güvenliği sağlayacak. Ayrıca saha kenarında köpekli görevliler de olacak" dedi. 
BEŞİKTAŞ Yönetimi, yeni sezon öncesinde satışa çıkan kombine biletlerde de örnek bir uygulama başlattı. Satış sözleşmelerine eklenen maddeler doğrultusunda sahaya yabancı madde atan, küfür eden ve taşkınlık yapan taraftarların kombinelerinin iptal edilebileceği bildirildi. Taraftarların böyle bir durumda kulüpten hak talep edemeyeceği açıklandı. 

Podyuma çıktılar 

Beşiktaş'ın, 2004-2005 sezonunda giyeceği formalar dün Parkorman'da düzenlenen defileyle tanıtıldı. Gecede, Carew, Emre, İbrahim Toraman, Çağdaş, Berkant, Mustafa Doğan, Ramazan ve Serdar Özkan podyuma çıkarken, Aysun Kayacı ile Tülin Şahin'in aralarında bulunduğu mankenler de sahne aldı. 


</TEXT>
</DOC>
