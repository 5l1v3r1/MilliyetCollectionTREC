<DOC>
<DOCNO> 250294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo18.html </URL>
<DATE> 2004/06/23/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Ergün Gürsoy, Fatih Altaylı'ya yüklendi... 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, son günlerde medyada yer alan bazı haberlere tepki gösterdi. 
     Mecidiyeköy'deki Galatasaray Sportif A.Ş'de, yöneticiler Refik Arkan, Şükrü Ergün ve Niyazi Yelkencioğlu ile basın toplantısı düzenleyen Gürsoy, Galatasaraylı eski yönetici ve gazeteci Fatih Altaylı'yı dün bir gazetede yayınlanan yazısı nedeniyle eleştirdi. 
     Altaylı'nın yazısının Galatasaray tüzüğü, ananeleri ve felsefesine uymadığını savunan Gürsoy, ''Altaylı kaş yapayım derken göz çıkarıyor. Bizi çok kırdı'' dedi. 
     Fatih Altaylı'nın, yönetim kurulundaki görevinden ayrıldıktan sonra boşluğa düşmüş olabileceğini söyleyen Gürsoy, bu çıkışının da bu nedenden kaynaklandığı görüşünü savundu. 
     Farklı dönemlerde 5 kez yönetim kurullarında görev aldığını ve aynı durumları kendisinin de yaşadığını anlatan Gürsoy, şöyle devam etti 
     ''Yönetimden ayrılan insanlar büyük boşluklara düşerler. Bunu yaşamış bir insan olarak söylüyorum. Camia ve kamuoyu ilgilenmez. İnsan bir anda kendisini boşlukta hisseder. Avrupa'ya maça gidersiniz, bilet vermezler. İster istemez, yönetimin çok başarılı olmasını istemezsiniz. Bunu ben yaşadığıma göre, onlar fevkalade daha fazla yaşarlar. Ben yönetimden ayrıldığım halde gündemden düşmedim. Buna rağmen sudan çıkmış balığa dönüyorsam, onlar da bu duyguları daha yoğun yaşayabilir. Ayrıca ben 40 yıldır Migros'tan alışveriş yaparım. Buradan alışveriş yapanları küçümsemek doğru bir davranış değil. Ben Galatasaray'da Mustafa Denizli döneminde büyük başarılar yaşayıp Avrupa'da ilk 3'e girerken, Altaylı muhabir yardımcılığı yapıyordu. Birtakım yazarlar bazı yazılar yazabilir, ama Galatasaray'da ikinci başkanlık yapmış Altaylı'nın bunları yazmazı bizi çok kırdı.'' 
     
     ''BUNLAR BİZE VIZ GELİR'' 

     Gürsoy, Galatasaray yönetimini ne rakiplerin ne de kıskananların indiremeyeceğini belirterek, ''Bizi indiremezler. Bunlar bize vız gelir. Bizi ancak genel kurul üyeleri indirir. Ben 5 kez yönetime geldim ve başarılı oldum. Şimdi de başarılı olmak istiyorum. Kimse bize engel olamaz. Galatasaray'ın altını da oydurmayız'' şeklinde konuştu. 
     Mevcut yönetime ''beceriksiz'' demenin ayıp olduğunu ifade eden Gürsoy, yönetimdeki arkadaşlarıyla iftihar ettiğini vurguladı, kendilerine yapılan eleştirinin, muhalefete düşenlerin normal hareket edememesinden kaynaklandığını iddia etti. 
     Bazılarının ''yönetim onurluysa çeker gider'' dediğini hatırlatan Gürsoy, esas olumsuzluğun kulübü yüzüstü bırakıp gitmek olduğunu ifade etti. 
     
</TEXT>
</DOC>
