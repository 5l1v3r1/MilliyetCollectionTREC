<DOC>
<DOCNO> 275284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko01.html </URL>
<DATE> 2004/09/27/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
Borsada gözler 22 bin 500 direncinde 
</HEADLINE>
<TEXT>

     Geçtiğimiz haftayı Başbakan Erdoğan ile Verheugen arasında sağlanan uzlaşmanın verdiği moralle yüzde 7 artışla tamamlayan borsada bu hafta 22 bin 500 direncinin geçilip geçilemeyeceği izlenecek. 
     Mecliste görüşülen TCK'nın Komisyon'a geri çekilmesi ile başlayan kriz geçen hafta sona erdi. 
     20 bin seviyelerine kadar indikten sonra önce uzlaşma olacağı beklentisiyle toparlanan, ardından uzlaşma açıklamaları ile TL bazında yeni rekor seviyelere ulaşan borsada bu hafta biraz daha yatay bir seyir bekleniyor. 
     
     AB, IMF ve enflasyon izlenecek 
     IMF temaslarının yanında AB ile ilgili haberler ve hafta sonunda açıklanacak enflasyon rakamlarına yönelik beklentilerin izleneceği piyasada 22 bin 500 seviyesi kritik rakam olarak öne çıkıyor. 
     1.5 sent seviyesine denk gelen bu direnci cuma günü geçemeyen endeksin bir kez daha denemesi beklenirken, uzmanlar yatırımcıları kar satışlarına karşı dikkatli olmaları konusunda da uyarıyorlar. 
     
     İlk hedef 1.7 sent 
     Endeksin 22 bin 500'ü geçmesi halinde ilk hedef olarak 1.7 sent ortaya koyulurken, piyasadaki genel beklenti 22 bin 500'ü geçen endeksin 25 binli rakamları göreceği yönünde. 
     Söz konusu direnç seviyesinin geçilememesi halinde ise destekler 22 bin 300, 22 bin ve 21 bin 800 olarak sıralanıyor. 
     
     Hisse değişimleri yaşanabilir 
     Öte yandan bilanço dönemi olması nedeniyle de hisse değişimleri de yaşanabileceğini kaydeden uzmanlar, çok değer kazanan mali sektör hisselerinden bilanço beklentisi yüksek sanayi hisselerine kayış yaşanabileceğini ifade ediyorlar. 
     
     Yükseliş sürer 
     Yapı Kredi Yatırım'ın haftalık teknik analizi şöyle Geçtiğimiz hafta yaşanan satış baskısını 20 bin seviyesinde bulunan trend desteği üzerinde tamamlayan İMKB'de, kısa vadeli yükseliş hareketi devam ediyor. 
     Haftalık periyotta yüzde 7.08 oranında değer artışının yaşandığı İMKB Bileşik Endeksi'nde, 22 bin 307 puan ile tüm zamanların en yüksek kapanış rekoru kırıldı. İşlem hacminin geçtiğimiz haftaya oranla yüzde 15 arttığını gözlemlediğimiz piyasada, teknik göstergeler "Tut" pozisyonunu koruyor. 
     Endekste hafta içerisinde para girişiyle desteklenen yükseliş hareketinin, 22 bin 125 seviyesi ilk destek noktasını oluşturuyor. İMKB'de, hafta içerisinde yaşanacak olan kar satışlarının 22 bin 125 desteği üzerinde tamamlanmasıyla birlikte, piyasadaki alım eğiliminin devam edeceğini düşünüyoruz. Bu durumda, yeniden 22 bin 500 direnç noktasını kırma denemeleri yaşanacaktır. 
     
     Hedef 23 bin 150 
     22 bin 500 direnç noktasının yukarı kırılmasıyla birlikte, endeks yükseliş hareketini 23 bin 150 hedef seviyesine kadar sürdürebilir. Dolayısıyla gün içi pozisyonlar için 22 bin 125 desteğine geri çekilmelerin yakından izlenmesini önerdiğimiz piyasada, şu aşamada kısa vadeli yükseliş potansiyelinin korunduğu görüşündeyiz. 
     
</TEXT>
</DOC>
