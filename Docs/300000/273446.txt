<DOC>
<DOCNO> 273446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sontur48.html </URL>
<DATE> 2004/09/20/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Magandalar önce düğünde ateş açtı, sonra da polise saldırdı .. 
</HEADLINE>
<TEXT>

     Aydın'ın Nazilli İlçesi'nde, düğünde çıkan kavgaya polislerin müdahale etmesi üzerine çıkan olayda 1'i polis olmak üzere 2 kişi yaralandı. Yaralı polisin durumunun ağır olduğu bildirildi. 
     AA muhabirinin Emniyet Müdürlüğü yetkililerinden aldığı bilgiye göre, Yeşilyurt Mahallesi'ndeki bir düğünde silah sesleri geldiği ihbarını alan polis, düğün sahibi Bülent Uçakdağ'a ''düğünün sonlandırılması'' için uyardı. 
     Uyarıya rağmen devam eden düğünde, Nazilli Efeler Derneği'ne üye beş kişi, ruhsatsız beş adet av tüfeği, 67 adet boş kartuş, 48 adet dolu kartuş, 1 adet ruhsatsız tabanca ile yakalanarak, gözaltına alındı. 
     Polis ikinci kez düğünü sonlandırmak istediği sırada, alkollü olduğu bildirilen, aralarında kadınlarında bulunduğu bir grubun saldırısına uğradı. 
     Bu arada Ahmet G. isimli zanlı, polise bıçak çekti. Polis havaya uyarı ateşi açmasına rağmen, bıçaklı saldırısını sürdüren zanlı, polisin açtığı ateş sonucu ayağından vurularak, etkisiz hale getirildi. 
     Olaya tepki gösteren yaralının yakınları, taş ve sopalarla polis memurlarından M.A, H.A, B.E ve F.T'yi yaraladı. 
     Yaralılardan M.A'nın durumunun ağır olduğu öğrenildi. Yaralılar Nazilli Devlet Hastanesi'nde tedavi altına alındı, olayla ilgili altı kişinin gözaltına alındığı, soruşturmanın sürdüğü belirtildi. 
     
</TEXT>
</DOC>
