<DOC>
<DOCNO> 266835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun48.html </URL>
<DATE> 2004/08/27/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
İsrail, olimpiyatlarda 1.5 milyar dolarlık güvenlik ihalesi kazandı 
</HEADLINE>
<TEXT>

     İsrail'in Yunanistan'daki Olimpiyat Oyunları'nın terör saldırılarından korunmasında baş rolü oynadığı ortaya çıktı. 
     World Tribune internet sitesinin haberine göre, olimpiyatlarda 20 kadar İsrail savunma firması yaklaşık 1,5 milyar dolar tutarında güvenlik ihalesi kazandı. 
     İsrail şirketlerinin güvenlik konusunda uzmanlık, saptayıcılar, deniz devriye gemileriyle geniş bir güvenlik bilgisayar yazılım paketi sağladığı belirtilen haberde, İsrail'in Yunanistan'a ayrıca askeri ve polis danışmanlar gönderdiği, Yunan güvenlik güçlerinin kara, hava ve denizde ''steril bölgeler'' oluşturulması konusunda eğitildiği de kaydedildi. 
     Middle East Newsline'ın haberine göre de İsrail Yunanistan'a VIP koruma yönteminin yanı sıra silahlı saldırı ile sivil protesto gösteriyi ayırt etme konusunda eğitim verdi. 
     ABD Dışişleri Bakanı Colin Powell'ın olimpiyatların kapanışı nedeniyle Atina'ya yapacağı ziyaret ve sol grupların planladığı gösteriler öncesinde İsrail güvenlik firmalarının Yunan güvenlik güçlerine verdiği eğitim ayrı bir önem kazanıyor. 
     
</TEXT>
</DOC>
