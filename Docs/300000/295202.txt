<DOC>
<DOCNO> 295202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy08.html </URL>
<DATE> 2004/12/06/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Yeşil pasaportun yüzde 90’ı iptal 
</HEADLINE>
<TEXT>

     TBMM Alt Komisyonu’nda görüşülen Pasaport Kanunu Tasarısı, yeşil pasaportlarda tartışmalara neden olacak düzenlemeler içeriyor. Tasarı yeşil pasaport alacaklara büyük sınırlama getiriyor. Şu anda 500 bin olan yeşil pasaport sayısı yüzde 90 azaltılacak. 
     Tasarıya göre yeşil pasaportu sadece birinci dereceden daire başkanı veya eşit görev unvanına sahip devlet memurları, profesörler, en az albay rütbesindeki subaylar, birinci derecedeki hakimlerle cumhuriyet savcıları ve bu makamlardan emekli olanlar alabilecek. 
     Maddeye eklenmesi önerilen yeni hükümlerle özel kanunlarla kamu tüzel kişiliğini haiz olarak kurulan kurum, kurul ve üst kurul başkanlarına, kamu kurumu niteliğindeki meslek kuruluşlarının, birliklerinin başkanlarına, Türkiye İhracatçılar Meclisi Başkanı ile işçi, memur ve işveren sendikaları konfederasyonları genel başkanlarına yeşil pasaport verilmesi öngörülüyor. Bu arada, illerinde vergi şampiyonluğunda ilk 50’ye girenler, yılda 30 milyon dolarlık ihracat yapan işadamları yeşil pasaport talep edebilecek. 
     Türkiye’de şu anda 500 bin kişi yeşil pasaport taşıyor. Sadece 2002’de 75 bin, 2003’te 69 bin, 2004’ün ilk on ayında ise 65 bin kişiye yeni yeşil pasaport verildi. 
     
</TEXT>
</DOC>
