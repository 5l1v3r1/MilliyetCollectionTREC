<DOC>
<DOCNO> 259820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/dunya/axdun02.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta ilk kez kiliseler hedef oldu 
</HEADLINE>
<TEXT>


DIŞ HABERLER SERVİSİ 


Irak'ın işgalinden bu yana ilk kez ülkedeki Hıristiyan azınlığın ibadet yerleri olan Ermeni, Katolik, Keldani ve Süryani kiliseleri bombalı saldırılara hedef oldu. Dün akşam ayini sırasında başkent Bağdat'ta 4 ve kuzeydeki Musul kentinde de 2 kiliseye bomba yüklü araçlarla saldırıldı. İlk belirlemelere göre, Bağdat'ta 14 kişi öldü, 55 kişi yarlandı Musul'da 1 kişi yaşamını yitirirken 11 kişi yaralandı. En fazla can kaybının Bağdat'ın Dura Mahallesi'ndeki Keldani Kilisesi'nde oldu. Ajanslar, burada aralarında 6 kadın ve 2 çocuğun bulunduğu 12 kişinin öldüğünü ve ceset parçalarının çevreye saçıldığını bildirdi. Kerkük'te ise bir Hıristiyanların semtinde meydana gelen patlamada can kaybı olmadı. 24 milyon nüfuslu Irak'ta, çoğu başkentte 800 bin dolayında Hıristiyan yaşıyor. Musul'da dün sabah bir karakolun önünde intihar saldırısı düzenlendi 5 kişi öldü, 53 kişi yaralandı. Bağdat'ta ise, Ebu Nevvas Caddesi'nde bir Amerikan konvoyunun geçmesinin ardından bomba patladı 2 kişi öldü. Felluce'deyse, Amerikan askerleri ile direnişçiler arasında çıkan çatışmalarda 12 kişi öldü, 39 kişi yaralandı. Öte yandan, işkence skandalıyla ünlenen ABD yönetimindeki Ebu Gıreyb Cezaevi'nden dün 128 tutsak serbest bırakıldı. 


</TEXT>
</DOC>
