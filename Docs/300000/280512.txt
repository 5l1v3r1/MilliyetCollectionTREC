<DOC>
<DOCNO> 280512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/guncel/axgun01.html </URL>
<DATE> 2005/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem konutları 5.9'a dayanamadı 
</HEADLINE>
<TEXT>


Bingöl Karlıova, dün de 5.9'la sarsıldı. 19 yaralı var. Dörtyol'da 2 yıl önce teslim edilen deprem konutları oturulamaz hale geldi 

ŞEYHMUS ÇAKAN - ADİL ÖNAL - TURGAY İPEK - ONUR SAĞSÖZ - İLYAS BİNGÖL - Bingöl, Erzurum DHA 

Karlıova'da, cumartesi günü meydana gelen 5.7 büyüklüğündeki depremin ardından dün de 5.9 büyüklüğünde bir sarsıntı oldu. Halkın büyük bölümünün evlerinde olmaması nedeniyle can kaybı yaşanmadığı depremde 19 kişi yaralandı. Kamu binalarında ilk depremde görülen hasar ciddi boyutlara ulaşırken, Dörtyol köyünde 2 yıl önce teslim edilen deprem konutları da oturulamaz hale geldi. Cumartesi günü 16 kişinin yaralandığı sarsıntıda hasar gören konutların büyük bölümü de yıkıldı. 

Hasar görenler yıkıldı 
Boğaziçi Üniversitesi Kandilli Rasathanesi ve Deprem Araştırma Enstitüsü, merkez üssü Karlıova olan depremin, yerin 5 kilometre altında, 03.55'te meydana geldiğini bildirdi. Atatürk Üniversitesi Deprem Araştırma Enstitüsü de depremin büyüklüğünü 5.4 olarak açıkladı. 
Deprem en çok Dörtyol ve Kızılçubuk köylerinde hasara yol açtı. Bayındırlık ve İsk n Bakanı Zeki Ergezen'in önceki gün ziyaret ettiği Dörtyol'da 90 ev ve ahırdan 72'si yıkıldı. 
Hükümet Sözcüsü Cemil Çiçek, Erzurum ve Bingöl Valiliği emrinde afetlerle ilgili kullanılmak üzere yeterli ödeneğin olduğunu belirterek, Hakk ri depremi nedeniyle hazırlanan yasa tasarısına Bingöl ve Erzurum'un da dahil edileceğini bildirdi. 

Kalp krizi geçirdi 

DEPREMDEN sonra 20'yi aşkın yere çığ düştü. Karlıova'da çığ düşen ve yolları kapanan Kızılçubuk, Kaynarpınar, Sarıkuşak ve Kazanlı köylerine çadır ve gıda maddeleri helikopterlerle ulaştırıldı. Çat'a bağlı Hasköy'de bir kişi kalp krizi geçirdi. Hasköy, Söbeçayır ve Çayırtepe köylerinde de 3 kişinin yaralandığı bildirildi. 

Sıcaklık eksi 12 

HAVA sıcaklığının sıfırın altında 12 dereceye kadar düştüğü bölgede ısınma sorunu yaşanıyor. Karlıova Belediye Başkanı Muzaffer Gölen, "Acil olarak çok sayıda battaniye, çadır ve sobaya ihtiyacımız var" dedi. Kızılay da son 2 günde 560 çadır, 2300 battaniye, 560 katalitik soba, 110 uyku tulumu, 500 gıda paketi gönderildiğini kaydetti. 

Çifte uyarı 

HALKTAN sakin olmalarını isteyen Vali Avuç, diğer yandan da Kuzey Anadolu Fay Hattı'nın tetiklenebileceğini kaydetti. Boğaziçi Üniversitesi Kandilli Rasathanesi ve Deprem Araştırma Enstitüsü de, "Bölgede birkaç gün içinde yoğun olarak artçı depremler beklenmektedir. Hasarlı yapılara girmeyin" uyarısında bulundu. 


</TEXT>
</DOC>
