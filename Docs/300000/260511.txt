<DOC>
<DOCNO> 260511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/soneko34.html </URL>
<DATE> 2004/08/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İTO Başkanı İthalatçı Birlikleri konusu gündemden çıkarılmalı 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, tekrar sıkıntılı günlere dönmemek için hükümetin ithalatçı birlikleri konusunu tamamen gündemden çıkartmasını beklediklerini bildirdi. 
     Yıldırım, yazılı olarak yaptığı açıklamada, ekonomiye vereceği zarar ve yaratacağı olumsuz unsurlar nedeniyle hemen hemen her kesimden tepki çeken İthalatçı Birlikleri'nin kurulması ile ilgili sürecin devam ettiğini anımsatarak, Dış Ticaret Müsteşarlığı'nın ithalatçıların gümrük beyannameleri için ithalatçı birliklerinden ''birlik onayı'' almalarına gerek olmadığını açıklamasını, yanlıştan dönüleceği umuduyla takdirle karşıladıklarını ve bundan memnuniyet duyduklarını belirtti. 
     Mehmet Yıldırım, İthalatçı Birlikleri'nin sonuç olarak ithalat lobisi oluşturacağını ve birliklerin kuruluş amacı olarak gösterilen ithalatın disipline edilmesine değil, aksine daha da geliştirilmesine yol açacağını kaydetti. 
     Daha önceki girişimleriyle İthalatçı Birlikleri'nin kurulmasının ülkeye zarar vereceğini ısrarla dile getirdiklerini ifade eden Yıldırım, ekonominin ana unsurları olan imalatçı-ihracatçılar ve özellikle KOBİ'lerin bu birliklerin kurulmasıyla büyük zarar göreceğini vurguladı. 
     Yıldırım, ''Türk ekonomisinin sorunları aşma, darboğazı geçme aşamasına yaklaştığı, ekonomide olumlu rüzgarların estiği bugünleri heba etmemek, tekrar sıkıntılı günlere dönmemek için hükümetin, bu konu hazır buzdolabına konmuşken, İthalatçı Birlikleri konusunu tamamen gündem çıkartmasını bekliyor ve umuyoruz'' dedi. 
     
</TEXT>
</DOC>
