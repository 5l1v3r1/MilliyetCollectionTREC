<DOC>
<DOCNO> 299782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun13.html </URL>
<DATE> 2004/12/22/ </DATE>
<TIME> 08.45 </TIME>
<AUTHOR>  </AUTHOR>
<HEADLINE>
ABD ordusu işkence dosyalarını örtbas etti mi 
</HEADLINE>
<TEXT>

     Amerikan Sivil Özgürlükler Birliği ACLU Amerikan ordusunu Irak'ta Amerikan askerleri tarafından öldürülen Iraklı mahkumlarla ilgili dosyaları örtbas etmekle suçladı. 
     ABD'nin en büyük sivil haklar savunucusu kuruluşu olan ACLU'nun direktörü Anthony Romero, Tikrit ve Musul'da Amerikan askerleri tarafından öldürülen Iraklı mahkumlarla ilgili ellerine geçen belgelerin adaletin karartıldığına ilişkin ciddi sorunlar bulunduğunu gösterdiğini belirtti. 
     Romero, Kara Kuvvetleri'nin cezai soruşturmalar komutanlığı kaynaklarından elde ettikleri belgelerin, hükümet yetkililerinin, cezalandırma mekanizmalarını çalıştırıp çalıştırmadıkları sorusunu akla getirdiğini söyledi. 
     ACLU, çeşitli belgelerde yer alan, 2003'te idari ceza alan bir askerin askeri mahkemeye gönderilmek yerine ordudan ihraç edilmesi, Tikrit'te bir Iraklının Amerikan askeri tarafından öldürülmesiyle ilgili soruşturma ve yargılama sırasında yetkililerin formaliteleri yerine getirmemesi, Musul'da gözaltına alındıktan 4 gün sonra ölen bir Iraklıya otopsi yapılmasından vazgeçilmesi ve soruşturma yapılmaması gibi bilgileri ''endişe verici'' bulduğunu açıkladı. 
     ACLU, Bağdat ve Ebu Garib cezaevinde Amerikan Merkezi Haberalma Teşkilatı'nın CIA Irak'taki ajanları tarafından yapılmış olabilecek kötü muamele vakalarıyla ilgili dosyaları açıklamasına yönelik mahkeme kararından memnuniyet duyulduğunu da kaydetti. 
     
</TEXT>
</DOC>
