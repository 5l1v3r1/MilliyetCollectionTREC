<DOC>
<DOCNO> 253232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun05.html </URL>
<DATE> 2004/07/06/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Bremer "Irak'ta ABD tarzı demokrasi olmaz" 
</HEADLINE>
<TEXT>

     Egemenliğin Irak'taki geçici hükümete devredildiği 28 Haziran'a kadar Irak'ta sivil yöneticilik görevi yapan Paul Bremer, ''Irak'ta Amerikan tarzı bir demokrasi olmaz'' dedi. 
     Bremer, Fox televizyon kanalına yaptığı açıklamada, Irak'ta kurulacak demokrasinin ''kaygan ve kirli'' olacağını belirterek, ''Kendimizi aldatmayalım. Başlangıçta bu biraz kirli olacak. İnsanlar bizim kendi anayasamızı bile 12 yılda yazdığımızı unutuyor. 1776-1778 yılları arasında ABD'deki gelişmeler de hoş değildi'' dedi. 
     Irak'ta demokrasinin yerleşmesinin vakit alacağını ifade eden Bremer, ''Bu doğrultuda inişler ve çıkışlar olacak, ama gidilen yön doğrudur'' diye konuştu. 
     Irak'ta ülkenin yeniden imarı konusunda yapılan harcamalarda yavaşlama olduğunu kabul eden Bremer, bunun sorumlusunun bürokrasi ve sözleşme yasasındaki gecikmeler olduğunu söyledi. Bremer, geçen yıl kongre tarafından onaylanan 18,4 milyar dolarlık Irak bütçesinin 10 milyar dolarının belirli projeler için harcandığını kaydederek, Bush yönetiminin bu harcamanın sadece yüzde 2'sini onayladığını belirtti. 
     Devrik Irak lideri Saddam Hüseyin'in yargılanma sürecini de değerlendiren Bremer, yargı sürecinin ülkedeki şiddeti cesaretlendirme ihtimalinin olup olmadığının sorulması üzerine, ''Zerkavi grubu, El-Kaide üyeleri gibi terörist. Herhangi bir teşvike ihtiyaç duymuyorlar. Bu gruplar, doğru bir şekilde, Irak'ta temsili bir hükümete doğru ilerleme sağlandıkça terör eylemleri için altlarındaki zeminin kayacağını iyi biliyorlar. Şu an zaten savaş halindeler'' dedi. 
     Irak'ta doğru yapılan şeylerin başında Saddam Hüseyin'in bertaraf edilmesini gösteren Bremer, ikinci başarı olarak 13 aylık görevi sırasında ülkede siyasal kurumların çoğulculuk yönünde geliştirilmesinde ilerlemeler sağlanmasını ve bu sayede iktidar gücünün başkent Bağdat'tan çevreye dağıtılması ve insan hakları konusunda bazı yasaların geçici anayasada yer almasını gösterdi. 
     Ekonomik alanda da çok sayıda olumlu adım atıldığını söyleyen Bremer, şunları kaydetti 
     ''Ekonomiyi ticarete ve esas olarak da serbest ticarete açtık. Doğrudan yabancı yatırımlar için Irak'a çok güzel kanunlar sunduk. Mali sorumluluk ve sorumlu bir para politikası için gerekli unsurları sağladık. Bunlar önemsenmeyecek başarılar değildir. Yeniden yapılanma konusunda keşke başta son iki ay olmak üzere, güvenlik durumu elverseydi de daha fazla şeyler yapabilseydik.'' Ülke genelinde geçen yıl okulların yeniden boyanması, belediye binalarının camlarının takılması, öksüzler evi inşaatı, bir hastaneye jeneratör sağlanması gibi 18 bin bireysel yeniden imar projesini tamamladıklarını kaydeden Bremer, bu projelerin Amerikan askerleri ya da Koalisyon Yönetimi tarafından yapıldığını belirtti. 
     Bremer, Irak ordusunun dağıtılmasının hata olduğu konusundaki eleştirilere ilişkin, şunları söyledi 
     ''Orduyu ben dağıtmadım. Kendiliğinden dağıldı. Ordu mensuplarını yeniden göreve çağırmamız gerekecekti, ancak bunları yerleştirecek kışla yoktu. 35 yıldır Şii ve Kürtleri baskı altında tutan ve ayrıca Amerikan askerlerine ateş açan Irak ordusunu savaşın başlamasından üç hafta sonra yeniden göreve çağırmamız ise bir iç savaşa yol açabilirdi.'' Kendisinin sadece halihazırda dağılmış bir ordunun dağıtılması konusunda emir verdiğini ifade eden Bremer, işsiz bıraktığı bu askerlerin direnişi örgütledikleri yönündeki eleştirilerin doğru olmadığını söyledi. 
     Bremer, Irak'ın bugün en büyük problemi durumundaki güvenlik konusunda şu ana kadar izlediği politikalardan dolayı Irak geçici hükümetine tam not verdiğini kaydetti. 
     
</TEXT>
</DOC>
