<DOC>
<DOCNO> 257774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/guncel/gun02.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hata makinistte olsa da suç devletin 
</HEADLINE>
<TEXT>


Bilirkişi, hızlandırılmış tren seferlerini "hata" olarak nitelendirirse devlette birçok yetkili cezai yönden sorumlu olacak 


Tren kazalarıyla ilgili yargı kararları, Pamukova'da meydana gelen facianın faturasının makiniste çıkarılsa bile asıl sorumlunun devlet sayılacağını ortaya koydu. Bilirkişi, hızlandırılmış tren seferlerini "hata" olarak nitelendirirse Ulaştırma Bakanı'ndan TCDD Genel Müdürü'ne kadar birçok yetkili cezai yönden sorumlu olacak. 
TCDD'nin "ferdi kaza sigortası" yapmaması nedeniyle Pamukova'daki kazada yaşamını yitirenlerin yakınları ile yaralanan ve kaza sırasında trende bulunanlar, TCDD'ye başvurarak tazminat talep edebilecek. Bu tazminatı düşük bulmaları halinde tazminat davası açma hakkı doğacak olan mağdurlar, biletlerinde isim yazmamasını, kaza sigortası bulunmamasını ve trende ilk yardım uzmanı olmamasını da ek tazminat talebine konu yapabilecek. 

İdare suçlu 
Danıştay, 1991'de baktığı iki trenin çarpışması sonucu meydana gelen kazanın ardından ölen makinistin ailesinin açtığı davada, hareket memuru, makasçı ve diğer trenin makinistini kusurlu bulmasına rağmen "asıl kusurlu" olarak nitelendirdiği idareyi tazminata mahk m etti. Danıştay, trene taş atılması ve bir yolcunun tek gözünü kaybetmesine ilişkin davada da yine idareyi kusurlu buldu. 

AİHM yolu da açık 
Mağdurlar, TCDD'nin veya yargının vereceği tazminatı az bulursa AİHM'ye de başvurabilecek. Ümraniye Çöplüğü'nde 1993'te meydana gelen patlamada ailesinin dokuz ferdini kaybeden Maşallah Öneryıldız, İdare Mahkemesi'nin kendisine tazminat ödenmesine karar vermesine rağmen AİHM'ye başvurdu. AİHM, davada Türkiye'yi, hükümetin "mahkeme gerekli tazminatı verdi" savunmasına rağmen tazminat ödemeye mahk m etti. AİHM, bu davada kazalar için "Devletler, kendisine bağlı kişilerin hayatını korumak için, çevresel şartlara uygun, her türlü somut önlemi almak zorundadır" yorumunu yaptı. 

Gözaltına alındılar 

Yakup Kadri Karaosmanoğlu Ekspresinin makinisti Fikret Karabulut ve Recep Sönmez, Pamukova jandarma ekipleri tarafından dün sabah gözaltına alındı. İfadeleri alınan Karabulut, öğle saatlerinde sağlık kontrolünden geçirildi. Makinistler, hastane çıkışı basın mensuplarının sorularına cevap vermezken, sorgularının ardından Karabulut ve Sönmez'in adliyeye sevk edileceği öğrenildi. 


</TEXT>
</DOC>
