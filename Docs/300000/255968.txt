<DOC>
<DOCNO> 255968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur25.html </URL>
<DATE> 2004/07/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Bakan Çiçek TCK Tasarısı, Adalet Komisyonu'ndan geçti 
</HEADLINE>
<TEXT>

     Adalet Bakanı Cemil Çiçek, Türk Ceza Kanunu TCK Tasarısı'nın Adalet Komisyonu'ndan geçtiğini dile getirerek, Tasarı'nın Genel Kurul'da görüşülmesi için Meclis'i Eylül ayının 3. haftası olağanüstü toplantıya çağırmak istediğini söyledi. 
     Çiçek, Bahçeşehir Üniversitesi Hukuk Fakültesi bünyesinde kurulan Uluslararası Global Hukuk Eğitimi Programı'nın IGUL William Mitchell College of Law işbirliğiyle düzenlendiği eğitim programının, Çırağan Sarayı'ndaki sertifika törenine katıldı. 
     Törende konuşan Çiçek, İngiltere'deki temaslarını tamamlayarak dün akşam İstanbul'a döndüğünü anımsatarak, her ülkenin kendi hukuk sistemini gözden geçirdiğini, İngiltere gibi hukuk devleti, adil yargılama açısından örnek gösterilen bir ülkede bile arayışların varolduğunu ifade etti. 
     Hukuk alanında Türkiye'nin kendisine haksızlık etmemesi gerektiğini, bu alanda önemli başarılar gösterildiğini belirten Çiçek, ''Türkiye'nin modernleşme çabalarında Türk hukukçuları ve yargısı öncülük görevi yapmıştır. İkinci modernleşme dönemini de bu çabaları ve gayretleriyle gerçekleştireceklerdir'' dedi. 
     Türkiye'nin AB sürecinde olduğuna dikkat çeken Çiçek, ''Türkiye, AB süreciyle birlikte onun tahriki, teşviki, tetiklemesiyle diğer alanlarda olduğu gibi hukuk alanında da önemli değişimler yaşamaktadır. Hukuk alanında çok önemli bir zihniyet değişimi, yapısal değişim yaşanıyor'' diye konuştu. 
     Bakan Çiçek, Türk yargı teşkilatının yeniden gözden geçirilmesi gerektiğini de dile getirerek, şunları kaydetti 
     ''Bu konuda yasal düzenleme Meclis'te yürürlük maddesi dışında Genel Kurul'da kabul edildi. Yasalarla eşzamanlı yürürlüğe koymak istediğimiz için o madde kabul edilmedi. TCK Tasarısı, Adalet Komisyonu'ndan geçti, Genel Kurul'da... Meclis'i Eylül'ün 3. haftasında olağanüstü toplantıya çağırmak istiyorum. Çok değişik sebeplerden dolayı TCK'nın bu dönem gerçekleşmesi gerekiyor. Ceza Muhakemeleri Usulü Kanunu, Adalet Komisyonu'nda Alt Komisyon'dadır. 150'ye yakın maddesi Alt Komisyon'da kabul edilmiştir. Arkasından da İnfaz Kanunu... Böylece Türkiye'de hukuki değişimin çok önemli ayağını teşkil eden 4 yasa, bu yıl içinde TBMM'den geçmiş olacaktır.'' Çiçek, Hukuk Usulü Muhakemeleri Kanunu ile ilgili çalışmayı bu yıl sonuna kadar bitireceklerini de ifade ederek, İdari Yargılama Usulü ile ilgili tasarının da önümüzdeki yasama döneminde TBMM'ye sevk edileceğini söyledi. 
     
     HUKUKÇU DEĞİL KANUN ADAMI... 
     Bu kadar önemli değişikliklerin ard arda gelmesinin eğitim ihtiyacını da ortaya koyduğunu anlatan Çiçek, şunları söyledi 
     ''Hukuk eğitimine yeteri kadar önem vermediğimizde, hukuk fakültelerinde hukukçu değil, kanun adamı yetiştirmiş oluruz. Türkiye'nin temel problemi de bundan çıkıyor. Keşke Hukuk Felsefesi dersi seçmeli değil, asli ders olsaydı. Belki bugün karşılaştığımız bir kısım sorunları o kadar büyük bir perspektiften bakıp çözme imkanına kavuşabilirdik. Her konuda yasa çıkarmak yerine hukukçu olmanın getirdiği bir vizyonla birçok konuyu çözüme kavuşturma imkanı olurdu.'' Bakanlığın eğitime verdiği öneme de işaret eden Çiçek, 8 bin 700 hakim ve savcının insan hakları eğitimi kurslarına katıldığını hatırlattı. 
     Hukuk devrimi yapılacaksa öncelikle meslek içi eğitimin önemli olduğunu dile getiren Çiçek, uygulayıcıların iyi yetişmesi gerektiğini söyledi. 
     Bakan Çiçek, ''Yarım hoca dinden eder. Yarım doktor candan eder. Yarım hukukçu da hem maldan, hem candan eder'' sözüne dikkat çekerek, hukukta yarım hukukçu olmayacağını, meslek içi eğitimin mutlaka gerçekleşmesi gerektiğini belirtti. 
     
     DİĞER KONUŞMALAR 
     Adil yargılamada savunmanın önemli yeri bulunduğunu ifade eden İstanbul Barosu Başkanı Kazım Kolcuoğlu da, CMUK Tasarısı'nda yer alan çapraz sorgulama sistemine atıfta bulunarak, avukat ve savcının aynı seviyede sorgulama yapmasının önemli olduğunu söyledi. 
     Kolcuoğlu, avukatların sorunlarına da işaret ederek, müvekkilleriyle görüşmek üzere cezaevlerine giden avukatların bazen üstlerinde cep telefonu unutabildiklerini, bunun bir suç teşkil etmediğini, ancak bu konuda açılan yüzlerce dava bulunduğunu, bunun da yargıyı meşgul ettiğini savundu. 
     Uluslararası Global Hukuk Eğitimi Programı IGUL Direktörü Prof. Dr. Feridun Yenisey de, Türkiye'de ceza adalet sistemi bulunduğunu, her türlü uyuşmazlığın mahkemeye gittiğini ve sistemin ağır işlediğini belirterek, TCK, CMUK, İnfaz Yasası ve Mahkemeler Teşkilatı Kanunu Tasarıları'nın yürürlüğe girmesiyle yeni sistem geleceğini anlattı. 
     Bu sistemle uyuşmazlıkların yüzde 95'inin mahkeme dışında çözüleceğini dile getiren Prof. Dr. Yenisey, doğrudan ve çapraz sorgunun yapılacağını söyledi. 
     Bu eğitim programının da soru sorma tekniklerinin bilinmesi ve çapraz sorgulama teknikleri için düzenlendiğini ifade eden Prof. Dr. Yenisey, yıl içinde 2 bin 400 kişinin kurs aldığını anlattı. 
     
     SANAL MAHKEME 
     Konuşmaların ardından, çapraz sorgu sisteminin örneklerle anlatıldığı bir ''Sanal Mahkeme'' kuruldu. Davalı, davacı ve tanık, bu mahkemede doğrudan ve çapraz sorgulandı. 
     Törende daha sonra, kursların son dönemine katılan 120 kişiye sertifikaları verildi. 
     
</TEXT>
</DOC>
