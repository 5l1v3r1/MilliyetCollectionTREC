<DOC>
<DOCNO> 274681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonyas06.html </URL>
<DATE> 2004/09/24/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
İnternetsiz hayat, internet kullanıcıları için zor... 
</HEADLINE>
<TEXT>

     ABD'de yapılan bir kamuoyu araştırması, internet kullanıcısı Amerikalıların yarısının, 2 haftadan daha fazla internetsiz kalamayacaklarını ortaya koydu. 
     Yahoo ile OMD medya grubu tarafından yayımlanan araştırma, sağladığı servislerle günlük hayatta çok önemli yer tutan internetin olmadığı bir hayatın, sanıldığının aksine internet kullanıcıları açısından çok zor olacağını gösterdi. 
     Araştırmaya katılanlar, seyahat rezervasyonları, dostlar ve aile üyeleriyle mesajlaşma ve ödemelerini yapma gibi kolaylıklar sağlayan internetin olmadığı bir hayatta ''kendilerini felçliymiş gibi hissedeceklerini'' söylediler. 
     Araştırma, internetten sonra insanların telefon rehberleri ve gazete gibi ''eski haberleşme araçlarını'' kullanmayı unuttuklarını veya bunları artık kullanmak istemediklerini de ortaya koydu. 
     Yahoo Satış Müdiresi Wenda Harris Millard da ''Bu araştırma, internetin 10 yıllık kısa bir sürede günlük hayatımızı pek çok şekilde nasıl değiştirdiğinin, belirgin bir göstergesidir'' dedi. 
     
</TEXT>
</DOC>
