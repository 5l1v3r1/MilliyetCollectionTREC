<DOC>
<DOCNO> 277803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonspo18.html </URL>
<DATE> 2004/10/06/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Del Bosque UEFA Kupası'nda zor ama ilgi çekici bir gruba düştük 
</HEADLINE>
<TEXT>

     Beşiktaş Teknik Direktörü Vicente Del Bosque, UEFA Kupası'nda zor, aynı zamanda da ilginç bir gruba düştüklerini söyledi. 
     Del Bosque, BJK Nevzat Demir Tesisleri'nde düzenlediği basın toplantısında, UEFA'nın bu sezon yeni bir uygulama başlattığını ve bunun takımları şaşırttığını ifade ederek, şunları söyledi 
     ''Önümüzde bu sistemle ilgili daha önce yaşanmış bir örnek yok. Dün ispanyol basınında da gördüğüm gibi, bizimki en zor grup olarak gösteriliyor. Bizim için ilginç bir grup. 4 Avrupa takımıyla beraberiz. Hepsinin stili farklı. İspanya ve İtalya ekipleri liglerindeki en iyi takımlardan. Steau Bükreş ve Standard Liege de kendi ülkelerinin iyi takımları. Taraftarlar için oldukça ilgi çekici maçlar olacak, değişik stiller karşı karşıya gelecek.'' Athletic Bilbao'nun takım iskeletini yıllardır koruyan bir ekip olduğunu anlatan İspanyol çalıştırıcı, '' ilk kurulduklarından beri yabancıları takımlarına almıyorlar. Yabancı derken sırf İspanya dışındakileri kastetmiyorum. Bask bölgesi haricinde kimseyi oynatmıyorlar. Bütün tarihi boyunca sürdürdüğü bir politika. Yavaş yavaş yeni oyuncuları çıkarıp güçlü bir takım haline geldiler. Herkes bunun farkına Trobzonspor maçlarında varmıştır'' diye konuştu. 
     Grupta ilk haftayı bay geçmelerinin sadece diğer takımları izlemek ve görmek açısından avantaj olabileceğini belirten Del Bosque, gruptan çıkmaları için 6 puanının yeterli olabileceğini söyledi. 
     
     BILBAO'DAN ÖVGÜ 
     Del Bosque, dün Bilbao'daki 4 radyo kanalı ile görüştüğünü ifade ederek, ''Onların Beşiktaş'ın zor bir takım olduğunu söylemeleri, hoşuma gitti. Takımımın Avrupa'da böyle bir imajının olması memnunluk verici. Beşiktaş'ın Avrupa'daki imajinı daha da yukarılara çıkarmak için elimizden geleni yapacağız'' dedi. 
     İspanyol çalıştırıcı, taraftarlara da seslenerek, ''Taraftarımızın UEFA Kupası maçlarında takımımıza maksimum destek vereceğine inanıyorum'' diye konuştu. 
     Şu anda düşünmeleri gereken tek şeyin lig maçları olduğunu vurgulayan Del Bosque, ''Önümüzdeki ayın 4'üne kadar rakipleri incelemek için vaktimiz olacak. Bilbao'yu yıllardır takip etmemiz avantaj. Şimdi sadece Türkiye ligini düşünmeliyiz'' diye konuştu. 
     
     ''HAKEMLER HAKKINDA KONUŞMAM'' 
     Vicente Del Bosque, Trabzonspor maçından sonra hakem kararları hakkında yapılan spekülasyonların hatırlatılması üzerine, ''Beşiktaş'ın taraftarı olsaydım ve antrenör sürekli hakemlerle uğraşsaydı, bu hoşuma gitmezdi. Benim hoşuma giden, antrenörün takımdan en iyi şekilde faydalanacak şekilde çalışması olurdu. Yöneticilere, taraftarlara iyi görünmek adına hakemlere saldırmam gerekiyorsa, bu iyi birşey değil. Ben ne ironik olarak, ne de direkt olarak hakemler hakkında konuşmak istemiyorum'' dedi. 
     Futbolcuların sinirli davranışlarının hatırlatılması üzerine Del Bosque, sözlerini şöyle sürdürdü 
     ''Her kartı bu olaya dahil etmek gerekmiyor. Çağdaş'a verilen kartlar futbol içinde olan şeyler. Çağdaş'ın centilmenlik dışı hareketleri olmadı. İbrahim'in kartı son dakikada oldu. O anda hakemin verdiği karara bağlı birşeydi. Ben futbolcuların heyecanlı olmasına bir fren getirmek istemiyorum. Benim hoşuma gitmeyen, sahadaki heyecanla kötü davranışı biraraya getirmektir.'' 
     
</TEXT>
</DOC>
