<DOC>
<DOCNO> 294255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sonyas08.html </URL>
<DATE> 2004/12/02/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Amerikalılar artık daha az evleniyor... 
</HEADLINE>
<TEXT>

     Bülent Keneş AA 

ABD'de ''bekarlık sultanlıktır'' felsefesinin her geçen gün daha da güç kazandığı, artık daha az kişinin evlendiği ve daha az kişinin boşandığı bildirildi. 
     2003 yılı verilerine göre 30-34 yaş grubundaki Amerikalı erkeklerin üçte birinin, kadınlarınsa dörtte birinin hiç evlilik yapmadıkları ifade edilirken, buna paralel olarak son yıllarda boşanma oranlarında da bir düşüş görüldüğü belirtildi. 
     ABD Nüfus Bürosu, rakamların 1970'e göre son yıllarda hiç evlenmeyen Amerikalıların sayısının dört kat arttığı anlamına geldiğini belirterek, bu yaşlarda evlilik oranlarının düşük olmasının belirli bir eğitim ve kariyer yapmadan evlenmeme gibi bir eğilimin sonucu olduğunu kaydetti. 
     Çiftlerin evlenmeden önce birlikte yaşamasının artık ABD'de bir tabu olmaktan çıkmasının da evlilik oranında bir düşüşe sebep olduğuna dikkat çekiliyor. 1970'lerde ilk kez evlenme yaşı ABD'de kadınlar için 20.8, erkekler için 23.2 iken bugün bunun sırasıyla 25.3 ve 27.1'e yükseldiği belirtildi. 
     1970'te 30-34 yaş aralığındaki kadınların sadece yüzde 6'sı hiç evlilik yapmazken, 2003 yılında bu oran yüzde 23'e yükselmiş durumda. Aynı yaş grubundaki erkekler içinse yüzde 9'luk oran yüzde 33'e çıkmış bulunuyor. 20-24 yaş grubundakiler içinse bu oran çok daha yükseliyor. 
     1970 yılında bu yaş grubundaki kadınlardan yüzde 36'sı bekarken, bu oran geçen yıl yüzde 75'e çıkmış durumda. Aynı yaş grubundaki erkekler içinse 1970'te yüzde 55 olan bekar oranı, geçen yıl yüzde 86'ya ulaştı. 
     Yaşlı Amerikalılar arasındaysa eğilimin tersine döndüğüne dikkat çekilirken, 1970 yılında 65 yaşın üzerinde olup da hiç evlenmeyenlerin oranı yüzde 8 iken, şu an bu oran yüzde 4'e düşmüş bulunuyor. Bu arada, 2003 yılında ABD'de yapılan tüm doğumların yüzde 35'inin evli olmayan annelerden olduğu belirtildi. Bunun 1970 yılına göre yüzde 11'lik bir artış anlamına geldiği kaydedildi. 
     ABD'de evlilik oranlarındaki düşüşe paralel olarak son yılarda boşanma oranlarında da bir düşüş görüldüğü belirtilerek, 1960 yılında her 1000 Amerikalı için 2.2 olan boşanma oranı, 1981'de 5.3'e yükseldi. 2001 yılındaysa boşanmalar her 1000 Amerikalı için 4'e düştü. 
     
</TEXT>
</DOC>
