<DOC>
<DOCNO> 277212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonspo20.html </URL>
<DATE> 2004/10/04/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yanal Hakan'ı teknik nedenlerden dolayı almadım 
</HEADLINE>
<TEXT>

     Futbol Milli Takımlar Teknik Direktörü Ersun Yanal, Galatasaraylı Hakan Şükür'ün aday kadroya çağrılmamasının tamamen teknik bir konu olduğunu söyledi. 
     Yanal, Polat Renaissance Otel'de düzenlediği basın toplantısında, Hakan Şükür'ün aday kadroya çağrılmamasıyla ilgili sorular üzerine, ''Onu kadroya almamanın nedeni tamamen teknik bir konu. Oyun anlayışımızda daha farklı oyuncularla oynayıp, takımı teknik anlamda düzenlemek adına böyle bir karar aldık'' dedi. 
     Hakan Şükür'ün milli takıma katkılarının ortada olduğunu vurgulayan Ersun Yanal, şöyle devam etti 
     ''Geldiğimden beri aynı tezi savunuyorum. Hakan Şükür çok önemli bir oyuncu. Milli takıma çok önemli katkıları oldu. Milli takım üzerinden kişiselleştirerek yorumlar yapmak yanlış. Bunlar hem onun kariyerine hem de milli takıma zarar verecektir. Tekrar söylüyorum kadroya alınmaması sadece teknik bir konu. Başka bir şeyin olması mümkün değil. Türk milli takımı bireylerin ön plana çıkarıldığı ve polemiklerin olduğu bir yer olmamalı. Bu her oyuncu için geçerli. Bu olayı böyle algılamalıyız. Bunun teknik boyutta kalması her açıdan yararlıdır. Kişiler üzerinde milli takımda polemik yaratmak kimseye fayda sağlamaz. Bence gündemde Kazakistan ve Danimarka maçları olmalı. Ulus olarak bu maçlara motive olmalıyız.'' 

     
</TEXT>
</DOC>
