<DOC>
<DOCNO> 271041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/ekonomi/eko03.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'En büyük 400'de iki Türk şirketi var 
</HEADLINE>
<TEXT>


Forbes dergisinin bu yıl beş kritere dayandırarak yaptığı 'dünyanın 400 büyük şirketi' sıralamasında Türkiye'den sadece Akbank ve Koç Holding yer aldı 

EKONOMİ SERVİSİ 

Amerikan Forbes dergisinin altı yıldan bu yana her yıl hazırladığı 'dünyanın en büyük 400 şirketi' listesine bu yıl Türkiye'den iki şirket girdi. Dünyanın en büyük şirketlerinin sıralandığı 'A Listesi'nde Akbank ve Koç Holding de listede yer aldı. A Listesi, basit bir yöntemle ve ağırlığı olmayan endekslere göre hesaplandı. Bu hesaplama yapılırken beş kriter dikkate alındı. 
Şirketlerin satış performansları, kazançlarındaki büyüklükler ve sermayelerindeki geri dönüşüm en önemli faktörler olarak değerlendirilirken, analistlerin içinde bulunulan yılda şirket hisselerinin yıllık performansları hakkındaki yorumları ve son 52 hafta içinde hisse değerindeki değişimler sıralamada etkili oldu. 
Koç Holding, 10.4 dolarlık piyasa değeri ve 11 milyar dolarlık satış rakamı ile 140'ıncı sıradan, Akbank da 5.1 milyar dolarlık piyasa değeri ve 2.9 milyar dolarlık satış rakamı ile 320'nci sıradan listeye girdi. Listede ABD'den 142 şirket yer aldı. İngiltere 32, Japonya 30, Almanya 20, Fransa 19 şirket ile temsil edilirken diğer Avrupa ülkelerinden 73, Afrika ve Latin Amerika'dan 20, Kanada'dan 16, diğer bölgelerden ise yedi şirket listede yer aldı. 

Gençler üst sıralarda 
Sadece şirket büyüklüklerine göre yapılmayan sıralama Microsoft gibi bazı büyük şirketlerin listenin sonlarında yer almasına neden oldu. Japon bankaları listedeki 'şüpheliler' olarak adlandırılırken Yahoo gibi bazı genç şirketlerin üst sıralarda yer alması dikkat çekti. Tüm bu faktörler dikkate alındığında geçen yıllarda listelerin üst sıralarında yer alan bazı firmaların bu yıl sonlara doğru gerilediği ya da hiç giremediği görüldü. 

A Listesi'nde ilk on Sırası Şirket 2003 cirosu Ülkesi 1. BP 252 milyar dolar İngiltere 2. ExxonMobil 237 milyar dolar ABD 3. Total 132 milyar dolar ABD 4. Allianz 112 milyar dolar Almanya 5. ConocoPhillips 105 milyar dolar ABD 6. Carrefour 89 milyar dolar Fransa 7. Siemens 87 milyar dolar Almanya 8. AIG 81 milyar dolar ABD 9. Nestle 71 milyar dolar İsviçre 10. McKesson 70 milyar dolar ABD 


</TEXT>
</DOC>
