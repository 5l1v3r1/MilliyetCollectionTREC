<DOC>
<DOCNO> 273328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun37.html </URL>
<DATE> 2004/09/20/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Özbekistan seçimlerinde kadınlara yüzde 30 kontenjan 
</HEADLINE>
<TEXT>

     Özbekistan Merkez Seçim Komisyonu Başkanı Börıtaş Mustafayev, 26 Aralık 2004 tarihinde yapılacak milletvekilliği seçimlerine ilişkin takvimin bugünden itibaren başladığını bildirdi. 
     Mustafayev, düzenlediği basın toplantısında, 25 Aralık 2004 gece yarısı sona erecek seçim sürecinde, her partiye eşit davranılacağını söyledi. 
     Ali Meclis'in alt kanadı olan Yasama Meclisi için 120 milletvekili seçileceğini ve bununla ilgili resmi seçim sonuçlarının en geç 5 Ocak 2005 tarihine kadar açıklanacağını kaydeden Mustafayev, 18 Eylül 2004 tarihinde yayımlanarak yürürlüğe giren seçim yasasındaki değişiklikle siyasi partilerin aday listelerinin en az yüzde 30'unun kadınlardan oluşturulması zorunluluğu getirildiğini belirtti. 
     Devletin, seçim kampanyalarında kullanılmak üzere, her milletvekili adayı için siyasi partilere 2.5 milyon sum yaklaşık 2 bin 500 dolar seçim yardımı yapacağını kaydeden Mustafayev, gazetecilerin, seçimlere katılma hakkı olmayan muhalefet partilerin adaylarıyla ilgili sorusuna da, ''Onlar, teşebbüs gruplarından bağımsız aday olabilirler'' dedi. 
     Ülkede, siyasi parti kurmak için asgari 20 bin imza, bağımsız aday gösterme hakkını elde etmek için sivil toplum örgütlerince oluşturulacak ''teşebbüs grubu''nun kurulması yönünde asgari 8 bin imzayla her milletvekili adayı için de ayrıca 300 imza toplanması gerekiyor. 
     Mustafayev, Cumhurbaşkanlığı Basın Merkezi'nde görevli Şirzad Kudrethocayev'in Merkez Seçim Komisyonu basın sözcülüğüne getirildiğini de bildirdi. 
     
</TEXT>
</DOC>
