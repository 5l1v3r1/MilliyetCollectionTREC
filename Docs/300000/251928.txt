<DOC>
<DOCNO> 251928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonsiy05.html </URL>
<DATE> 2004/06/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Emekli olamayan eski milletvekillerine ödenek... 
</HEADLINE>
<TEXT>

     AK Parti Bursa Milletvekili Altan Karapaşaoğlu, hizmet veya yaş nedeniyle emekli aylığı bağlanamayan eski milletvekillerine temsil tazminatı ödenmesine ilişkin yasa teklifi verdi. 
     Karapaşaoğlu'nun TBMM Başkanlığı'na sunduğu yasa teklifine göre, yasama görevi sona erdiği tarihte hizmet veya yaş nedeniyle emekli aylığı bağlanamayan milletvekillerine TBMM bütçesinden temsil tazminatı ödenecek. Ödendikçe faturası karşılığında Hazine'den tahsil olunacak tazminatlar, Emekli Sandığı Kanunu'na göre aylığa hak kazanıldığı tarihten itibaren kesilecek. 
     Milletvekilliği görevi devam ederken veya sona erdikten sonra ölenlerin hizmet sürelerinin az olması nedeniyle aylık bağlanamayan dul ve yetimlerine de temsil tazminatı ödenecek. Bu tazminatlar da ödendikçe faturası karşılığında Hazine'den tahsil olunacak. Teklifin geçici maddesi uyarınca da bu kanun, yürürlük tarihinden önce milletvekilliği görevi sona erenler ile vefat edenlerin dul-yetimleri hakkında da uygulanacak. Ancak bunlara geçmiş süreler için herhangi bir ödeme yapılamayacak. 
     
</TEXT>
</DOC>
