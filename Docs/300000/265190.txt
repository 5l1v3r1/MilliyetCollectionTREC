<DOC>
<DOCNO> 265190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/axspo02.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener düğmeye bastı 
</HEADLINE>
<TEXT>


Teknik Direktör Daum, dört aşamalı bir plan yaptıklarını belirtti, uzun vadedeki en büyük hedeflerinin 100. kuruluş yıldönümünü kutlayacakları 2007'de Avrupa'da da başarıyı yakalamak olduğunu söyledi 


İlginç yorum 
SARI - Lacivertli ekibin teknik patronu Christoph Daum, yönetim ile birlikte uzun vadeli planlamaları yürürlüğe koyduklarını söyledi. Uzun vadede öncelikle 100. kuruluş yıldönümü olan 2007'de uluslararası arenada da başarıyı hedeflediklerini belirten Alman hoca, sözleşmesinin uzatılmasına yönelik planlamayı son sıraya koydu. Daum, bu konudaki soruya, "Fenerbahçe'yi şahsımdan daha önemli görüyorum. Ama bazen 4. nokta, en önemlisi olabilir yorumunu yaptı. 

Garanti verdi 
BAŞKAN Aziz Yıldırım ve yönetimi adeta yere göğe sığdıramayan Daum, "Tüm sorunlar, yönetimle görüşülerek giderildi. Aramızdaki tüm yakınlık ve işbirliği aynı şekilde devam ediyor" dedi. Fenerbahçe'nin hocası, "Kendimi kalben ve kafa olarak, Fenerbahçe ve tüm Türkiye ile özdeşleştirmekteyim. Fenerbahçe birçok Avrupa kulübüne lider konumda. Türkiye'yi Avrupa'da layıkıyla temsil edeceğiz" diye konuştu. Daum'un, kulüp ve kendisiyle ilgili dört maddelik planlaması şöyle 
1- 2004 - 2005 sezonu şampiyonluğu ve rüyalarımızı süsleyen Türkiye Kupası'nı almak. 
2- Şampiyonlar Ligi'nin ilk aşamasında başarılı grafik çizmek. 
3- Takımın gençleştirilmesinin sürdürülmesi. Gençleri profesyonel takım için yetiştirmek, takıma monte etmek ve aynı zamanda mümkün olan en büyük başarıyı yakalamak. 
4- Gelecek yıllarda başarılı bir işbirliğin devamı, yani süren sözleşmenin uzatılması. 

Rüştü'ye 'dön' çağrısı 

Fenerbahçe, eski kalecisine resmi transfer teklifini götürdü 

YUSUF KOBAL 

Randevu verildi 
BAŞKAN Aziz Yıldırım'ın, "Kırgınım ama kendisine kapımız açık" sözlerinin ardından Fenerbahçe, eski kalecisi Rüştü'ye dün transfer teklifinde bulundu. Milli kaleciye, menajerleri aracılığıyla resmi teklif yapılırken, masaya oturmak için İstanbulspor maçı sonrasına randevu verildi. Ayrıca menajerlerden Barcelona'nın Rüştü'yü kiralık olarak verme şartları konusunda araştırma yapmaları istendi. 

Ve Rüştü konuştu 
BARCELONA ile temasa geçmeye hazırlanan yönetim, daha sonra da milli kaleciyle pazarlığa oturacak. Bu arada Aziz Yıldırım'ın, dövülmesi ile ilgili olaylar hakkında açıklama yapmaması nedeniyle sitem ettiği Rüştü suskunluğunu bozdu. Tecrübeli eldiven, "İlk ve son kez konuşuyorum. O gün yaşadığım olaylarla camianın, başkanın ya da yönetimin ilgisi olduğunu hiçbir zaman düşünmedim" dedi. 

Kırgınlık yaşıyor 
RÜŞTÜ Reçber, olaylarda rolü olan kişilerden birinin kongre üyesi yapılmasından dolayı da kırgınlığını dile getirdi. Milli kaleci, "Biraz kırgın da olsam, bu benim değil Fenerbahçe'nin ortak kararıdır. Ben de futbolu bırakınca yıllarımı verdiğim kulübüme üye olacağım. Ve artık bu konuyla anılan, tartışılan Rüştü olmak istemiyorum. Artık bunları kafamdan sildim" ifadelerini kullandı. 

Yılan paniği 

FENERBAHÇE dün akşamki çalışmayla İstanbulspor maçının hazırlıklarını tamamlarken, antrenman sahasına giren yılan oyunculara kısa süreli bir panik yarattı. Kaleci Recep, koşu sırasında sahada dolaşan yılanı görüp, görevlileri uyardı. Yılan daha sonra sopayla etkisiz duruma getirildi. İdmana sakatlığı nedeniyle tedavisi süren Kemal'in dışında tüm oyuncular katıldı. Daum, iyileşen Deniz Barış'a kadroda yer aramaya başladı. 


</TEXT>
</DOC>
