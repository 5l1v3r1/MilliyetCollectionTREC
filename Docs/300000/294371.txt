<DOC>
<DOCNO> 294371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yazar/zbirand.html </URL>
<DATE> 2004/12/03/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Gül, Kıbrıs'ta son noktayı koydu 
</HEADLINE>
<TEXT>


Rumlar çok çocuksu bir taktik izliyorlar. 
Avrupa Birliğini bir şantaj aracı gibi görüyorlar. Tam üye olduklarına göre, her istediklerini kabul ettirebileceklerini sanıyorlar. 
Türkiye'yi de herhalde geri zekalı veya diplomasi bilmeyen bir ülke olarak niteliyor olacaklar ki, kurdukları tuzaklara kolaylıkla düşeceğimizi umuyorlar. 
Baksanıza, 17 Aralık öncesinde Türkiye'ye kabul ettirmek için başta 7, ardından yavaş yavaş 2'ye kadar inen bir istek listesiyle ortaya çıktılar. Bugün geldikleri nokta daha da kötü. İstediklerinin hiçbirini kabul ettiremiyorlar. Sadece, tanınma konusunda genel bir tavsiye cümlesinin ötesine bir türlü geçemiyorlar. 
Papadopulos hükümeti sinir içinde. AB'den tam destek bulamadığı taktirde sorun yaratacaklarını belirtiyorlar. 
Papadopulos, hem Avrupa Birliğini, hem de çözüm arzulayan herkesi aldattı. İstiyormuş gibi göründü, Denktaş'ın da yardımıyla referandumdan HAYIR oyu çıkmasını sağladı. BM Genel Sekreterinden, Komiser Verheugen'e kadar herkes için Papadopulos, oyunu bozan taraftır. 
Şimdi, hiç değilse yaptıklarının bir bölümünü ödemelidir. Hem dünya'yı kandır, hem Kıbrıs Türklerini cezalandır, sonra da pişkin şekilde AB'nin karşısına geçip "Aman Türkiye'ye bizi tanıma koşulu koymadan müzakere tarihi vermeyin" diye baskı yapmaya kalk... 
Pes doğrusu... 
Kabul ediyorum, bundan önce aynı yaklaşımı bizler de sergiledik. Defalarca kabul ediyormuşuz gibi davranıp sonradan vazgeçtik. 
Kabul ediyorum, dün dündü. Bugün bugündür. Referandum ve Annan planı geride kalmış, şimdi yeni bir sayfa açılmıştır. 
Ancak herşeye rağmen, AB'nin bu şantaja boyun eğmesini, Kıbrıs Türklerine verdikleri sözleri tutamazken, bir de KKTC'nin yok edilmesini istemesini kimse kabul edemez. 
AB'nin de bu kadar miyop olamayacağı ortada. 
Abdullah Gül, bence son noktayı koydu. 
"Çözüm olmadan tanınma olmaz" diyerek, Ankara'nın elini açıkça gösterdi. 
Tabii olmaz. Papadopulos efendi bu işi çok kolay, çok bedava sanıyor galiba. 
Hayır, değil. Önce masaya oturup Annan planı temelinde bir çözüme varırsınız, ardından tanınırsınız. 
AB istediği kadar havuç göstersin, Kıbrıs'ı körü körüne tanımayı Ankara'ya kabul ettiremez. 



CHİRAC, TÜRKİYE KONUSUNDA RAHATLADI Fransız Sosyalist Partisi, Devlet Bakanı Chirac'a derin bir nefes aldırdı. Çarşamba akşamı yapılan oylamada, Sosyalistler Avrupa Birliği Anayasası referandumuna EVET oyu vermeyi kararlaştırdılar. 
Bu karar, özellikle Chirac açısından çok önemli. Zira Anayasanın reddi, AB'yi birbirine sokacak, Fransa'nın ve Chirac'ın büyük prestij kaybına uğramalarıyla sonuçlanacaktı. Sosyalistler HAYIR deseler, referandum tehlikeye girecekti. Sırf bu tehlikeyi uzaklaştırabilmek için, Türkiye ile müzakerelerin başlama tarihini erteleme planlanıyordu. Sosyalistler için, Türkiye'ye karşı çıkmakla, Chirac'a muhalefet etmek aynı şeylerdir. 
Başkan Chirac'ın eli şimdi biraz daha rahatladı. Türkiye müzakerelerini erteletmeye ihtiyacı kalmadı. Ankara'nın önü biraz daha açıldı. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
