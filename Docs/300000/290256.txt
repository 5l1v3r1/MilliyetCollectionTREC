<DOC>
<DOCNO> 290256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur44.html </URL>
<DATE> 2004/11/19/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Gaspçıları altın künyedeki parmak izleri ele verdi... 
</HEADLINE>
<TEXT>

     Bursa'da bir kişinin ellerini ve ayaklarını bağladıktan sonra eşyalarını gasp eden zanlıları, olay yerinde düşürdükleri altın künyedeki parmak izleri ele verdi. 
     Alınan bilgiye göre, Altıparmak Mahallesi'nde oturan abisini ziyarete giden Ümit Uysal, açık olan kapıdan girdiğinde bıçaklı 2 kişiyle karşılaştı. Uysal'ı yere yatırarak elleri ve ayaklarını bağlayan zanlılar, içinde cep telefonu, 30 milyon lira, altın künye ve çeşitli bankalara ait kredi kartlarının bulunduğu cüzdanı alarak kaçtı. 
     Uysal'ın şikayetçi olması üzerine eve gelen güvenlik güçleri, evde bir altın künye buldu. Yapılan incelemede, künyede bulunan parmak izinin daha önceden de çeşitli suçlardan kaydı bulunan Soner K'ya ait olduğu tespit edildi. 
     Güvenlik güçleri, bunun üzerine Soner K. ve Savaş G. ile olayla ilgisi bulunduğu belirlenen Adem G'yi gözaltına aldı. Zanlıların, ''Bıçaklı gasp'' suçundan adliyeye sevk edildiği bildirildi. 
     
</TEXT>
</DOC>
