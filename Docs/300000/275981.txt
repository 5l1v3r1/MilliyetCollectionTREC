<DOC>
<DOCNO> 275981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo30.html </URL>
<DATE> 2004/09/29/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
İspanyol basını ''Türk tehlikesi En önemli silahları Gökdeniz ve Fatih" 
</HEADLINE>
<TEXT>

     UEFA Kupası 1. tur rövanşında yarın yapılacak Athletic Bilbao-Trabzonspor karşılaşması öncesi İspanyol basını maça geniş yer verdi. 
     Gazetelerin Bask bölgesi baskılarında Trabzonspor'un gelişi büyük yer tutarken, ''Türk tehlikesi'' başlığını atan El Mundo Deportivo gazetesi, Trabzonspor'dan Gökdeniz ve Fatih'i ön plana çıkarttı. 2 Türk futbolcunun Trabzonspor'un ''en önemli silahlı'' olduğunu yazan gazete ayrıca Türk takımının kazanmak için Bilbao'ya geldiği yorumunu yaptı. 
     Athletic Bilbaolu futbolcu İsmael Urzaiz'in açıklamalarına da yer veren El Mundo'da Urzaiz'in şu cümlelerine yer verildi 
     ''Trabzonspor'da isim yapmış oyuncular değil, erkek gibi oyuncular var. Fatih ve Gökdeniz başta olmak üzere 4-5 iyi futbolcuları var. Onların sahada rahat olmamaları için çalışacağız. Biz çok hızlı bir defansa sahibiz.'' 
     
     MARCA VE EL CORRERO CEPHESİ 

     Marca gazetesi ise ''Bilbaolu aslanların, Türkleri tur dışına atacaklarından şüpheleri yok'' ifadesini ön plana çıkararak, Athletic Bilbaolu futbolcuların, taraftarlarından maç boyunca büyük destek istediğini yazdı. 
     Konuya yer veren diğer bir gazete El Correo da Athletic Bilbao'nun uzun yıllar sonra Avrupa'da çok önemli bir 90 dakikaya çıkacağını kaydedip, ''Ak mı, kara mı, 90 dakika sonra belli olacak'' yorumunu yaptı. 
     Bu arada Trabzonsporlu futbolcuların, İspanyol gazetecilere sürekli ''No Spanish'' diyerek İspanyolca bilmediklerini söylemelerine rağmen, ''Vamos a ganar'' kazanacağız ifadesini çabuk öğrendikleri belirtildi. 
     Öte yandan Athletic Bilbao Kulübü Başkanı Lamikiz'in, bu akşam, Trabzonsporlu yöneticilere yemek vereceği bildirildi. 
     
</TEXT>
</DOC>
