<DOC>
<DOCNO> 292912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur41.html </URL>
<DATE> 2004/11/28/ </DATE>
<TIME> 21.32 </TIME>
<AUTHOR>  </AUTHOR>
<HEADLINE>
Marmara Denizi'nde 3.5 metre boyunda köpekbalığı yakalandı 
</HEADLINE>
<TEXT>

     Marmara Denizi'nde 3 gün önce yakalanan 3.5 metre boyundaki köpekbalığı, Büyükçekmece Gürpınar'daki bir balıkçıda sergileniyor. 
     Gürpınar açıklarında balıkçı ağlarına takılan, 300 kilogramın üzerinde ağırlığa sahip ve 3.5 metre uzunluğundaki ''camgöz'' türü köpekbalığı, sergilendiği Balıkçı Kenan'da vatandaşların ilgisini çekiyor. 
     Bozulmaması amacıyla içine doldurulan buz kalıplarıyla ağzı açık biçimde sergilenen köpekbalığı, sivri dişleriyle etkileyici bir görüntü oluşturuyor. 
     Balıkçı Kenan Balcı, Marmara'da bu büyüklükte bir camgöz köpekbalığının nadir görüldüğünü belirterek, İstanbul sahillerinde uzun süredir bu kadar büyük bir balık yakalanmadığını söyledi. 
     Balığı yakalayanların ağları çektiğinde hayrete düştüklerini anlatan Balcı, köpekbalığının hamsi sürüsünü kovalarken Çanakkale Boğazı'ndan Marmara Denizi'ne geçtiğini tahmin ettiklerini kaydetti. 
     Kenan Balcı, müşterilerin ve basın mensuplarının ilgi göstermesi nedeniyle köpekbalığını 1 hafta daha sergilemeye devam edeceklerini belirterek, balığı daha sonra incelemek için isteyen İstanbul Üniversitesi Su Ürünleri Fakültesi'ne vereceklerini bildirdi. 
     
</TEXT>
</DOC>
