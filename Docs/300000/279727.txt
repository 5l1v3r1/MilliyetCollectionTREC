<DOC>
<DOCNO> 279727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko25.html </URL>
<DATE> 2004/10/13/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Erdoğan Kişi başına gelir 4 bin 84 dolara doğru gidiyor 
</HEADLINE>
<TEXT>

     Başbakan Recep Tayyip Erdoğan, 3 Kasım'da kişi başına milli gelirin 2 bin 600 dolar olduğu Türkiye'nin, şu anda yapılan hesaplamalara göre 4 bin 84 dolara doğru gittiğini söyledi. 
     Erdoğan, 4. Uluslararası İstanbul Perakende Konferansı'nda yaptığı konuşmada, IMF'nin Uluslararası Para Fonu üst düzey yetkililerine söylediği gibi Türkiye'de bir ekonomik rönesans yaşanıyorsa, bunu, Türkiye'nin geleceğine inanan siyasi iradenin, bu ülkenin sokaklarında, pazarlarında, alışveriş merkezlerinde yeşeren gelecek hayaliyle buluşmasıyla başardığını kaydetti. 
     Bunun çok açık ortada olduğunu dile getiren Erdoğan, ''Bu, sokaktaki bakkal dükkanından tutun, şehirlerimizin en önemli noktalarındaki merkezler, dev marketlere kadar bu şekilde gelişme göstermiştir'' dedi. 
     Türkiye'nin hızla büyümesini devam ettirdiğini belirten Erdoğan, şöyle devam etti 
     ''Belki bunu zaman zaman şok büyüme şeklinde ifade edenler de oldu ama bazı rahatsızlıklardan kurtulmanın yollarının da şoklamadan geçtiğini de hiçbir zaman unutmamamız gerekir. Bu yıl, yüzde 5 olarak belirlediğimiz büyüme hızının, şu anda yüzde 10'ların üzerinde bir rakama ulaşacağının görülmesi, işte bu şoklamanın çok açık, net bir ifadesidir.'' Başbakan Erdoğan, enflasyondaki düşüşe de değinerek, enflasyonun yıl sonunda yüzde 12'nin altında bir oranda gerçekleşebileceğini söyledi. 
     Büyümenin istihdam rakamlarına da yansımaya başladığını kaydeden Erdoğan, geçen yılın ikinci çeyreğinde yüzde 10 olan işsizliğin bu yıl yüzde 9,3'e gerilediğini anlattı. Erdoğan, ''Henüz rakamlar istediğimiz büyüklükte değil. Ancak bu bir başlangıçtır'' dedi. 
     
     ''YERLİ SERMAYENİN YATIRIMI 20 MİLYAR DOLAR'' 
     Teşvik Yasası'yla Türkiye'de bir değişimin ve dönüşümün başladığını kaydeden Erdoğan, 36 ili kapsayan yasayla ilgili çalışmaların yoğun bir şekilde devam ettiğini ve bu illerin adeta şantiye haline döndüğünü ifade etti. 
     Recep Tayyip Erdoğan, Temmuz sonu itibariyle yerli sermayenin yatırıma harcadığı paranın 20 milyar dolar olduğuna dikkat çekerek, şöyle konuştu 
     ''Bu çok önemli bir adımdır. Yıl sonuna kadar, şu anda Sanayi ve Ticaret Bakanlığı ile Devlet İstatistik Enstitüsü'nün yaptığı çalışmalar neticesinde, yeni bir değerlendirmeyle, teşvik yasası kapsamını ülke genelinde biraz daha genişletmenin çalışmalarını yapıyoruz. 
     Bu çalışmalardan sonra bu il sayıları artacak ve inanıyorum ki, yatırımcılarımız bu illerde farklı bir şekilde yatırım hacmini genişleteceklerdir. Her yeni yatırımla açılan her fabrika, her mağaza, her üretim tezgahı, her işletme istihdamı büyütecektir.'' Türkiye'nin nasıl bir canlanma içinde olduğuna ve özel sektörün devletten beklemeden kendi geleceğini çizmek üzere harekete geçtiğine, kendi potansiyelini ortaya koyduğuna ve kendi vizyonunu şekillendirdiğine tanık olduklarını dile getiren Erdoğan, ''Bugün burada olduğu gibi ekonomi yönetimine yardımcı olan, çok büyük katkı sağlayan ve hatta ilham veren bilinçli, etkili, çağdaş sektörel adımlar atılıyor'' dedi. 
     AB konusundaki gelişmelerin genel iyileşme tablosunu daha da hızlandıracağını ve güçlendireceğini vurgulayan Erdoğan, 4. Uluslararası Perakende Günleri'nin AB sürecinde çok fazla anlamlar ifade ettiğine inandığını söyledi. 
     
     ''MİLLİ GELİR 4 BİN 84 DOLARA DOĞRU GİDİYOR'' 
     6 Ekim'de açıklanan İlerleme Raporu'na da değinen Erdoğan, ''Raporla ilgili çok şeyler söylendi, söyleniyor ve söylenecek. Bunu bir kenara bırakmamız mümkün değil. Ben bunlardan istifade de ediyorum. AB üyesi ülkelerin bu konudaki değerlendirmelerini farklı yerlere çekmek mümkün'' dedi. 
     Erdoğan, Türkiye'de bu işin savunmasını yapan, AB yolunda kendileriyle birlikte hareket eden siyasi, sivil toplum örgütleri ve bazı vatandaşların bu değerlendirmelere katıldığı gibi, bunun karşısında dikilenlerin de olabileceğini ifade ederek, şöyle devam etti 
     ''Bu tabii ki, demokrasinin fıtratında, ruhunda olan bir gerçektir. Ama şunu bir tarafa koyamayız bu süreci AB olumsuz etkilemek suretiyle, psikolojide yıkım diyebileceğimiz olumsuz havayı doğurmaya kimsenin hakkı yoktur. Hükümetimiz bu konuda kararlıdır. Eksiklikler olabilir. Bugüne kadar bu eksikliklerin giderilmesi için nasıl mücadele ettiysek, bundan sonra da mücadelemizi yapacağız. Ama burada bir gerçek var. Türkiye, bu ilerleme raporunda, Kopenhag Siyasi Kriterleri'yle ilgili, net, samimi olarak üzerine düşeni yerine getirmiştir tespiti, aslında bu İlerleme Raporu'nun ana temasıdır. Bazı eksikler var, yok askıya alınabilir, yok ucu açık... Bunların hiçbirisi bana göre önemli değil. 
     Bu, Türkiye'nin geleceğe yönelik performansıyla alakalıdır. Eğer Türkiye, geleceğe yönelik performansını ortaya koyarsa ki koyuyor ve koyacak, 3 Kasım'da kişi başına milli gelirin 2 bin 600 dolar olduğu Türkiye, şu andaki yaptığımız hesaplamalara göre 4 bin 84 dolara doğru gitmektedir, bu rakamla Türkiye, ne gibi bir sıçrama yaptığını ortaya koymaktadır.'' Erdoğan, ''Biz kararlı adımlarımızı devam ettirdiğimiz sürece, ki atıyoruz, bizim bu hızımızı kesmeye kimsenin gücü yetmez'' dedi. 
     
     ''KABUĞUNU KIRARAK DÜNYAYA AÇILAN BİR MİLLETİZ'' 
     Türk insanının yaşam standardını yükseltmeyi hedeflediklerini ve bunun için atılması gereken bütün adımları atacaklarını dile getiren Erdoğan, sözlerini şöyle tamamladı 
     ''Biz artık kendi kabuğu içinde yaşam mücadelesi veren bir toplum değiliz. Bu kabuğunu kırarak dünyaya açılmış, açılan bir milletiz. Bunu özellikle ifade etmek durumundayım ve bunu başarmaya mecburuz. Her alanda, siyasette, ekonomide, kültürde, eğitimde, hepsinde bunu başarmaya mecburuz.'' Bu arada, Başbakan Recep Tayyip Erdoğan'a, konuşmasından önce perakende sektörünün simgesi olan bir rozet takıldı. 
     
</TEXT>
</DOC>
