<DOC>
<DOCNO> 296071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/axdun02.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Komisyon Tarihe odaklanın 
</HEADLINE>
<TEXT>


GÜVEN ÖZALP Brüksel 


NATO Dışişleri Bakanları Toplantısı'na katılmak üzere Brüksel'e gelen Dışişleri Bakanı Abdullah Gül'ün temasları Avrupa Birliği'ne AB odaklandı. Gül, bu çerçevede dün ilk temasını AB Komisyonu'nun Genişlemeden Sorumlu Üyesi Olli Rehn'le gerçekleştirdi. Gül'e "Sıkıntılarınızın büyük bölümüne hak veriyoruz, ancak önemli olan tarih" mesajı verildi. 
Görüşmede Gül, AB Dönem Başkanı Hollanda tarafından hazırlanan taslak belgeden duyulan rahatsızlığı gündeme getirdi. Gül, "açık ve net tarih" beklentisini tekrarlayarak Komisyon'dan yardım istedi. Komisyon ise 17 Aralık'ta Türkiye'nin müzakerelere başlaması konusunda olumlu ve açık bir karar çıkacağına inandığını iletti. Türkiye'nin rahatsızlığına önemli ölçüde hak verdiğini ileten Komisyon, "Metinde bazı iyileştirmelere gidilebilir ancak esas olan tarih verilip müzakerelere başlanmasıdır" mesajını verdi. Rehn, üyelik dışı alternatif yaklaşımların kendileri açısından da kabul edilemez görüldüğünü iletti. 
Gül, görüşme sonrası yaptığı açıklamada, "Açık ve net bir tarih ile tam üyelikle sonuçlanacak bir karar bekliyoruz. Bunun dışında hiçbir şeyi kabul etmeyiz" dedi. Gül, müzakere sürecinin sürdürülebilir olması gerektiğini de sözlerine ekledi. Gül, bugün de İspanyol, İtalyan ve Alman meslektaşlarıyla bir araya gelerek destek arayacak. 

Denge zor bozulur 
Bu arada dün bir araya gelen AB Daimi Temsilciler Komitesi COREPER toplantısında bir uzlaşı çıkmadı. AB kaynakları Rumların tanıma konusunda bastırdıklarını ve son taslağın daha ileri götürülmesini istediklerini belirtiyorlar. Diğer konularda ise ikinci taslakla belli bir denge oluştuğunu ve geniş çaplı değişiklik beklenmediği kaydediliyor. 


</TEXT>
</DOC>
