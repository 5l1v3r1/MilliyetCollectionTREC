<DOC>
<DOCNO> 250048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/22/son/sontur30.html </URL>
<DATE> 2004/06/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
İsmail Nacar ile Zekeriya Beyaz'ın "İran ajanı" davası... 
</HEADLINE>
<TEXT>

     Yazar İsmail Nacar'ın, kendisine ''İran ajanı'' diyerek hakaret ettiği iddiasıyla hakkında dava açtığı İstanbul Üniversitesi İlahiyat Fakültesi öğretim üyesi Zekeriya Beyaz, ''İran ajanı olduğu basın yoluyla kamuoyuna mal olmuş kişinin bu vasfını açıklamak suç değildir'' görüşünü savundu. 
     AA muhabirinin aldığı bilgiye göre, Nacar, 2003 yılında iki ayrı televizyon kanalında tartışma programına katıldıkları Zekeriya Beyaz'ın, kendisine hakaret ettiği iddiasıyla, Ankara 5. Asliye Ceza Mahkemesi'nde şahsi hakaret davası açtı. 
     Üsküdar Asliye Ceza Mahkemesi kanalıyla mahkemeye savunmasını gönderen Beyaz, suçlamaları reddetti. 
     Beyaz, savunmasında, Nacar'ın, kendi katıldığı programlara telefonla iştirak ederek hakaret içeren konuşmalar yaptığını, kendisini tahrik ettiğini, zaman zaman da Hizbullah'ı övdüğünü ileri sürdü. ''Durup dururken böyle bir suçlamada bulunmuş değilim'' diyen Beyaz, ''Nacar'ın geçmişini ve gerçek yüzünü ortaya çıkarmak zorunda kaldığını'' ifade etti. 
     Nacar'ın, ''Ayetullah Humeyni'nin iktidara gelmesinden sonra İran yanlısı faaliyetlere başladığını'' iddia eden Beyaz, şunları söyledi 
     ''Kendisi İran elçilerinin toplantılarına katılmış, İran elçisi ile kol kola gezmiş, İran'a asılsız seferler düzenlemiş, daha da ileri giderek Atılım adında bir dergi çıkarmıştır. Bu dergide Humeyni, İran ve Hizbullah'ın propagandalarını yapmıştır. O dönemde adı 'İran ajanı' olarak yayılmıştır. 
     Şimdi bankayı boşaltan birine hortumcu ya da hırsız demek suç mudur Çünkü bunların bankayı soydukları, milletin parasını çaldıkları kamuoyuna basın yoluyla mal olmuştur. Dolayısıyla İran ajanı olduğu basın yoluyla kamuoyuna mal olmuş kişinin bu vasfını açıklamak suç değildir.'' 
     
     ''BEDAVA DERGİ PARASINI NEREDEN BULDU '' 
     Beyaz, ifadesinin yanında mahkemeye ayrıca Atılım Dergisi'nin 23 Ekim 1981 tarihli İran İslam Dergisi Özel Sayısı'nı sunarak, derginin son sayfasında sayının ücretsiz olduğunun belirtildiğini söyledi. Beyaz, ''Onbinlerce hatta yüzbinlerce bastırılıp bedava dağıtılan derginin parasını nereden almıştır 'Bu kişi Türkiye taraftarı mı İran taraftarı mı' diye soruldu. Ben de 'PKK kuryeliğine soyunan' dedim'' diye konuştu. 
     Nacar'ın avukatı aracılığıyla mahkemeye sunduğu dava dilekçesinde, 2003 yılındaki iki televizyon programında Beyaz'ın kendisi hakkında ''İran ajanı'' diyerek hakaret ettiği ileri sürülüyor. Dilekçede, Beyaz'ın, Türk Ceza Kanunu'nun TCK 480 4. maddesi uyarınca 6 aydan 3 yıla kadar hapis cezasına çarptırılması isteniyor. 
     
</TEXT>
</DOC>
