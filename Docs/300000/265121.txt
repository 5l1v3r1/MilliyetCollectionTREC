<DOC>
<DOCNO> 265121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/son/sonyas06.html </URL>
<DATE> 2004/08/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
"Jurassic Park IV" geliyor... Dinozorlar, sokaklara dökülecek .. 
</HEADLINE>
<TEXT>

     Jurassic Park'ın huzursuz sakinleri beyazperdeye hızlı bir dönüş yapmaya hazırlanıyor. Serinin dördüncü halkasında dinozorlar sokaklara dökülerek dehşet saçacak. 
     Internetteki ''darkhorizons'' sitesinin haberine göre, serinin üçüncü filminde kamera arkasına geçmeyen Steven Spielberg de hayata 1993 yılında gözlerini açan ''çocukları'' için bu kez kolları sıvadı. 
     Spielberg'in Tom Cruise ile el ele verdiği ve sinema tarihinin en pahalı yapımı olacak''War of the Worlds'' isimli filmden sonra dinozorlar parkına geri dönmeye hazırlandığı ifade edildi. 
     Filmin senaryosunun ana fikrini de ünlü yönetmenin ortaya attığı belirtildi. 
     
     DİNOZORLAR SOKAKLARA DÖKÜLÜYOR 
     ''Jurassic Park'' her ne kadar sahalara geri dönse de film büyük bir kan kaybıyla seyirciyle buluşacak. 
     Filmde Dr.Alan Grant rolünü üstlenen Sam Neill ile Ian Malcolm'u canlandıran Jeff Goldblum yer almayacak. Huysuz dinozorların Goldblum ile Neill'ın yerine geçecek rol arkadaşları ise henüz belirlenmedi. 
     Senaryosunu Bill Monahan ile John Sayles'in kaleme aldığı filmde dinozorlar mahsur kaldıkları adadan kaçarak soluğu Amerika ve Meksika sokaklarında alacak. 
     Sokaklarda dehşet saçacak dinozorları yakalamak ise Birleşmiş Milletler tarafından özel olarak oluşturulacak birliğe düşecek. Birliği ise Nick Harris adlı emekli bir asker komuta edecek. 
     
     DİNOZORLAR ÖNCEKİ FİLMLERDE NELER YAPMIŞTI 
     Jurassic Park'ta dehşet saçan çılgın dinozorlar, hayata gözlerini 1993 yılında açtı. 
     Sinemanın harika çocuğu Steven Spielberg'in kamera arkasına geçtiği film, Michael Crichton'ın öyküsünden sinemaya aktarıldı. Sam Neill, Laura Dern, Jeff Goldblum, Richard Attenborough, Bob Peck ve Martin Ferrero'nun rol aldığı film, o dönemde görsel efektlerin en başarıyla beyazperdeye aktarıldığı yapım olduğu için ilgiyle karşılandı. 
     Dinozorları görsel efektlerle beyazperdeye taşıyan seri, 1997'de ''Jurassic Park Kayıp Dünya-Lost World Jurassic Park'' ile devam etti. Spielberg'in ikinci kez kamera arkasına geçtiği filmin kadrosunda bu kez Oscarlı ünlü oyuncu Julianne Moore da vardı. 
     Serinin üçüncü halkası olan ''Jurassic Park-3'', 2001'de izleyiciyle buluştu. Bu kez Spielberg'in yerini Joe Johnston alırken, Hollywood'un genç aktrislerinden Tea Leoni de projeye renk katan oyuncular arasında yer aldı. 
     
</TEXT>
</DOC>
