<DOC>
<DOCNO> 295222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy28.html </URL>
<DATE> 2004/12/06/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Putin İki ülkenin terörle mücadele konusundaki yaklaşımları aynı 
</HEADLINE>
<TEXT>

     Rusya Devlet Başkanı Vladimir Putin, Türkiye ile Rusya'nın terörle mücadeledeki yaklaşımlarının aynı olduğunu söyledi. 
     Putin, Çankaya Köşkü'nde Cumhurbaşkanı Ahmet Necdet Sezer ile yaptığı ortak basın açıklamasında, Sezer ile daha önce üç kez görüştüklerini hatırlatarak, ikili ilişkilerin gelişmesinde oynadığı rolden dolayı Sezer'e teşekkür etti. 
     Ziyaretini ''çok zamanında yapılmış bir girişim'' olarak niteleyen Putin, Sezer ile yaptığı görüşmelerde ikili ilişkilerin geniş yelpazesinin, ayrıca bölgesel ve global gelişmelerin ele alındığını kaydetti. 
     Ankara'da imzalanan ''Dostluğun ve Çok Boyutlu Ortaklığın Derinleştirilmesine İlişkin Ortak Deklarasyon''un önemine işaret eden Putin, ''deklarasyonun ikili ilişkilerin geleceğini belirleyeceğini ve ilişkilere güçlü ivme kazandırılacağını'' belirtti. Putin, atılan imzayla iki ülke arasında siyasi, ekonomik, kültür gibi alanlarda ikili ilişkileri geliştirmedeki kararlılığın vurgulandığını söyledi. 
     Başbakan Recep Tayyip Erdoğan ile de bir araya geleceğini kaydeden Putin, ikili ilişkiler ve işbirliğinin çeşitli boyutlarını değerlendireceklerini ifade etti. 
     ''Ticari ve ekonomik ilişkilerimize yeni ivme kazandırmaya kararlıyız'' diyen Putin, Türk-Rus iş çevrelerinin temsilcileriyle görüşmelere devam edileceğini kaydetti. 
     Putin, iki ülkenin terörle mücadele konusundaki yaklaşımlarının aynı olduğunu belirtti. Türkiye'nin daha önce birkaç kez uluslararası teröristlerin hedefi olduğunu hatırlatan Putin, Rusya'nın terörle mücadelede yürüttüğü politikada Türkiye'nin verdiği manevi ve siyasi destekten dolayı teşekkür etti. Putin, Irak, Afganistan ve Ortadoğu gibi konularda da iki ülke görüşlerinin yakın olduğunu kaydetti. 
     Rusya'nın pek çok ortağıyla ekonomik ilişkilerinin siyasi ilişkilerin gerisinde olduğunu belirten Putin, bunun Türkiye ile tam tersi olduğunu ifade etti. 
     Putin, her iki ülkede faaliyet yapan iş çevreleri ve turistlerin iki devletin siyasilerini ikili ilişkileri geliştirmeye ittiğini kaydetti. 
     Konuk devlet başkanı ayrıca, trafik nedeniyle verilen rahatsızlıktan dolayı Türk halkından özür diledi. 
     
     İMZALANAN ANLAŞMALAR 
     Basın açıklamasından önce Cumhurbaşkanı Sezer ve Rusya Devlet Başkanı Putin, ''Dostluğun ve Çok Boyutlu Ortaklığın Derinleştirilmesine İlişkin Ortak Deklarasyon''a imza attılar. 
     İki ülkenin ilgili yetkilileri arasında ayrıca şu belgeler imzalandı 
     -''Karasularının Ötesinde Tehlikeli Olayların Önlenmesi Anlaşması -Türkiye Cumhuriyeti Hükümeti ile Rusya Federasyonu Hükümeti Arasında Savunma Sanayii Alanında İşbirliği Kapsamında Mübadele Edilen Gizlilik Dereceli Bilgi ve Malzemenin Karşılıklı Korunması Anlaşması -Türkiye Cumhuriyeti Hükümeti ile Rusya Federasyonu Hükümeti Arasında İkili Askeri-Teknik İşbirliği Kapsamında Mübadele Edilen Fikri ve Sınai Mülkiyet Haklarının Karşılıklı Korunması Anlaşması -Türkiye Cumhuriyeti Dışişleri Bakanlığı Stratejik Araştırmalar Merkezi ile Rusya Federasyonu Dışişleri Bakanlığı Diplomatik Akademisi Arasında İşbirliğine Dair Mutabakat Zaptı -Botaş ile Gazprom Arasında Enerji Alanında İşbirliğine İlişkin Çerçeve Anlaşması -Türk ve Rus Eximbank ve Vneşekonombank Arasında İşbirliği Protokolü.'' 
     
</TEXT>
</DOC>
