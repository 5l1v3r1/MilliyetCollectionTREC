<DOC>
<DOCNO> 266944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo42.html </URL>
<DATE> 2004/08/27/ </DATE>
<TIME> 20.39 </TIME>
<AUTHOR>  </AUTHOR>
<HEADLINE>
Yarı finale yükselen güreşçilerimizin rakipleri belli oldu 
</HEADLINE>
<TEXT>

     28. Yaz Olimpiyat Oyunları'nda serbest güreşte 120 kiloda Aydın Polatçı, yarı finale yükseldi. 
     Ano Liossia Spor Salonu'ndaki serbest güreş müsabakalarının ilk gün akşam seansında Türk sporcuları, 3 galibiyet ve 2 yenilgi aldı. 
     120 kiloda madalya umudu Avrupa Şampiyonu Aydın Polatçı, grubundaki 2. ve son karşılaşmasında, Alman rakibi Sven Thiele'yi5-1 sayıyla yenerek, grup birincisi oldu ve çeyrek finale yükseldi. Polatçı, çeyrek finalde de Kübalı Alexis Rodriguez'e uzatmada 3-1 sayıyla üstünlük sağlayarak yarı finalist oldu. 
     Aydın Polatçı yarı finalde, yarın sabah seansında, geçen yılın Dünya Şampiyonu ve Sydney-2000'in gümüş madalyalı ismi Özbek Artur Taymazov ile karşılaşacak. 
     66 kiloda Ömer Çubukçu, grubundaki 2. ve son müsabakasında, Macar Gabor Hatos'u 3-1 sayıyla yenerek grup birincisi olmasına karşın, çeyrek finalde Rus Makhach Murtazaliev'e 6-0 sayıyla yenilerek oyunlara veda etti. 
     55 kiloda sabah seansındaki ilk 2 maçını yitiren Dünya ve Avrupa Şampiyonu Harun Doğan, Kuzey Koreli Kim Song Nam karşısında 3. ve son karşılaşması için mindere gelmesine karşın, sabahki müsabakada sakatlandığı için güreşmedi ve hükmen yenik sayıldı. 
     
     YARIN MİNDERE ÇIKACAK 2 TÜRK GÜREŞÇİ 
     Öte yandan oyunlarda serbest güreşte yarın müsabakalarına başlayacak 2 Türk sporcusunun rakipleri de bu akşam yapılan tartı ve kura çekimiyle belirlendi. 
     Buna göre 60 kiloda 3'lü gruba düşen Tevfik Odabaşı, sırasıyla Rus Mourad Oumakhanov ve Kanadalı Guivi Sissaouri, yine 3'lü grupta yer alan 96 kiloda Fatih Çakıroğlu da Moğol Enkhtuya Tuvshintur ve Belarus'dan Alexander Shemarov ile karşılaşacak. 
     Serbest güreşte yarınki eleme ve yarı final müsabakaları, sabah seansında TSİ 09.30'da başlayacak. 
     
</TEXT>
</DOC>
