<DOC>
<DOCNO> 258927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/spo02.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Samandıra'da işbaşı 
</HEADLINE>
<TEXT>


Fenerbahçe'de yeni sezon hazırlıkları dün yapılan tek çalışmayla yeniden başladı. Daum yönetimindeki çalışmaya Nobre, Deniz, Kemal ve Van Hooijdonk katılmadı 


Tempo yüksek 
SARI - Lacivertli takımda Almanya kampı sonrasında verilen izin sona erdi, yeni sezon hazırlıkları başladı. Teknik Direktör Daum, Başkan Aziz Yıldırım ile birlikte yaptığı basın toplantısının ardından soluğu Samandıra Tesisleri'nde aldı ve antrenmana katıldı. Kondisyon çalışmasıyla başlayan idman, taktiksel çift kale maçla sona erdi. 

İş başa düştü 
ANTRENMANA sakat olan Nobre, Deniz ve Kemal'in yanısıra izinli Van Hooijdonk katılmadı. Serkan ise takımdan ayrı fizyoterapist eşliğinde çalıştı. Bu arada antrenör Roland Koch, Almanya'da seminere katıldığı için çalışmada yer almadı. Koch'un yokluğunda takıma kültür - fizik hareketlerini teknik direktör Daum, uygulamalı olarak yaptırdı. 

Ortega raporu 

ARJANTİNLİ yıldız Ariel Ortega'nın menajeri Celalettin Bilgiç dün kulüp binasına gelerek Fenerbahçeli yöneticilerle durum değerlendirmesi yaptı. Bilgiç'in, Sarı - Lacivertililer'e Ortega için Avrupa kulüplerinden gelen bir kaç teklifi bildirdiği öğrenildi. Yöneticiler ise Ortega'nın satışının bir an önce gerçekleşmesi için Bilgiç'ten temaslarını hızlandırmasını istedi. 

Cavallero yok 

FENERBAHÇE Yönetimi, İspanyol basınının gündeme getirdiği "Cavallero, Fenerbahçe ile sözleşme imzaladı" haberinin gerçeği yansıtmadığını bildirdi. Kulübün resmi internet sitesinden yalanlama geçen yöneticiler, Celta Vigo ve Arjantin Milli Takım kalesini koruyan tecrübeli eldiven ile herhangi bir anlaşma yapılmadığına dikkat çekti. 

Petkov'a veda 

YABANCI sınırlaması nedeniyle gözden çıkarılan Petkov'un sözleşmesi dün feshedildi. Daha önce ikna edilemeyen Bulgar futbolcu, dün yönetimle yeniden masaya oturdu. Petkov, görüşme sonrası kendisine gelen teklifleri değerlendireceğini söyledi. 


</TEXT>
</DOC>
