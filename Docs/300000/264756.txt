<DOC>
<DOCNO> 264756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sonspo07.html </URL>
<DATE> 2004/08/19/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Kayserispor taraftar desteği istiyor... 
</HEADLINE>
<TEXT>

     Kayserispor Teknik Direktörü Hüsnü Özkara, ligin geride kalan 2 haftasında 6 puan yitirdiklerini belirterek, ''Ortada bir bardak suda fırtına kopartacak kadar birşey yok'' dedi. 
     Hüsnü Özkara, A.A muhabirine yaptığı acıklamada, Ankaragücü maçında taraftarlarının takımlarını 90 dakika desteklemelerini istedi. 
     Yüksek rakamlarla transferler yapan Beşiktaş'ın bile 2 puanı olduğunu belirten Özkara, ''Ortada bir bardak suda fırtına kopartacak kadar birşey yok. Geride kalan 2 hafta ve kaybedilen 6 puan var. Bunların telafisi mümkün. Taraftarlara düşen, takımlarına destek vermektir. Biz, iyi şeyler yaptığımıza inanıyoruz. Arkadaşların uyum sorununu aşıp çok daha iyi olacaklarını biliyoruz'' diye konuştu. 
     Özkara, kadrodaki eksikler nedeniyle sıkıntı çektiklerini ifade ederek, şunları söyledi 
     ''Alınan her oyuncu oynayacak diye bir kural yok. Lig, çok uzun bir maraton. Şu anda 18 kişiyle çalışıyoruz. Zoltan, sakat olduğu için kadromuz 17. Onun için mutlaka alternatif bir kadro oluşturmamız lazım. Bunu kesin söylüyorum. Herkes de biliyor zaten. Alınan oyuncuların kalitesi mutluka ortaya çıkacak. Beşiktaş ve Fenerbahçe de bir sürü oyuncu aldı ama alınan her oyuncu oynamıyor. Sonradan takıma katkı sağlayacaklardır. Yattara geçen yıl oynamadı, bu yıl Türkiye'yi ayağa kaldırıyor. Biz, aldığımız her oyuncuya kefiliz. Bu nedenle Kayseri halkından bu takıma destek vermelerini istiyorum.'' Özkara, hafta sonunda sahalarında yapacakları Ankaragücü maçının hazırlıklarının sürdüğünü belirterek, ''Takımda stres yok. Bunlar profesyonel futbolcular. Elbette kazanma arzusundan kaynaklanan bir gerginlik olması doğaldır. Bunu çalışarak, kendimize güvenerek aşarız'' dedi. 
     Bugün tek antrenman yapacak olan Kayserispor, yarın kulüp tesislerinde kampa girecek. 
     
</TEXT>
</DOC>
