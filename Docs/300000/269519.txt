<DOC>
<DOCNO> 269519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur04.html </URL>
<DATE> 2004/09/06/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Babası olduğu DNA testiyle kanıtlandı... 
</HEADLINE>
<TEXT>

     DHA 
İZMİRLİ eski dansöz Ece Çolat, iki yaşındaki oğlunun babasının İzmirli işadamı Mitat Yazıcı olduğunu DNA testiyle kanıtladı. Adli Tıp Kurumu raporunda küçük M.'nin babasının yüzde 99.9 Mithat Yazıcı olduğu belirtildi. 
     Mahkemeye başvuran 25 yaşındaki Ece Çolat, Balıkesir'in Edremit İlçesi ve Aydın'daki Akar Yağ Fabrikaları'nın sahibi olan 38 yaşındaki Mitat Yazıcı ile 4 yıl önce gönül ilişkisine girdiğini, bu ilişkiden bir çocukları olduğunu öne sürdü. Çolat, avukatı Atınç Gültekin aracılığıyla İzmir 6'ncı Aile Mahkemesi'ne verdiği dilekçesinde, 2 yaşında olan M.'nin babasının Mitat Yazıcı olduğunu öne sürüp, "Yazıcı, Edremit'te program yaptığım gazinoya sık sık geliyordu. Aramızda duygusal bir yakınlaşma doğdu, birlikte olduk'' dedi. 
     Mitat Yazıcı'nın çalışmaması için kendisine baskı yaptığını söyleyen Ece Çolat, "İsteği üzerine mesleğimi bırakıp onun kadını oldum. Birlikte aynı evde yaşamaya başladık. Hayatımın en mutlu günlerini yaşattı. Evli ve bir çocuk sahibi olduğunu sonradan öğrendim. Kuşadası'nda ev tuttu. Aramızda nişanlandık. Hatta parmağıma alyans bile taktı. Boşanıp benimle evleneceğini söyleyerek beni oyaladı. Hamile kaldıktan bir süre sonra da beni terketti'' dedi. 
     Çocuğu olduktan sonra dansözlüğü tamamen bıraktığını söyleyen Ece Çolat, "Onun eşinden boşanıp benimle evlenmesini değil, sadece bebeğimi nüfusuna almasını istiyorum. Çocuğumun geleceğini düşünmek zorundayım. Bebeğimin geçimini tek başına karşılamam mümkün değil. Onun yardımını hukuki yollardan bekliyorum. Kendisini sevdiğim için çocuğumu doğurdum. Ama ne doğumumda ne de sonrasında gelmedi. Sevgimden hiç bir zaman pişmanlık duymadım. Yaşadığımız ilişkiden pişman olmaması gerekiyor. Amacım maddiyat değil, sadece çocuğuma kimlik kazandırmak'' dedi. 
     İşadamı Mitat Yazıcı da Burhaniye Asliye Hukuk Mahkemsi'nde talimatla verdiği ifadesinde Ece Çolat'la yaşadığı yasak aşkı inkar etmeyip, çocuğun kendisinden olduğunun ispatlanması halinde nüfusuna geçireceğini belirtti. Yazıcı, Ece Çolat'ın geçmişinin iyi olmadığını, açtığı davayı kazanmasının zor olduğunu savundu. Ayrıca davanın reddini talep etti. 
     Çolat'ın avukatı, bebeğin babasının tespiti için DNA testi yapılamasını istedi. Hakim, Çolat'ın avukatının talebini yerinde görüp çocuğun Mitat Yazıcı'dan olup olmadığının belirlenmesi için tarafları İstanbul Adli Tıp Kurumu'na sevk etti. Önceki gün yapılan son duruşmada, Hakim Mehmet Kasım Çetin, İstanbul Adli Tıp Kurumu Biyoloji İhtisas Dairesi'nden gelen rapora göre küçük M.'nin yüzde 99.9 Mitat Yazıcı'nın çocuğunun olduğunu belirtip nüfusa geçirilmesine karar verdi. 
     
</TEXT>
</DOC>
