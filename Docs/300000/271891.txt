<DOC>
<DOCNO> 271891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/siyaset/siy03.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'dan KKTC müjdesi 
</HEADLINE>
<TEXT>


Başbakan, "Duşanbe Zirvesi'nde, KKTC'nin 'Kıbrıs Türk Müslüman Toplumu' sıfatıyla iştirak ettiği EİT faaliyetlerine bundan sonra Kıbrıs Türk Devleti ismiyle katılması kararlaştırıldı" dedi 


Başbakan Recep Tayyip Erdoğan, KKTC'nin Ekonomik İşbirliği Teşkilatı EİT toplantılarına bundan sonra Kıbrıs Türk Devleti adıyla katılacağını söyledi. 
EİT'in 8. Zirve Toplantısı için Tacikistan'da bulunan Erdoğan, dün akşam İstanbul'a döndü. Erdoğan, düzenlediği basın toplantısında, zirve sonunda yayımlanan Duşanbe Bildirisi'nde, teşkilatın kurucu belgesi olan İzmir Anlaşması'ndaki ilke ve amaçlara bağlılığın da teyit edildiğini kaydetti. Zirvede, Transit Taşımacılık Anlaşması'nın yürürlüğe girmesi konusunda da tüm ülkelerin mutabakat içinde olduğunu belirten Erdoğan, merkezi İstanbul'da olacak Ticaret ve Kalkınma Bankası ile merkezi Karaçi'de olacak sigortacılık şirketinin kurulması yönündeki çabaların da değerlendirildiğini söyledi. Erdoğan, Duşanbe Zirvesi'nin sonuç bildirgesinde yer alan en önemli konulardan birinin de Kıbrıs konusunda olduğunu ifade ederek, "Duşanbe Zirvesi'nde, bugüne kadar "Kıbrıs Türk Müslüman Toplumu" sıfatıyla EİT faaliyetlerine katılabilen KKTC'nin, bundan sonra teşkilat çalışmalarına Annan Planı'nda kayıtlı olan "Kıbrıs Türk Devleti" adıyla katılması kararlaştırıldı. Bu, zirvenin en önemli adımlarından, kararlarından biri olmuştur" diye konuştu. 


</TEXT>
</DOC>
