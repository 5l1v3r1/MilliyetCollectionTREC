<DOC>
<DOCNO> 253027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko33.html </URL>
<DATE> 2004/07/05/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Erdemir, iç piyasaya yöneldi... 
</HEADLINE>
<TEXT>

     Ereğli Demir ve Çelik Fabrikaları ERDEMİR T.A.Ş'de, sanayicilerin ihtiyacını karşılamaya dönük ihracatın kısılarak, üretimin yüzde 95'inin iç piyasaya yönelendirildiği bildirildi. 
     ERDEMİR Genel Müdürlüğü'nden yapılan yazılı açıklamada, dünya demir-çelik sektöründe özellikle son iki yılda yaşanan gelişmeler ve Türk demir-çelik sektöründeki yapısal dengesizliğin ülke sanayisi üzerindeki olumsuz etkilerini en aza indirmek için, ihracatın kısılarak üretimin iç piyasaya yönlendirildiği belirtildi. 
     Demir-çelik sektörü ürünlerinin, birçok sektörün girdisi olması nedeniyle sanayinin lokomotifi durumunda olduğu kaydedilen açıklamada, şöyle denildi 
     ''Gelişmiş ülkelerde yassı-uzun çelik üretim dengesi yüzde 60 yassı ve yüzde 40 uzun şeklindeyken, ülkemizde bu oran yassı çelik aleyhine gelişmiştir. Türkiye'de üretilen çeliğin yalnız yüzde 17'si yassı mamule yöneliktir. Ülkemizde tek yassı mamul üreticisi konumunda bulunan şirketimiz, iç piyasanın ihtiyacının yaklaşık yarısına yakın bölümünü karşılamakta, 6,2 milyon yassı çelik ihtiyacının 4,2 milyon tonu ise ithal edilmektedir. Dünya çelik sektöründe son dönemlerde yaşanan gelişmeler, dış rekabete açık olan iç piyasamızı etkilemiş, sanayicilerimizin ihtiyaçlarını da ithalat yoluyla karşılamalarını güçleştirmiştir.'' Açıklamada, Türk sanayisinin lokomotifi ERDEMİR'in birinci önceliğinin, iç piyasanın ihtiyacı yassı mamulun karşılanması olduğuna işaret edilirken, ''geçen yıl 28 ülkeye 712 bin ton ihracat gerçekleştiren şirketimiz, dünyada yaşanan gelişmelerden ülke sanayisinin etkilenmemesi amacıyla üretimini iç piyasaya yönlendirmiştir. Üretim maliyetlerindeki artışı ülkemiz sanayisine mümkün olduğunca az yansıtmak amacıyla etki alanımızdaki diğer maliyet bileşenlerinin düşürülmesi için çalışan ve üretimi sürdürebilmek için zorunlu olarak ortaya çıkan fiyat artışlarını asgari düzeyde tutan şirketimiz, ihraç fiyatları iç piyasaya göre yüksek olmasına rağmen öncelikleri çerçevesinde ihracatını kısma yoluna gitmiştir'' denildi. 
     
     ERDEMİR'İN ÜRETİM KAPASİTESİ 
     Açıklamada, fabrikanın Türkiye'deki yassı mamul üretiminin artırılmasına yönelik yatırımlarının Türk sanayisi açısından hayati önem arz ettiği belirtilerek, şu görüşlere yer verildi 
     ''Şirketimiz, 3 milyon 500 bin ton olan üretim kapasitesini 2005 yılı sonunda 4 milyon 500 bin ton seviyesine çıkartamyı hedeflemiştir. Uzun vadede ERDEMİR grubu 17 milyon ton yıl çelik üretim kapasitesine ulaşacak yatırımları şimdiden planlamaya başladı. İskenderun Demir ve Çelik Fabrikaları'nın yürütülen modernizasyon ve yassı çeliğe dönüşüm çalışmalarının 2009'da tamamlanması ve yassı çelik üreten modern bir şirket yapısına dönüştürülmesi öngörülmektedir.'' 
     
     ÇİN'İN ÇELİK ALIMI 
     Demir-çelik sektöründeki gelişmelerde belirleyici olan Çin Halk Cumhuriyeti'nin yoğun alımları nedeniyle, dünya genelinde çelik arz-talep dengesinin bozulduğu belirtilen açıklamada, şunlar kaydedildi 
     ''Çelik fiyatları, 2002'den bu yana yükseliş trendine girmiştir. Çin Halk Cumhuriyeti'nin yassı çelik tüketimindeki artışı, son iki yılda 28 milyon ton olarak gerçekleşmiştir. Uzun süren durgunluk döneminin ardından Kuzey Amerika ve Avrupa'da da talebin toparlanması, çelikteki talep artışına global boyut kazandırmıştır. 
     Dünya çapındaki çelik arz-talep dengesinin bozulmasına, ağırlıklı olarak Çin Halk Cumhuriyeti'ndeki ekonomik büyümenin neden olduğu hammadde sıkıntısı ve navlun ücretlerindeki aşırı yükselmenin çelik üreticilerinin maliyetleri üzerindeki etkileri olmuştur. Son dönemlerde rekor seviyelere yükselen taşıma ve hammadde maliyetleriyle üretim için gerekli girdilerin tedarikinde yaşanan sıkıntılar, çelik fiyatların yükselmesine neden olduğu gibi, bu durumdan etkilenen kimi üreticiler üretimlerini kısmak zorunda kalmışlardır.'' 
     
</TEXT>
</DOC>
