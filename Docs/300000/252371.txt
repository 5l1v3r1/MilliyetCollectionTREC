<DOC>
<DOCNO> 252371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/yasam/yas06.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
'Devlet, utanç lekesini sildirsin' 
</HEADLINE>
<TEXT>


UŞAK DHA 

Uşak E Tipi Cezaevi'nde Karagümrük Çetesi lideri Nuri - Vedat Ergin kardeşlerin çıkardığı isyanda Vedat Ergin'in alnına dövme yaptığı gazeteci Ahmet Sinan Özsarı, 3 yıllık çabasına karşın bu 'utanç lekesini' bir türlü sildiremedi. Ergin kardeşlerin, düşmanları İbrahim Cici'nin adamı olmakla suçlayıp işkence ettikten sonra alnına dövme yaptığı yerel gazete sahibi Özsarı, suçsuzluğunu kanıtlayıp beraat etti. Yeşil kart alıp alnındaki dövmeyi sildirmek için aylarca uğraşan Özsarı'ya İzmir Atatürk Eğitim ve Araştırma Hastanesi Plastik Cerrahi Kliniği'nde yapılan operasyon da işe yaramadı. Verilen sözlerin tutulmadığını, kendisine sahip çıkan yetkililerin daha sonra sırtını döndüğünü belirten Özsarı, "Bu iz beni toplumdan kopardı. Gazetemi kapattım" dedi. 

İşkence gibi tedavi 
Alnındaki dövmenin lazerli tedaviyle silinebileceğini ancak üniversite hastanelerine sevkinin yapılmadığını kaydeden Özsarı, sözlerini şöyle sürdürdü "Verdikleri yeşil kartın açtığı son kapı tıraşlama oldu. 4 kez alnımdaki dövmeli deri tıraşlandı. Tedavim sırasında, işkencede çektiğim acıları yaşadım. Acıya katlandım ama devlet ayıbı tıraşlamaktan başka bir şey yapmadı." 


</TEXT>
</DOC>
