<DOC>
<DOCNO> 276408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yasam/yas05.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürdüğü kızının bugün yaş günüydü 
</HEADLINE>
<TEXT>


İkiz kızlarından Ebru'yu öldürmekten yargılanan baba dün cezaevine, anne diğer kızının yaş gününü kutlamaya gitti 

GöKHAN KARAKAŞ istanbul 

Kartal'da, 13 aylık ikiz kızlarından Ebru'yu döverek öldürdüğü iddiasıyla yargılanan baba Samet Sadi Öğütken, çocuğun doğum gününde müebbet ağır hapis cezasına çarptırıldı. Kararı sevinçle karşılayan anne Ayfer Öğütken, eve gittiklerinde ikizlerinin doğum gününü pasta keserek kutlayacaklarını söyledi. 
Geçen yıl kasım ayında meydana gelen olayda, Tuzla Tersanesi'nde işçi olan Öğütken 32 , ikiz kızlarından Ebru'yu sürekli ağladığı için döverek öldürmüş, anne Ayfer Öğütken ve yakınları, baba Öğütken'in diğer kızı Ekin'i daha çok sevdiğini ve Ebru'ya da bu nedenle şiddet uygulandığını iddia etmişti. 
Kartal 1. Ağır Ceza Mahkemesi'nde dün görülen karar duruşmasına tutuklu sanık Öğütken ile müdahil anne Ayfer Öğütken katıldı. 

'Bugün 2 yaşındaydı' 
Son sözü sorulan Öğütken, kızının kaza sonucu öldüğünü savunarak, "Baskı altında ifade verdim. Çocuğuma vurmadım. Annesinin saldırısından korumak istedim. Hareket halindeyken Ebru düştü. Kararı mahkemeye bırakıyorum" dedi. 
Mahkeme Başkanı Nevzat Aygün, kararı, "Ağırlaştırılmış ömür boyu hapis cezası" olarak açıkladı. Mahkeme ayrıca, cezada indirim uygulamadı. 
Karara çok sevinen ve adaletin yerini bulduğunu söyleyen anne Ayfer Öğütken, "Zor bir gün. Eğer kızım Ebru yaşasaydı bugün 2 yaşına girecekti. Ben şimdi eve gidip ikizi Ekin'in doğum gününü kutlayacağım" diye konuştu. 




</TEXT>
</DOC>
