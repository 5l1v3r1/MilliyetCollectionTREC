<DOC>
<DOCNO> 268036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/spor/spo06.html </URL>
<DATE> 2004/09/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Toz, toprak, işte Apak 
</HEADLINE>
<TEXT>


Atina'ya otoparkta hazırlanarak giden, bronz madalyalı atletimiz Eşref Apak, "Atış yaparken önümden otobüsler geçiyor. Bir gün facia yaşanabilir" dedi 

ÖZEL RÖPORTAJ ELİF KORAP 


OLİMPİYAT Oyunları'nda çekiç atmada bronz madalya kazanan milli atletimiz Eşref Apak, Milliyet ekibiyle birlikte Ankara'da olimpiyata hazırlandığı otobüsler ve çöplerle dolu otoparktaydı. Hocası Artun Talay ile sorularımızı yanıtladı. 
- Bronz madalyadan memnun musun 
"Aslında mutlu değilim çünkü ben o madalyayı kürsüde istiyordum. Türk bayrağına sarılı çıkmak vardı. Daha madalyamı görmedim bile." 

- En büyük korkun neydi 
"Çekiç kafese çarpar mı diye endişeleniyordum. Çünkü benim Türkiye'de çalıştığım kafesin ölçüleri uluslararası yarışmalarda kullanılandan farklı. Atina'ya bir gittim, hiç alışık olmadığım bir kafesle yarışıyorum. Gerçi burada da Olimpiyatlar'a hazırlanmam için bana bir kafes aldılar. Ama bürokratik işlemler 2.5 ay sürünce Olimpiyattan önce 10 gün kullanabildim onu." 

- Başka yer bulamadınız mı, otoparkta çalışıyorsunuz 
"Çekiç staddaki çimleri bozuyor. O yüzden bana mecburen orası verildi. Otobüslerin park etmesi benim için sıkıntı oluyor. Ben atış yaparken tam önümden otobüs geçiyor. Facia yaşanabilir. Bir de feci toz kalkıyor. Hepsini yutuyorum. Bugün de antrenman yapmaya geldim ama kafesi sökmüşler. Herhalde gazeteciler görmesin, çekmesin diye." 

- İyi de çekiç atma Türkiye'de hiç popüler bir spor değilken, ne oldu da bunu seçtiniz 
"Kız kardeşim beden öğretmeninin teşvikiyle çekiç atıyordu. Stadda çalışıyordu. Ben de oyun oynamaya gidiyordum. Artun Hoca, 'Sen dünya çapında bir sporcu olacaksın' deyip beni çalıştırmaya başladı. İki defa kaçtım, ben yapmayacağım diye. Bırakamadım sonra da." 

- Kız arkadaşınız var mı 
"Yok. Olması da mümkün değil. Antrenörüm izin vermiyor. Özellikle de 2008 Pekin Olimpiyatları'na kadar. Şu an bir kıza aşık olacağıma bir çekice aşık olmayı tercih ederim. En azından başımın etini yemez 

- Çekiç attıktan sonra sporcular niye çıldırmış gibi çığlık atıyor. Şovun bir parçası mı o da 
"Kesinlikle değil. 7 kiloluk gülleyi çevirip attığınızda üzerinizde 3-4 tonluk basınç oluşuyor. Çekiç elinizden çıkınca istemsiz olarak çıkıyor o ses." 

- Bütün sporculara baktığımızda sporcuya en az benzeyenler çekiç atanlar. Vücutları yağlı görünüyor. 
"Bu sporu yapanın aşırı kilolu olması gerekiyor. Ama yağlı değil. O gördükleriniz yağ değil, kas. Bu sporun kadınlara pek yakışmadığı da söyleniyor ama, kadınlar bu sporu yapıp çirkinleşmiyorlar. Tam tersine vücutları güzelleşiyor." 

- Dersler nasıl gidiyor 
Kötü. Gazi Üniversitesi Beden Eğitimi Bölümü'nde okuyorum. Geçen yıl yedi ders aldım, altısından kaldım. Antrenmanlardan pek vakit kalmadı. 22 yaşındayım ve mutlaka bitereceğim. 


</TEXT>
</DOC>
