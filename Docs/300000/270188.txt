<DOC>
<DOCNO> 270188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur56.html </URL>
<DATE> 2004/09/08/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Merhum Vali Recep Yazıcıoğlu anıldı 
</HEADLINE>
<TEXT>

     Denizli Valisi iken geçirdiği trafik kazasında hayatını kaybeden Recep Yazıcıoğlu, Denizli'de düzenlenen etkinliklerle anıldı. 
     Yazıcıoğlu için Denizli Valiliği ve Denizli Belediyesi'nce, Yeni Camii'de mevlit okutuldu. Mevlit öncesi, camiye gelenlere pirinç pilavı ve helva dağıtıldı. 
     Mevlit için Denizli Valisi Gazi Şimşek ve Denizli Belediye Başkanı Nihat Zeybekci ile çok sayıda vatandaş, Yeni Camii'ye geldi. 
     Vali Şimşek, meslektaşının sıra dışı bir vali olduğunu, anma etkinliklerine çok sayıda kişinin katılmasının ne kadar çok seveni olduğunu gösterdiğini ve kendisini yaptıkları için her zaman saygıyla anacaklarını söyledi. 
     Belediye Başkanı Nihat Zeybekci de Yazıcıoğlu'nun zamansız ölümünün herkesi üzdüğünü ifade ederek, ''Tüm ağaçlar ona dua edecektir. Nerede bir iyilik yapılmış olsa Yazıcıoğlu'nu görüyoruz. Bu memleket ona biçtiği gömleği giyecek mutlaka birilerini yetiştirecektir. Ancak bu insanları böyle kaybetmeyelim'' dedi. 
     Bu arada, Turan Bahadır Sanat Galerisi'nde, yerel bir gazetede çalışan gazeteci Mustafa Karapınar, ''veda busesi'' isimli bir fotoğraf sergisi açtı. 
     Açılan sergide Yazıcıoğlu'nun Denizli Valiliği yaptığı dönemde çekilen fotoğrafları sergileniyor. 100 fotoğrafın yer aldığı sergiden elde edilecek gelirin, Yetim Aciz ve Muhtaçları Koruma Vakfı'na bağışlanacağı bildirildi. 
     
</TEXT>
</DOC>
