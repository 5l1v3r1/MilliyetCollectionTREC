<DOC>
<DOCNO> 269925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/spor/axspo07.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor günlerin takımıyız 
</HEADLINE>
<TEXT>


Futbol Federasyonu Başkanı Levent Bıçakçı dün gittiği Atina'da ayağının tozuyla kampı ziyaret etti, kafileye moral verdi. Bıçakçı, "Oyuncuların havası beni umutlandırdı" dedi 


Yönetim tam kadro 
FUTBOL Federasyonu Başkanı Levent Bıçakçı ile yönetim kurulu üyeleri dün sabah uçakla Atina'ya gittiler. Başkan Bıçakçı ve yöneticiler, ayaklarının tozuyla Ay - Yıldızlı ekibin kampını ziyaret ettiler, teknik kadronun yanısıra futbolcularla görüşerek, Yunanistan maçı için başarı dileğinde bulundular. 

'Tedirgin çıkacaklar' 
BAŞKAN Bıçakçı, Yunanistan'ın seyirci baskısı altında oynayacağını bunun da kendileri için büyük avantaj olduğunu söyledi. Başkan, "Buradaki atmosfer mükemmel. Takımın havası da beni umutlandırıyor. Rakibimiz ilk maçında yenilmesi nedeniyle sahaya tedirgin çıkacak. Galibiyet stresini yaşayacak" dedi. 

'Sakin oynamalıyız' 
MİLLİ Takım'ın her zaman zor günlerin üstesinden geldiğini hatırlatan Başkan Levent Bıçakçı, "Bizim rahat ve sakin oynamamız gerekiyor. Bunu başardığımız anda iyi bir neticeyle İstanbul'a döneriz. Sonucun lehimize olacağına inanıyorum. Gürcistan maçını Yunanistan galibiyetiyle unutturacağız" diye konuştu. 

Uzaklardan sitem var 

Alpay çok dertli 
FUTBOL hayatını Japonya'nın Urawa Red Kulübü'nde sürdüren Alpay Özalan, milli takıma çağırılmamasına sitem etti. Kimseye kırgın olmadığını belirten tecrübeli oyuncu, "Milli formayı 85 kez giymiş bir oyuncu olarak üzüntülüyüm. Milli takıma alınmasam bile hatırım sorulabilir. Bu bile yapılmıyor. Oysa bir telefon edilebilir. Bir tek eski hocamız Şenol Güneş, sık sık arayıp moral veriyor" ifadelerini kullandı. 

'Antrenörüm şaşırdı' 
KORE'DE düzenlenen Uzakdoğu Turnuvası sırasında önce milli takım kadrosuna çağrıldığını belirten Alpay, "Fakat iki saat sonra bir faks geldi ve yanlış anlaşılma olduğu yazılıydı. Hem üzüldüm, hem de gücüme gitti" diye konuştu. Tecrübeli oyuncu Urawa Red Kulübü'nün teknik direktörü Bucshwald'ın da, "Senin gibi formda birini nasıl çağırmazlar" diyerek milli takım yetkililerini aramaya kalktığını ancak kendisinin engellediğini söyledi. 

Medyaya da koruma 

Polis kordonu 
MİLLİ Takım'ın Yunanistan'a gelişiyle birlikte yoğun güvenlik önlemleri alan Atina polisinin, Ay-Yıldızlı ekibi izlemek üzere ülkeye gelen yazılı ve görsel medyanın kaldığı otellerde de tedbirlere başvurması dikkat çekti. Özellikle şehir merkezine yakın kalan gazetecilerin otellerinin önünde polis araçlarının beklediği gözlemlendi. 

Revizyon kapıda 
İSPANYA basını Yunanistan-Türkiye maçına geniş yer ayırdı. AS gazetesi, "Türkiye'yi yenmezse takımda temizliğe gidecek" yorumunu yaptı. Haberde Avrupa Şampiyonu Yunanistan'ın, grubundaki ilk maçında Arnavutluk'a yenilmesi sonrasında takımda revizyona gitme konusunun gündeme geldiği ve Türkiye maçının son şans olduğu yazıldı. 


</TEXT>
</DOC>
