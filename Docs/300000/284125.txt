<DOC>
<DOCNO> 284125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo30.html </URL>
<DATE> 2004/10/28/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Derbi maça doğru... 
</HEADLINE>
<TEXT>

     Beşiktaşlı futbolcular Tayfur, Mustafa ve Juanfran, Fenerbahçe maçının önemini bildiklerini ve kazanmak için ellerinden gelen her şeyi yapacaklarını söyledi. 
     BJK Nevzat Demir Tesisleri'nde düzenlenen basın toplantısında derbi maçla ilgili basın mensuplarının sorularını yanıtlayan futbolcular, Fenerbahçe karşısında alınacak puanın, siyah-beyazlı ekibin ligdeki seyrini olumlu yönde etkileyeceğini kaydettiler. 
     Son iki maçı kazanarak çıkışa geçtiklerini belirten kaptan Tayfur, ''Geçen hafta belki çok iyi oynamadık ama Ankaragücü karşısında kazanmasını bildik. Bu hafta da iyi çalışıp derbi maça iyi konsantre olduk. Konsantrasyonumuz dağılmasın diye de özellikle basından uzak kaldık'' dedi. 
     Geçen sezon sarı-lacivertli ekibe sahalarında yenildiklerinin hatırlatılması üzerine de Tayfur, ''Geçen seneyi unuttuk, hiçbir şekilde geçen sezonu düşünmüyoruz. Önemli olan bu sezon. Fenerbahçe maçını kazanırsak çok şeyin değişeceğini biliyoruz. Bu nedenle kazanmak için elimizden geleni yapacağız'' diye konuştu. 
     Derbi maça atanan hakem Fırat Aydınus ile ilgili bir soru üzerine de Tayfur, ''Hakemlere güveniyoruz. Bu hafta derbi maçta da görev alacak hakem arkadaşa güveniyoruz. İnşallah onun açısından iyi bir maç olur'' dedi. 
     Fenerbahçe'nin önemli futbolcuları bulunduğunu kaydeden Tayfur, kendilerinin de iyi bir kadroya sahip olduğunu anlatarak, özetle şöyle devam etti 
     ''Fenerbahçe'nin önemli oyuncuları var ama bizim de çok iyi bir kadromuz var. Takımımıza güveniyoruz. Bu maçta istediğimiz neticeye ulaşacağımıza inanıyorum. Sezon başında hiç bahsedilmeyen futbolcu arkadaşlarımız şimdi kadroda yer alıp çok başarılı oynuyor. Hocamız herkese eşit mesafede davranıyor. Çalışan oynuyor. 
     3 ihtimalli bir maç. Sonucu kestirmek zor. Çıkışımızı sürdürmek istiyoruz. Liderle oynuyoruz. Puan olarak bizim bayağı önümüzdeler. Ancak 3 puanlık sistemde her şey değişebiliyor. Geçen sene rahattık ama bir anda her şey değişti. İstediğimiz puanları alacağımıza inanıyorum.'' 
     
     MUSTAFA DOĞAN 
     Mustafa Doğan da eski takımına karşı forma giyecek olmasıyla ilgili düşünceleri sorulduğunda, Fenerbahçe defterini Almanya'ya döndükten sonra ve Beşiktaş'a imza attıktan sonra kapattığını söyledi. 
     Derbi maçların büyük camialar için önem taşıdığını vurgulayan Mustafa, şunları kaydetti 
     ''Beşiktaş olarak kötü bir başlangıç yaptık ve kötü sonuçlar aldık. Puan cetvelinde geriledik. Son iki maçta çıkışa geçtik. Bu çıkışı sürdürmek için Fenerbahçe maçını kazanmamız gerekiyor. Ben o defteri Almanya'ya gittikten sonra ve son olarak Beşiktaş'a imza atınca kapattım. Benim hayatımda sadece Beşiktaş vardır. Şunu herkes bilsin ki şu an bizden daha iyi bir Beşiktaşlı olacağını zannetmiyorum. Fenerbahçe olsun, başka takım olsun, her maça 3 puan için çıkıyoruz. Forma şansı bulursam elimden geleni yaparım.'' 
     
     ''ELEŞTİRİLERİ YADIRGADIM'' 
     Mustafa, ilk haftalarda kendisiyle ilgili yapılan eleştirileri üzülerek ve şaşırarak takip ettiğini, cevabın her zaman sahada verileceğini bildiği için konuşmadığını anlatarak, şöyle devam etti 
     ''Benim geçmişim belli, oynadığım yerler belli. Milli bir oyuncuya bu kadar eleştiriler yapılmasını yadırgadım. Sahaya çıkıp oynayamadıktan sonra hiçbir şeyin anlamı yoktu. Bu nedenle konuşmadım. Hocamız ideal 11'i olmadığını, herkesin 11'e girebileceğini gösteriyor. Herkes bunun bilincinde. Benim yerim garanti demek kimsenin lüksü değil. Benim için de bundan sonraki haftalarda istikrar önemli.'' Fenerbahçe'nin duran toplardan bulduğu gollerle rakiplerine karşı büyük üstünlük kurduğunu ifade eden Mustafa, ''Bu tamamen konsantrasyon işi. Rakibinizi iyi analiz edip ondan daha açık gözlü olacaksınız. Rakibimizin silahlarını biliyoruz. Bunlara önlem alacağız'' dedi. 
     
     JUANFRAN 
     İspanyol futbolcu Juanfran ise Beşiktaş'ın ligin kalan haftalarında puan kaybetmeye tahammülü kalmadığını belirtti. 
     Fiziki açıdan geldiği günden daha iyi olduğunu, takım arkadaşlarını tanıdıktan sonra her açıdan kendisini iyi hissetmeye başladığını vurgulayan Juanfran, ''Fenerbahçe maçının zor olduğunu biliyorum. Ama kendimizi ortaya koymamız lazım. Daha fazla puan kaybetmeye tahammülümüz kalmadı'' şeklinde konuştu. 
     Son haftalardaki başarılı performansını sezon sonuna kadar sürdürebileceğini belirten İspanyol futbolcu, bu seviyeye gelmesinde takım arkadaşlarının yardımının da çok olduğunu anlattı. 
     Derbi maçın kazanılması için 90 dakika boyunca çok iyi konsantre olmak gerektiğini kaydeden Juanfran, ''Kafamızın karışmaması gerekiyor. Sadece sahaya çıkan 11'den bahsetmiyorum. Kadroya giren veya girmeyen her oyuncunun böyle olması gerekiyor. Kazanacağımız 3 puan bizi daha iyi yerlere getirip şampiyonluk yolunda iddialı duruma gelmemize yol açabilir'' dedi. 
     
</TEXT>
</DOC>
