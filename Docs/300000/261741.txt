<DOC>
<DOCNO> 261741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sondun35.html </URL>
<DATE> 2004/08/09/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
Karamanlis "Güvenli ve başarılı bir olimpiyat için hazırız" 
</HEADLINE>
<TEXT>

     Yunanistan Başbakanı Kostas Karamanlis, ''13 Ağustos'ta başlayacak 28. Atina Yaz Olimpiyatları'nın tam bir güvenlik içerisinde geçmesi için tüm önlemlerin alındığını'' söyledi. 
     Karamanlis, tüm televizyonların canlı yayınladığı özel olimpiyat konuşmasında, Atina Olimpiyatları'nın Yunanistan'ın milli meselesi olduğunu vurguladı. 
     Atina Olimpiyatları'nın, Yunanistan'ın 21. yüzyıla yapacağı bir katkı olacağını kaydeden Karamanlis, ''Bunun için tüm ulus olarak birlikte çalıştık. Olimpiyatların güven içerisinde geçmesi ve yarışmalara katılanların kendilerini güvende hissetmeleri için müttefik ve dost ülkelerin de katkılarıyla insani açıdan mümkün olan her türlü önlemi aldık. Yunanistan en üst düzeyde güvenlik içerisinde başarılı bir olimpiyat için hazırdır'' dedi. 
     Karamanlis, ülkesinin Atina Olimpiyatları'yla tüm dünyaya barış ve işbirliği mesajı göndermeyi arzuladığını belirterek, ''2004 Olimpiyatları'nın, insanların ve ulusların yakınlaşması, farklılığa saygı, dünyadaki eşitsizliğin azaltılması ve barış içinde birlikte varolmak için bir mesaj olmasını arzuladığını'' belirtti. 
     Yunanistan'ın önemli bir deneyim kazanarak, dünyada daha iyi tanınacağını kaydeden Karamanlis, ''Olimpiyatlardan sonra hepimiz daha güçlü ve daha iyimser olacağız'' diye konuştu. 
     
</TEXT>
</DOC>
