<DOC>
<DOCNO> 296367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sonyas08.html </URL>
<DATE> 2004/12/09/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Sabah saatlerinde kalp krizine dikkat .. 
</HEADLINE>
<TEXT>

     
     Turan KURT ZONGULDAK, DHA 
     

ZONGULDAK Karaelmas Üniversitesi Tıp Fakültesi Kardiyoloji Bilim Dalı öğretim üyesi Yrd. Doç. Dr. Mustafa Aslan, sabah saatlerinde kalp krizi riskinin daha fazla olduğunu, belirtiler hissedildiğinde hemen hastaneye başvurulması gerektiğini söyledi. 
     Türkiye'de yılda yaklaşık 350 bin kişinin kalp krizi geçirdiğini ve ülkemizde yetişkin ölümlerinin başlıca nedenini oluşturduğunu söyleyen Yrd. Doç. Dr. Aslan, "Kriz geçirenlerin yaklaşık üçte biri daha hastaneye varamadan şikayetleri başladıktan sonraki ilk 1 saat içinde ölmektedir. Hastaneye ulaşabilenlerde ölüm yüzde 15'e, acil tıbbi tedavi yapılabilen hastalarda ise yüzde 5'e kadar düşmektedir'' dedi. 
     Ani duygusal gerilimler, ani ağır fiziksel iş yüküyle karşılaşmalar ve ani kan basıncı değişiklikleri gibi faktörlerin kalp krizini tetiklediğini söyleyen Yrd. Doç. Dr. Aslan, "Özellikle sabaha karşı 03.00'ten öğleye kadar olan saatlerde enfarktüs geçirme riski daha yüksektir'' dedi. 
     
     KIŞIN ARTIŞ GÖSTERİYOR 
     Yrd. Doç. Dr. Aslan, kış aylarında da yaz aylarına göre kalp krizlerinde artış meydana geldiğini belirtirken şunları söyledi 
     "Özellikle gençlerde yapılan otopside normal koroner anatomiyle birlikte görülen enfarktüslerde, uykusuz ve geç saatlerde aşırı ve ağır bir yemekle veya alkolle beraber fazla sigara içimini takiben enfarktüs geçirme olasılığı artmaktadır. Şiddetli, uzun süreli 20 dakikayı geçmiş , dinlenmekle veya dilaltı ilaçla geçmeyen göğüs ağrısı durumlarında miyokard enfarktüsü akla gelmelidir. Ayrıca sebepsiz şiddetli alt çene ağrılarında, omuz ve kol veya karın üst kadran ağrılarında, şiddetli sırta vuran ağrılarda, yeni gelişen nefes darlığı olanlarda yine miyokard enfarktüsü akla gelmelidir. Bu hastaların hemen bir sağlık kurumuna başvurması gerekmektedir.'' 
     
</TEXT>
</DOC>
