<DOC>
<DOCNO> 262214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonyas14.html </URL>
<DATE> 2004/08/10/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Anneye bak oğlunu al 
</HEADLINE>
<TEXT>

     USA Today 
Çalışan annelerin oğulları, ev işlerini paylaşmaya daha meraklı oluyor. Kızlarda ise durum farklı. Çalışan annelerin kızları, işe hevesli değil... 
     Annenin çalışıyor olması, çocukların aile içindeki rol dağılımı anlayışı üzerinde etkili oluyor. Ev kadını annelerin kızları ve oğulları ev işleri ve çocuk bakımının kadın işi olduğunu düşünürken, çalışan annelerin çocukları ev işleri ve çocuk bakımının eşler arasında paylaşılmasından yana. 
     ABD'de Claremont McKenna Koleji'nde görevli Heidi Riggio, yaşları 18-23 arasında değişen 351 öğrenciye anket uyguladı. Buna göre çalışan annelerin oğulları, çalışmayan annelerin erkek çocuklarına kıyasla ev işlerinde ve çocuk bakımında eşlerine yardım etmeye daha hevesli. Ancak kızlar için tam tersi bir durum geçerli. Anneleri çalışan kızlar, ev işleri ve çocuk bakımına fazla vakit ayırmak istemiyor, bu konularda eşlerinin kendilerine yardımcı olmasını bekliyor. 
     
     Haftada 12 saat fazla mesai 
     Ankete katılanların taahhütleri gerçekleşirse, çalışan annelerin oğulları, çalışmayan annelerin oğullarına göre haftada 12 saat daha fazla ev işleri ve çocuklarla ilgilenecek, çalışan annelerin kızları da çalışmayan annelerin kızlarına göre haftada 10 saat daha az ev işleri ve çocuk bakımıyla haşır neşir olacak. 
     Araştırmaya göre ayrıca ev kadınlarının kızları, vakitlerinin çoğunu eşleriyle geçirmeyi beklerken, ev kadınlarının oğulları ise eşlerine pek vakit ayırmayı düşünmüyor. 
     Sonuçları değerlendiren Riggio, "Araştırma bir kez daha ailenin gencin dünya görüşünde ne kadar belirleyici olduğunu gösterdi. Gençlerin verdiği yanıtlar ilerideki davranışlarına ilişkin ipuçları sağlıyor" dedi. 
     
</TEXT>
</DOC>
