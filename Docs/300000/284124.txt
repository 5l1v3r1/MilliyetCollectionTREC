<DOC>
<DOCNO> 284124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo29.html </URL>
<DATE> 2004/10/28/ </DATE>
<TIME> 19.04 </TIME>
<AUTHOR>  </AUTHOR>
<HEADLINE>
Fatih Akyel yuvayamı dönüyor 
</HEADLINE>
<TEXT>

     Galatasaray Kulübü İkinci Başkanı ve Futbol Şube Sorumlusu Ergun Gürsoy, Fenerbahçe ile sözleşmesini karşılıklı anlaşarak fesheden eski futbolcuları Fatih Akyel'in ocak ayında yuvaya dönmesi için yeşil ışık yaktı. 
     Ergun Gürsoy, Digitürk Lig TV'de yayınlanan röportajında, Fatih Akyel'in Galatasaray'a dönüp dönmeyeceğiyle ilgili soruya, ''Ocak ayına daha 2 ay var. Ne olur biter, bilemeyiz'' dedi. 
     Sezon başında ilgilendikleri Fatih Akyel'in, bildikleri, değerli bir oyuncu olduğunu vurgulayan Ergun Gürsoy, ''Fatih bizim evladımız. Şu günlerde herkes konuşuyor. Zamanı gelince Galatasaray Kulübü de açıklama yapacaktır'' dedi. 
     Galatasaray'ın başarısı için en doğrusunu yapmaya çalıştıklarını, kimsenin yönlendirmelerine kulak asmadıklarını anlatan Gürsoy, ''Biz doğru bildiğimiz yolda yürüyoruz. Transfer için önümüzde daha 2 ay var, ne olur bilemiyoruz'' diye konuştu. 
     Fatih Akyel'in, Fenerbahçe'de oynarken Galatasaray camiasına leke sürecek bir açıklama yapmadığını ifade eden Ergun Gürsoy, ''İnandığımız teknik direktörümüzün istemesi lazım. Tabii ki yönetimin ve taraftarımızın da istemesi lazım. Bunların hepsi oluşursa niye olmasın '' diye açık kapı bıraktı. 
     Gürsoy, Fenerbahçe yönetiminin sezon başında vermediği Fatih'in sözleşmesini şimdi feshettiğinin hatırlatılması üzerine de, ''Demek ki o zaman vermeye yürekleri yetmedi. Herhalde şimdi Galatasaray'a gider de bir kargaşa ortamı doğar mı diye düşünceleri olmuştur'' şeklinde konuştu. 
     
</TEXT>
</DOC>
