<DOC>
<DOCNO> 252809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sondun02.html </URL>
<DATE> 2004/07/04/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
İsraillerin Irak'ta sorgulama yaptığı iddiası... 
</HEADLINE>
<TEXT>

     Irak'taki Ebu Garip hapishanesinin eski komutanı Amerikalı Tuğgeneral Janis Karpinski, İsraillilerin Irak'ta sorgulama yaptığını ileri sürdü. 
     Ebu Garip'teki işkence skandalının ortaya çıkmasından sonra görevden alınan Tuğgeneral bayan Karpinski, BBC radyosuna yaptığı açıklamada, koalisyon güçlerinden üst düzey bir generalle birlikte Bağdat'taki bir istihbarat merkezine yaptığı ziyaret sırasında, İsrailli olduğunu söyleyen bir erkekle karşılaştığını söyledi. 
     Tuğgeneral Karpinski, ''orada daha önce karşılaşmadığım birini gördüm ve ne yaptığını sordum, bir tercümandı ve açıkça Orta Doğu'lu idi'' dedi. 
     Tuğgeneralin anlatımına göre, karşılaştığı kişi, ''burada sorgulama yapıyorum. Arapça konuşurum ama Arap değilim, İsrailliyim'' dedi. 
     Tuğgeneral Janis Karpinski ''buna gerçekten şaşırdım, 'oradakilerle birlikte çalıştığından' başka bir şey söylemedi. Orada operasyona katılanlar arasında birçok farklı bölgeden insanlar vardı'' diye konuştu. 
     İsrail Başbakanı Ariel Şaron'un bürosundan yapılan açıklamada ise, ''hiçbir temeli olmadığı'' ileri sürülen bu iddiaların ''kesinlikle reddedildiği'' belirtildi. 
     Ebu Garip hapishanesinde işkence fotoğraflarının Nisan'da yayınlanmasının ardından görevden alınan Tuğgeneral Karpinski, işkencelerden haberi olmadığını ve ''günah keçisi'' haline getirildiğini iddia etmişti. 
     
</TEXT>
</DOC>
