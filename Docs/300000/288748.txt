<DOC>
<DOCNO> 288748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun33.html </URL>
<DATE> 2004/11/14/ </DATE>
<TIME> 20.51 </TIME>
<AUTHOR>  </AUTHOR>
<HEADLINE>
Diplomatik kaynaklara göre İran Uranyum zenginleştirmesini askıya aldı 
</HEADLINE>
<TEXT>

     Diplomatik kaynaklar, İran'ın uranyum zenginleştirme ve bununla bağlantılı faaliyetlerini tümüyle askıya aldığını açıkladı. 
     Adının açıklanmasını istemeyen bir diplomat, İran'ın uranyum zenginleştirme ve ilgili diğer faaliyetlerini de kapsayan ''tam'' bir askıya alma kararı aldığını söyledi. 
     İran'ın, Uluslararası Atom Enerjisi Ajansı'nı henüz resmi olarak bilgilendirmediği, programın ne zaman durdurulacağının netleşmediği belirtildi. 
     
     AB İLE İRAN NÜKLEER GÖRÜŞMELERDE BÜTÜN NOKTALARDA ANLAŞTI 

     İran, uranyum zenginleştirme faaliyetlerini askıya aldığını açıkladı. 
     İran Yüksek Ulusal Güvenlik Konseyi Genel Sekreteri Hüccetülislam Hasan Ruhani, uranyum zenginleştirme faaliyetlerini askıya aldıklarını belirten bir mektubu Uluslararası Atom Enerjisi Kurumu'na verdiklerini söyledi. 
     Bu arada, bir diplomatik kaynak, İran'ın mektubunun kurum tarafından alındığını doğruladı. Ancak Ruhani, faaliyetlerin askıya alınmasının, İran'ın nükleer programı ile ilgili nihai bir anlaşma sağlanması amacıyla AB ile görüşmeler devam ettiği sürece geçerli olacağını da belirtti. 
     Bu arada, İran'ın geçen hafta Paris'te AB ile yapılan görüşmeler sırasında iki tarafça hazırlanan anlaşmanın bütün maddelerini kabul ettiği bildirildi. 
     Görüşmelere yakın bir diplomatik kaynak, ''anlaşmada belirtilen bütün noktalarda tümüyle uzlaşma sağladık'' dedi. 
     
</TEXT>
</DOC>
