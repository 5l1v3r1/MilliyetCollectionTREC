<DOC>
<DOCNO> 278697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonsiy07.html </URL>
<DATE> 2004/10/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Baykal AB Zirvesine Erdoğan ile gitmekten onur duyarım... 
</HEADLINE>
<TEXT>

     CHP Genel Başkanı Deniz Baykal, Avrupa Birliği'nin 17 Aralık'ta Brüksel'de gerçekleştireceği ve Türkiye'ye müzakere tarihinin verilip verilmeyeceğinin kararlaştırılacağı zirveye Başbakan Recep Tayyip Erdoğan ile birlikte katılmaktan onur duyacağını söyledi. 
     Baykal, Serbest Muhasebeci Mali Müşavirler ve Yeminli Mali Müşavirler Odaları Birliği'nin TÜRMOB Ahmet Taner Kışlalı Spor Salonu'nda düzenlenen 15. Olağan Genel Kurulu'ndan ayrılırken bir gazetecinin, ''Dün Sayın Başbakan bir açıklama yaptı. 17 Aralık'taki hayati zirve için eğer uygun olursa sizinle birlikte gitmeyi düşünebileceğini söyledi. Bu konudaki yorumunuz nedir '' şeklindeki sorusunu şöyle yanıtladı 
     ''Bundan büyük mutluluk, onur duyarım. Sadece 17 Aralık'ta değil bu tarihten önce de Türkiye'de yapacağı bütün çalışmalara biz katkı veriyoruz. Ben ve arkadaşlarım bütün temaslarımızı bu açıdan değerlendiriyoruz. Bu çalışmaları götüreceğiz. Ama, Sayın Başbakanın uygun görmesi halinde 17 Aralık'taki çalışmalara ben de ana muhalefet partisinin lideri olarak katılabilirim ve üzerimize düşen görevi yerine getiririz. Hiç tereddüt yok.'' 

     
</TEXT>
</DOC>
