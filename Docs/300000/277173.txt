<DOC>
<DOCNO> 277173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy01.html </URL>
<DATE> 2004/10/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
FT AB için yeni koşul Erdoğan'ı zayıflatır 
</HEADLINE>
<TEXT>

     AB'nin Türkiye ile müzakerelere başlamak için yeni koşul ortaya koymasının Türkiye tarafından olumsuz yanıt olarak algılanacağı ve Başbakan Recep Tayyip Erdoğan'ı zayıflatacağı yorumu yapıldı. 
     İngiliz Financial Times gazetesinde "Türkiye için karar anı" başlığıyla yer alan değerlendirme yazısında, AB'nin 40 yıldır Türkiye ile daha sıkı bağlar kurma sözü verdiğine dikkat çekildi ve "Şimdi, AB için, Türkiye konusunda ne kadar ciddi olduğunu göstereceği karar anı yaklaşıyor" denildi. 
     Türkiye'nin katılımının, daha önceki tüm katılımlardan farklılık gösterebileceği ifade edilirken, bunun gerekçesi olarak Türkiye'nin nüfusu, coğrafi konumu, ekonomik, güvenlik ve askeri potansiyeli gösterildi. Bu konulara ilişkin olarak da Türkiye'nin üyeliğine ilişkin bir "Etki Raporu"nun hazırlanacağı anımsatıldı. 
     Yazıda, Türkiye'nin üyeliğinden en fazla Avusturya ve Kıbrıs'ın kaygı duyduğu, ancak bu ülkelerin Aralık Zirvesi'nde veto kullanmaya niyetli olmadıkları yorumu yapıldı. İngiltere, Almanya ve Fransa, müzakerelerin başlamasını desteklerken, diğer ülkelerin de bu konuda, komisyonun önerisini temel alacaklarını açıkladıklarına dikkat çekildi. 

     
</TEXT>
</DOC>
