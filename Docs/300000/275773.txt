<DOC>
<DOCNO> 275773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/ekonomi/eko03.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Cannes'ın 'Aslan'ları sahiplerini buldu... 
</HEADLINE>
<TEXT>


Cannes Lions Uluslararası Reklam Festivali'nde Bronz ve Altın Aslan alan Türk reklam ajanslarıyla finale kalan iki çalışmaya ödülleri Doğan Medya Center'daki törenle verildi 

EKONOMİ SERVİSİ 

Cannes Lions Uluslararası Reklam Festivali'ne katılarak dereceye giren eserlerin sahipleri önceki akşam yapılan bir törenle ödüllerini aldı. Türkiye temsilciliğini Milliyet'in yaptığı festivale bu yıl tüm dünyadan katılan 18 bin 705 çalışmanın 450'si ödüle layık görüldü. Festivale Türkiye'den katılan iki çalışma finalist olurken, bir çalışma Bronz, bir çalışma da Altın Aslan kazandı. Türk ajanslara, ödülleri Doğan Medya Center'da yapılan bir törenle verildi. 
Ödül töreninde konuşan Milliyet Gazetesi Reklam Grup Başkanı Viki Habif, "Milliyet 2002'de festivalin Türkiye temsilcisi olduğunda, festivalin 49 yıllık tarihinde sektör olarak bir basın ilanı dışında hiçbir başarımız yoktu" dedi. Bu durumun kendilerini hırslandırdığını belirten Habif, 2003'te ise basın ilanları dalında Rafineri Ajans'ın finalist olduğunu, Medina Turgul'un Bronz Aslan kazandığını, yine Rafineri Ajans'ın açıkhava dalında Gümüş Aslan aldığını anlattı. 
Bu yıl da Türk ajansların ödül aldığını kaydeden Habif, "İleride daha fazla ajansımızla övünmek istiyorsak Cannes Lions'a daha fazla çalışma göndermemiz ve daha fazla yaratıcımızın festivale gönderilen çalışmaları yerinde incelemesi gerekiyor" diye konuştu. 

'Gençlerin ilgisi bizi sevindirdi' 
Milliyet Gazetesi Genel Yayın Yönetmeni Mehmet Y. Yılmaz da Milliyet'in Cannes Lions'u Türk reklam sektörünün ayağına getirdiğini belirterek şunları söyledi "Özellikle üniversitelerin iletişim fakültelerinde ve meslek liselerinde öğrenim gören öğrencilerin yanı sıra reklam sektörünün tüm gençlerinin bu sergiyi gezmeleri sevindirici. Geçen yıl sergiyi ziyaret eden bin 500 kadar kişiden yüzde 35'i öğrenciydi. Milliyet'in gençlere önem verme misyonu ile bu istatistik birebir örtüşüyor." 

İlk Altın Aslan geldi OMD, Cannes Lions Uluslararası Reklam Festivali'nde medya planlama dalı gençlik kategorisinde Frito Lay için hazırladığı Rocco Lollipop projesi ile Altın Aslan kazandı. Ödülü OMD adına Ivan Jones alırken, bu aynı zamanda Türkiye'den katılan bir eserin festivalde kazandığı ilk Altın Aslan oldu. 
Festival kapsamındaki Genç Yaratıcılar yarışmasına 'Şirketinizdeki AIDS size de zarar verebilir' başlıklı çalışmasıyla katılan Ajans Ultra ise bronz madalyanın sahibi oldu. Festivalde Türkiye'ye Bronz Aslan, 'basın alkolsüz içecekler dalı'ndan geldi. Rafineri Ajans'ın Cafe Del Mondo için hazırladığı 'Çuval' başlıklı çalışma bu ödüle layık görüldü. 
Rafineri Ajans yine aynı dalda ve yine Cafe Del Mondo için yaptığı 'Kamyon' başlıklı çalışmayla finalist oldu. Gelişim Creative de doğrudan pazarlama dalındaki 'Senin için neler yaptım' başlıklı çalışmayla finalist oldu. 


</TEXT>
</DOC>
