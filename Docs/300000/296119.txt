<DOC>
<DOCNO> 296119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/spor/ydilmen.html </URL>
<DATE> 2004/12/09/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Coşku 
</HEADLINE>
<TEXT>



Üç puan 600 milyar prestij... Bunlar maçın son dakikasında staddan çıktığım için, Süper FM'deki spikerden dinlediğim cümlelerdi. 
Üç puan belki Şampiyonlar Ligi'nde bir üst tura götürmüyor ama, çok güzel. Belki 600 milyar, Fenerbahçe'yi zengin etmiyor ama, yine de güzel... 
Ama en güzeli en son söylediği PRESTİJ. Bütün dünya bu skoru yazıyor. 
Manchester'ın "B Takımı", "Z Takımı" fark etmiyor. Profesyonel takımların 24 kişilik kadrosu olur. Bu isimleri gönderirir UEFA'ya. Sonuçta sahaya çıkan takım Manchester ve oynayanlar bu devin kadrosunda yer alan 24 futbolcu... 
Oyun ve skor olarak, tabii ki as oyuncuların olmaması Fenerbahçe adına bir avantajdı. Ancak oradaki 6 - 2'lik skor Fenerbahçeli oyuncuları o kadar hırslandırmış ki, santrayla beraber maç bitimine kadar rakibi sürklase ettiler. Maç boyunca da rakibe 1.5 buçuk pozisyon verdiler. 

Vasat oynayan yoktu 
Daum, yardımcıları ve bütün takımı tebrik etmek lazım. Futbol adına yapılması gereken herşeyi yaptılar. Fizik olarak mükemmeldiler... Hücumda hem kenarları kullandılar, hem de göbekten girdiler. Birçok pozisyon da buldular. 
Vasat oynayan oyuncu yoktu. Tuncay'ın iki maçta Manchester'a 4 gol atması ve büyüleyici futbolu, Ümit Özat'ın 15'e yakın ortası, bir tanesinin de golle sonuçlanması hep artılardı. Aslında diğer oyunculara da haksızlık yapmış oluyoruz biraz. 
Servet ile ilgili bir şey söylemek istiyorum. Kahraman olacak iken kötü adam oluyor. Maç içersinde üç tane bireysel müthiş hatalar yapıyor. Bu hatalar yaptığı 30 olumlu işi alıp götürüyor. O kadar olumlu ki... Bire bir çalım yemiyor, ayağını sokuyor, tırnağını sokuyor, rakibine bir hava topu vermiyor. 
9 puan ve atılan 10 gol, bir üst tura çıkamasan bile büyük başarı. 6 X 90 540 dakika... Toplam 20 dakikada da uzatma koy 560 dakikada... İstanbul'daki Lyon maçının ikinci yarısı ve İngiltere'deki Manchester sınavının ilk yarısı... Sadece bu iki 45'er dakikada kaybetti Fener. Yani 560 - 90 470 dakika... Bu 470 dakikada bir üst turu çoktan hak etmişti Fenerbahçe. En çok buna üzülüyorum. 



</TEXT>
</DOC>
