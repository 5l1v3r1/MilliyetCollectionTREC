<DOC>
<DOCNO> 266696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/dunya/adun.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Necef'e kanlı yürüyüş 
</HEADLINE>
<TEXT>


Şii lider Ayetullah Sistani'nin krize çözüm bulmak için kente hareket ettiği dakikalarda Kufe'de bir camiye havan mermisi düştü, Necef'e yürüyüşe geçen Şiilere ateş açıldı 

DIŞ HABERLER SERVİSİ 


Irak'ta radikal Şii lider Mukteda El Sadr'a bağlı Mehdi Ordusu milisleriyle Amerikan - Irak güçlerinin 3 haftadır şiddetli çatışmalarına sahne olan Necef'te krizin çözülebileceğine ilişkin umutların arttığı saatlerde dün ülke en kanlı günlerinden birine sahne olurken, Büyük Ayetullah Ali Sistani, Sadr'la buluşarak barış anlaşmasını sağlamayı başardı. 
Iraklı Şiilerin en yüksek dini otoritesi Sistani'nin çağrısı üzerine Kufe'den Necef'e yürüyüşe geçmek için Kufe Camisi'nde toplanan Iraklılar, bir anda havan topu ateşi altında kaldı. Saldırıda, 27 kişi öldü, 63 kişi yaralandı. Olayın ardından tekrar toplanarak Necef'e doğru yürüyüşe geçen Şiiler, bu kez de, Necef girişinde Irak Ulusal Muhafızlarının ateşiyle karşılaştı. Olaylarda en az 20 kişi öldü. Irak Sağlık Bakanlığı, 2 saldırıda toplam 74 kişinin öldüğünü, 376 kişinin de yaralandığını açıkladı. Necef'te toplanan Şii kalabalığı denetleyen polis, Sistani yandaşlarının ateş açmasına karşılık verince Sistani yandaşlarından 15 kişi öldü, 65 kişi de yaralandı. 

'Barış anlaşması' 
Necef'te Hazreti Ali Türbesi'ni ellerinde tutan Şii milisler ile Amerikan ve Irak askerleri arasındaki çatışmaları sona erdirmek için devreye giren Sistani, dün Basra'dan çok sayıda aracın ve binlerce taraftarının eşlik ettiği konvoyla Necef'e geçti. Sistani, yandaşlarından barış görüşmeleri başlayıncaya kadar kentin dışında beklemelerini istedi. Sistani'nin Necef'e varmasıyla Irak Başbakanı İyad Allavi de, Sadr yandaşlarının ayaklanmasının barışçı yollarla sona erdirilmesi için dün Türkiye saatiyle 14.00'ten itibaren kentte 24 saatlik ateşkes ilan edildiğini bildirdi. 
Gergin bir sessizliğin h kim olduğu kentte buluşan Sistani ve Sadr, çatışmaların sona erdirilmesi ve Necef ile Kufe'nin silahtan arındırılması konusunda anlaştı. Sadr'ın kabul ettiği Sistani'nin planının, milislerin türbeyi terk etmesini, ABD askerlerinin de Necef'ten çekilmesini ve güvenliğin Irak polisine devredilmesini, zarar görenlerin de Bağdat tarafından tazmin edilmesini içerdiği belirtildi. Sistani'nin yardımcısı Hamid El Haffaf, Sistani'nin Irak hükümetinden de, Necef'e gelen on binlerce kişinin türbeye girmesine müsaade edilmesini talep ettiğini açıklarken, ziyaretçilerin de bugün Türkiye saatiyle 11.00'de burayı terk etmeleri istendi. 


</TEXT>
</DOC>
