<DOC>
<DOCNO> 290216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur03.html </URL>
<DATE> 2004/11/19/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
MEB, gelecek ay öğretmen atayacak 
</HEADLINE>
<TEXT>

     Milli Eğitim Bakanlığı MEB , geçen Eylül ayında gerçekleştirilen atama sonrasında boş kalan öğretmen kadroları için gelecek ay atama yapacak. 
     Alınan bilgiye göre, Eylül ayında 48 branşa yapılan 9 bin 267 öğretmen ataması sonrasında, ''göreve başlamama, başvuru bilgilerinde yanlışlık veya eksiklik'' gibi nedenlerle boş kalan kadrolar için atama yapılacak. 
     Boş kadro sayısı, illerden gelen verilere göre belirlenecek. Atama da Aralık ayı içinde gerçekleştirilecek. 
     Atamalar için 18-27 Ağustos 2004 tarihleri arasında yapılan başvurular esas alınacak. Yeni başvuru kabul edilmeyecek. 
     2005 Şubat ayında 10 bin kadroya yapılması planlanan atamalar için ise yeni başvuru alınacak. Atama takvimi, Bütçe Yasası'nda yeni kadro sayısının belirlenmesinin ardından yapılacak. 
     Milli Eğitim Bakanlığı, Maliye Bakanlığı'ndan 62 bin öğretmen kadrosu talep etmişti, ancak Bütçe Yasası'ndan yaklaşık 20 bin kadro çıkması öngörülüyor. 
     
</TEXT>
</DOC>
