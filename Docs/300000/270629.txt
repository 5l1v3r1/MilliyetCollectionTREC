<DOC>
<DOCNO> 270629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sondun18.html </URL>
<DATE> 2004/09/10/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Başörtülü kız öğrenciler, Strasbourg'da protesto gösterisi düzenlendi 
</HEADLINE>
<TEXT>

     Fransa'nın doğusundaki Strasbourg kentinde yaklaşık 70 kız öğrenci, laiklik yasasını protesto etmek için gösteri düzenledi. 
     Jean Rosstand ortaokulu önünde yapılan gösteriye katılan öğrenciler, başörtüsüyle derslere girmelerine yasak getiren yasayı eleştiren sloganlar attı. 
     Fransa Milli Eğitim Bakanlığı, yeni öğrenim yılının başlamasından bu yana ülke genelinde türbanla derslere girme konusunda ısrar eden öğrenci sayısının 100-120 arasında olduğunu açıklamıştı. 
     Bu öğrencilerden en az 80'inin, Strasbourg kentinin içinde bulunduğu Alsace bölgesinde olduğu belirtiliyor. 
     Fransız basında çıkan haberlerde, yeni öğretim yılının açılmasından bu yana 5 Hint asıllı Sih erkek öğrencinin de, saçlarını kapatan türbanını çıkarmadıkları gerekçesiyle devlet okullarına alınmadığı bildirilmişti. 
     Fransa'da parlamentoda kabul edilmeden önce ülke genelinde yoğun tartışmalara neden olan yasa, dini simge ve giysilerle devlet okullarında eğitim görülmesine yasak getiriyor. 
     Yeni öğrenim yılının başlaması dolayısıyla geçen perşembe günü yürürlüğe giren yasa, okul yöneticilerine dini giysi ve simgelerle okula gelen öğrenciyi okuldan uzaklaştırmadan önce ikna etmek için diyalog yolunu denemesini öngörüyor. 
     
</TEXT>
</DOC>
