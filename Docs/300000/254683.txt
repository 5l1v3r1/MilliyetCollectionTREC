<DOC>
<DOCNO> 254683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/magazin/amag.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızlar 'Clinton diyeti'yle inceliyor 
</HEADLINE>
<TEXT>


Bill Clinton'ın bol et yiyip karbonhidrattan uzak durarak kısa sürede 10 kilo vermesini sağlayan diyet, ünlüler arasında hızla yayılıyor .. 

ŞENOL ÇALABAKAN 

Yeni kitabı "My Life - Benim Hayatım"'ın tanıtımı için Almanya'ya giden eski ABD Başkanı Bill Clinton 57 , epeyce kilo vermişti. 
Bol et ve yağlı yiyeceklerle kısa sürede 10 kilo vermeyi başaran Clinton, ABD'de de hızla yaygınlaşan diyetinin sırlarını Bild am Sonntag gazetesine açıkladı. Fazla kilolarından "South Beach" diyetiyle kurtulduğunu belirten Clinton, et ve yağlı yiyeceklerin de tüketilebildiği diyetinde, karbonhidratlı yiyeceklerden Makarna, ekmek, patates uzak durulduğunu söyledi. 
Low Carb Düşük karbonhidrat olarak da adlandırılan bu diyet, yıldızlar arasında da yaygınlaşıyor. Catherina Zeta - Jones 34 , Britney Spears 22 ve Cindy Crawford da, 'Clinton diyeti' ile kilo verenlerden. 
Beslenme uzmanı Helmut Oberritter, Clinton'ın uyguladığı diyeti şöyle anlatıyor "Eğer kişi tükettiğinden fazla karbonhidrat alırsa, vücut bu miktarı yağa dönüştürerek, bel ve göbek bölgelerinde biriktirir. Zeytinyağı ve balıklarda bulunan doymamış yağların belirli miktarlarda tüketimi kilo almayı önler. 'Low Carb diyeti', 1970'lerde New York'lu doktor Robert Atkins tarafından önerilen ve 'Atkins' olarak bilinen diyetin daha da sertleştirilmiş bir versiyonu." 

ABD'de çok yaygın 
Clinton diyetini, obezitenin yaygın olduğu ABD'de 5 milyona yakın insanın uyguladığı tahmin ediliyor. Sayının artması üzerine harekete geçen gıda sanayii de, artık karbonhidratlardan arındırılmış "Low Carb" ürünlerini piyasaya sürüyor. 

Kimi uzmanlar doğru bulmuyor 
Low Carb diyetinin ilk iki haftasında karbonhidratlı yiyecekler yasak. Daha sonra, bu yiyeceklerin belirli ölçülerde tüketilmesine izin veriliyor. Bu diyette ayrıca, vücudun kolay yakabileceği ve depolayamayacağı yağları tercih etmek önemli rol oynuyor. Ne var ki uzmanlar, kısa sürede kişiyi aşırı kilolardan kurtarabilecek bu diyetin uzun vadede faydalı olmadığını savunuyor. Ayrıca karbonhidratın çok az tüketilmesinin sağlık üzerinde olumsuz etkileri olabileceği de kay-dediliyor. 




</TEXT>
</DOC>
