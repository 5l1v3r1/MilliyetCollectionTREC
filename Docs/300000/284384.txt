<DOC>
<DOCNO> 284384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sonspo02.html </URL>
<DATE> 2004/10/29/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Derbiyi kim kazanır Futbol otoriteleri yorumladı... 
</HEADLINE>
<TEXT>

     GÜVEN TANER 
     
     1 DERBİNİN SONUCU NE OLUR 

     Seyirci ve saha dışında hemen her avantaj Fenerbahçe’den yana. Sarı - Lacivertli takım gücünü kullanma fırsatı bulursa, Beşiktaş’ı yenecektir. Beşiktaş, iyi savunma yapmayı sürdürür, buna orta alan savaşçılığını ekler, onun üstüne de çabuk hücum edebilmeyi koyarsa, Fener’in ani atak yediğinde sıradanlaşan savunmasını aşabilecektir. Bu pencerelerden baktığımızda, iki takımın da maçı kazanabileceğini görüyorum. Göremediğim, beraberlik... 
     
     2 SONUCU HANGİ FAKTÖRLER ETKİLER 

     Carew’e yapılacak savunmanın biçimi ve hakemin buna bakışı çok önemli. Daum’un onbiri belli. Del Bosque’nin takım kurarken, çabuk hücum yapabilmeyi hedefleyip hedeflemeyeceği önem taşıyor. Ağırdan alan bir Beşiktaş, sahasına tıkılır kalır. Bu, Fenerbahçe’ye avantaj olur. Fenerbahçe’nin hücumda kanatları, göbeği, duran topları iyi kullanması, bireysel patlama yapan adamlarının bulunması ve bir silahından ötekine geçişi hızla yapabilmesi Beşiktaş’ın hücum silahlarının tam tersine kıt oluşu, ancak İbrahim Akın ve Ahmed Hassan ile hızlanabilmesi, onların da dikkatsiz oynamaları ve kaptırdıkları topları kovalayamayışları, Sergen, Juanfran, Kaan gibi topu iyi kullanan adamların ise savaşma güçlerinin olmayışı, maçın sonucunda etkili olacaktır. 
     
     3 FENER KAYBEDERSE NE OLUR, BEŞİKTAŞ KAYBEDERSE NE OLUR 

     Fenerbahçe kaybederse Beşiktaş kadar Galatasaray’da, Trabzonspor’da bayram olur. Fenerbahçe’ye lig yarışında çok büyük kayıp getirmez. Daum tartışmaları artar ve Alman epeyce yıpranır. Beşiktaş kaybederse uzun süredir yitirmeye alışık olduğundan fazla etki yapmaz. Zaten sağduyulu Beşiktaşlı, bu yılın ligini kayıp lig sayıyor. 
     MEHMET DEMİRKOL 
     
     1 DERBİNİN SONUCU NE OLUR 

     Bu maçın kaderini Daum’un tercihleri belirleyecek. Del Bosque gelenekçi bir teknik direktör. Bu yüzden istediği oyun yapısı oturmasa da, ısrar ediyor. Yani yarın herhangi bir sürpriz yapmasını beklemiyorum. Ve bu oyun yapısı Daum’un sevdiği, bozmakta zorlanmadığı, yumuşak ve konsantrasyonu zayıf bir oyun. Eğer geçen yıl İnönü’de uyguladığı 4-2-3-1’i sahaya koyarsa kazanır. Ve bu oyun Aziz Pierre ve Nobre’den birini tercih etmesini gerektiriyor. Aksi bir seçimde Beşiktaş oyuna ortak olabilir ve kazanma şansı doğar. 
     
     2 SONUCU HANGİ FAKTÖRLER ETKİLER 

     Sonucu temelde Christoph Daum’un tercihleri belirleyecek. Beşiktaş tarafında ise Fenerbahçe’yi krize sokabilecek yıldızlar. Sergen, Carew ve özellikle oynarsa Pancu. Bunun yanı sıra Okan ve Tayfun da Fenerbahçe’nin pas trafiğini önlemeleri açısından hayatiler. Ama başta da söylediğim gibi temel faktör Daum. 
     
     3 FENER KAYBEDERSE NE OLUR, BEŞİKTAŞ KAYBEDERSE NE OLUR 

     Fenerbahçe kaybederse, Şampiyonlar Ligi’nde Lyon maçında alınacak bir yenilgiyle bir krize girilebilir. Yani çok önemli bir sıkıntının başlangıcı olabilir. Beşiktaş kaybederse çok önemli bir sıkıntı doğacağını sanmıyorum. Çünkü artık çok açık ki Vicente Del Bosque’nin kredisi çok yüksek. 
     
</TEXT>
</DOC>
