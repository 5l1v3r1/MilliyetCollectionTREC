<DOC>
<DOCNO> 274438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/siyaset/siy01.html </URL>
<DATE> 2004/09/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Zinasız TCK'ya devam' 
</HEADLINE>
<TEXT>


'Uyum konusunda herhangi bir sorun yok' diyen Erdoğan, AKP hükümeti döneminde zinanın suç sayılmasının bir daha gündeme gelmeyeceğini söyledi 

GÜVEN ÖZALP Brüksel 


Başbakan Recep Tayyip Erdoğan, "Benim partim ve başında bulunduğum hükümet, mevcut Türk Ceza Kanunu TCK tasarısıyla devam edecek. Bunun içinde zina yok" diyerek, AKP hükümeti döneminde "zinanın suç sayılması"nın bir daha gündeme gelmeyeceği mesajını verdi. 
Brüksel'deki temaslarını Avrupa Parlamentosu'ndaki AP siyasi grup liderlerini bir araya getiren Başkanlar Konferansı'na katılarak tamamlayan Erdoğan, aralıkta Türkiye'nin müzakerelere başlaması için AB'den "evet" kararı beklediğini söyledi. 

Ödevimizi yaptık 
Konferansın ardından AP Başkanı Josep Borrell'le birlikte basın toplantısı düzenleyen Erdoğan, "Kriterlere uyum aşamasında yapacağımız bir şey kalmadı. Ödevimizi layıkıyla yaptık" dedi. Erdoğan, uyum konusunda herhangi bir sorun bulunmadığını ifade etti. 
"Zina"nın Türk ve Avrupa medyası tarafından abartıldığını da vurgulayan Erdoğan, "Tasarı içinde dahi olmayan bir madde, sürekli gündemde tutuldu. Bizim amacımız kalan yasaları eşzamanlı biçimde çıkarmaktı. Böyle bir velvele kopunca burada yaptığımız görüşme sonrasında TBMM'yi toplama kararı aldık" dedi. 
Erdoğan, zinanın daha sonra tekrar gündeme gelip gelmeyeceği sorusuna da, "Biz içinde zinanın olmadığı bu tasarıyla devam edeceğiz. Bizden sonraki hükümetlerin ne yapacağını bilemem. Bu onların sorumluluğunda" yanıtını verdi. Erdoğan'ın bu sözleri, "zinanın" AKP döneminde bir daha gündeme getirilmeyeceği şeklinde yorumlandı. 



</TEXT>
</DOC>
