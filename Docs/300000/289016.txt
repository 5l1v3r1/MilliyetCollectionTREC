<DOC>
<DOCNO> 289016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo10.html </URL>
<DATE> 2004/11/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Yedek kulübesini bile unuttular... 
</HEADLINE>
<TEXT>

     Beşiktaş'ta sezon başında büyük umutlarla transfer edilen Berkant Göktan ve Veysel Cihan, yedek kulübesini bile unuttu. 
     Teknik Direktör Vicente Del Bosque'nin fazla şans tanımadığı ikili, bu sezon ligde oynanan 12 maçta, sadece 2'şer kez görev alırken, 18 kişilik maç kadrosuna bile girmekte zorluk çekti. 
     
     BERKANT 39 DAKİKA SAHADA KALDI 
     Galatasaray'dan transfer edilen Berkant, 2 maçta toplam 39 dakika sahada kalırken, 7 karşılaşmada 18 kişilik maç kadrosuna bile alınmadı. 
     İlk olarak 3. haftadaki Denizlispor maçında Okan Buruk'un yerine oyuna girerek 29 dakika sahada kalan Berkant, son olarak da 8. haftada Trabzonspor deplasmanında son 10 dakika forma giydi. 
     Berkant, Gençlerbirliği, Gaziantepspor, Sakaryaspor, Galatasaray, Büyükşehir Belediyesi Ankaraspor, Fenerbahçe ve Konyaspor maçlarında 18 kişilik kadroya alınmadı. 
     
     VEYSEL DE 2 MAÇTA OYNADI 
     Gençlerbirliği'nden alınan Veysel de 2 maçta 94 dakika forma giyerken, 5 maçta da kadroda kendisine yer bulamadı. 
     Veysel, ilk olarak 1. haftadaki Malatyaspor maçında son 4 dakika forma giydi. 
     Carew ve Pancu'nun sakatlıkları nedeniyle forma giyemediği 3. haftadaki Denizlispor maçında ilk 11'de sahaya çıkan ve 90 dakika sahada kalan Veysel, takımının 3-1 yenildiği maçta, kendisine verilen şansı iyi kullanamadı ve siyah-beyazlı formaya o günden bu yana hasret kaldı. 
     Beşiktaş'ta, ciddi sakatlıklar geçirmemelerine rağmen Çağdaş, Tümer ve Kaan Dobra da az forma şansı bulan isimler arasında yer aldı. 
     Uzun süren sakatlık dönemini yeni atlatan kaptan Tayfur, 4 dakika forma giyerken, UEFA Kupası'ndaki Bodo Glimt maçında sakatlanan Cordoba da sadece 1 maçta görev alabildi. 
     Pancu, ligin 3 haftasında sakatlık nedeniyle kadroya giremezken, 5 maçta forma giyip 178 dakika sahada kalabildi. 
     
     VAZGEÇİLMEZLER 
     Teknik Direktör Vicente Del Bosque'nin en çok forma şansı verdiği isim İbrahim Üzülmez oldu. 
     İbrahim Üzülmez, ligdeki 12 maçın 11'inde görev alırken, sadece cezası nedeniyle Konyaspor maçında oynayamadı. Toplam 957 dakika ile en çok forma giyen futbolcu olan İbrahim Üzülmez'i, yeni transfer Ali Güneş 884 dakika ile izlerken, yine yeni transferlerden John Carew 859 dakika ile 3. sırada yer aldı. 
     Bu arada genç futbolcu İbrahim Akın, 12 maçın tamamında forma giyen tek oyuncu olurken, 712 dakika sahada kaldı. 
     
</TEXT>
</DOC>
