<DOC>
<DOCNO> 279695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sondun29.html </URL>
<DATE> 2004/10/13/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Avusturya'da aşırı sağcı FPÖ, Türkiye için referandum istiyor 
</HEADLINE>
<TEXT>

     Avusturya'da koalisyon hükümetinin küçük ortağı aşırı sağcı Özgürlükçüler Partisi FPÖ , AB hükümet ve devlet başkanlarının 17 Aralık'taki zirvesinden önce Türkiye ile üyelik müzakerelerine başlanması konusunda referandum yapılmasını istedi. 
     FPÖ Viyana Eyalet Başkanı Heinz Christian Strache, ''halkı Türkiye referandumuna hazırlamak amacıyla Viyana'da bilgilendirme standları açacaklarını'' belirtti. 
     Strache, FPÖ'lü Avrupa Parlamentosu milletvekili Andreas Mölzer ile düzenlediği ortak basın toplantısında, ''AB Komisyonu'nun hazırladığı ilerleme raporunun 'yarım gerçeklerle süslenmiş bir kağıt yığını' olduğunu'' iddia etti ve ''ilerleme raporunun sonuçta tam üyelik mekanizmasını harekete geçirecek bir başlangıç olduğunu'' söyledi. 
     ''İlerleme raporundaki ucu açık müzakere koşuluna inanmadığını, bunun ancak bir şaka olabileceğini'' belirten Strache, ''17 Aralık zirvesinden önce halkın görüşünün alınması gerektiğini'' savundu. 
     Strache, ''referandumun yanı sıra Başbakan Wolfgang Schüssel'in 17 Aralık zirvesinde kullanacağı oy konusunda parlamentodan yetki alması gerektiğini'' ifade etti. 
     ''Türkiye konusundaki yoğun tartışmaların koalisyon hükümeti için tehlike arz etmediğini'' kaydeden Strache, ''Bu tartışmalarla Başbakan Schüssel'in 17 Aralık zirvesi öncesi kararını bir kez daha gözden geçirmesini amaçladıklarını'' söyledi. 
     ''Avusturyalıları, Türkiye'nin AB üyeliği konusunda aydınlatmak üzere Viyana'da bilgilendirme standları kuracaklarını'' anlatan Strache, bilgilendirme standlarını ''küçük İstanbul'' olarak bilinen Brunnemarkt pazarında da açarak, Avusturya'daki Türkleri de aydınlatmayı amaçladıklarını bildirdi. 
     Strache, ''Avusturya'daki Türklerin de Türkiye'nin AB'ye tam üyeliğini tasvip etmediklerini'' öne sürdü. 
     Strache, geçen ay, Schüssel'in Türkiye ile müzakerelerin başlaması yönünde oy kullanması halinde ''koalisyon hükümetini bozacakları'' tehdidinde bulunmuştu. 
     
</TEXT>
</DOC>
