<DOC>
<DOCNO> 288273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/yazar/guclu.html </URL>
<DATE> 2004/11/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim, AB önünde bir engel mi 
</HEADLINE>
<TEXT>


Nefeslerimizi tuttuk, 17 Aralık'ı bekliyoruz. Her şeyimiz 17 Aralık'a endeksli. Verilecek karar doğrultusunda moralimiz doruğa da çıkabilir, tepetakla da olabilir. 
Görünen o ki şartlı bir evet söz konusu değil. Ama bize gelen bilgiler, eğitime yönelik beklentilerin, 17 Aralık'ta telaffuz edileceği yönünde. Yani AB ilk kez eğitimi masaya yatırıp, "Tamam sizi almaya alacağız da hele şu eğitiminize bir çekidüzen verin" diyebilirler. 
İşte o zaman hapı yuttuk. Eğitim öyle bir noktadaki TBMM'den çıkarılacak üç beş yasayla iflah olacak gibi değil. 
Başka hiçbir şart koşmayıp,"Eğitim düzeyinizi AB normlarına getirin, sizi hemen alacağız" deseler, en iyi ihtimalle aradan 10 yıl geçer. O da ulusal bir seferberlik ilan edildiği takdirde... 
Dünya Bankası'nın sağladığı kredilerin önemli bir bölümü eğitime yönelikti. AB fonlarından gelen kaynakların büyük bölümü de yine eğitime kaydırılacakmış. Çünkü onlar da çok iyi biliyor ki genç nüfus eğitilirse, bir anlam ifade eder. Eğitimsiz bir gençlik, sadece bizim için değil, onlar için de büyük sorun yaratır... 

Bizi bekleyen zorluklar 
Türkiye, eğitimde, AB ile uyum konusunda hangi noktalarda zorlanır Önce bir durum tespiti yapmakta yarar var 
Okul öncesi eğitim, en fazla zorlanacağımız alan olacak. AB'de zorunlu gibi. Okullaşma oranı da yüzde 100'e yakın. Bizde ise yüzde 15'lerde.İlköğretimde okullaşma oranı her ne kadar yüzde 100'lere ulaştı desek de bu koskocaman bir yalan. Yüzde 100 okullaşma olsa 7.5 milyon insanımız okuma yazma bilmiyor olur muydu Ortaöğretim de okullaşma oranları da AB ülkelerinin çok gerisinde. Daha da önemlisi, mesleki ortaöğretim hem oransal hem de kalite olarak çok büyük bir revizyonu gerektiriyor.Ortaöğretimden yükseköğretime geçiş tam bir problem.Tek tip yükseköğretim, diploma enflasyonu, yeterlilik sınavları ve akreditasyon sisteminin bulunmaması, uzunca bir müzakere dönemi gerektirecek boyutlarda.Yetişkinlere yönelik eğitim ve ömür boyu eğitim, eğitimde gelinen son nokta. Okul çağındakilere bile yeterli altyapı sağlayamayan ülkemiz, maalesef bu konuda da çok gerilerde.Eğitime, bilime ve ar - ge'ye ayrılan kaynaklar konusunda da kat edecek daha çok yolumuz bulunuyor. Bu konuda belirlenen AB hedeflerinin çok uzağındayız... 

Neler yapılabilir 
Bu güne kadarki geleneksel yöntemlerle eğitim konusunda daha fazla bir yol kat etmek mümkün değil. Sorunlar azalmaz, aksine çoğalır. Her şeyden önce finansman konusunda yeni kaynaklar yaratmak gerekiyor. Dünya Bankası ve AB fonları tek başına yeterli olmaz. Örneğin, okul yapımı ve bakımı tamamıyla yerel yönetimlere bırakılabilir. 
Haydi Kızlar Okula, Eğitime Yüzde 100 Destek türü kampanyalar, sonuç almaktan çok, göz boyamaya yönelik. Onların yerine daha radikal kararlar alınabilir. Örneğin, eğitimde KDV hepten kaldırılabilir. Özel İdare Gelirleri'nin önemli bir bölümü eğitime ayrılabilir. Özel öğretim kurumlarının gelişmesine olanak sağlanabilir. Dershanelere akan katrilyonlar, eğitim sisteminin içine çekilebilir. 
Özetin özeti Siyasi, ekonomik ve hukuki reformlar, sıkı bir çalışmayla bir yasama döneminde gerçekleşebilir. Ama eğitim öyle mi .. 



</TEXT>
</DOC>
