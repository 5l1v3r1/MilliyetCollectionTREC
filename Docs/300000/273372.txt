<DOC>
<DOCNO> 273372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy15.html </URL>
<DATE> 2004/09/20/ </DATE>
<TIME> 20.33 </TIME>
<AUTHOR>  </AUTHOR>
<HEADLINE>
Çiçek AB tarih vermezse dizlerimizi dövüp ağlayacak halimiz yok 
</HEADLINE>
<TEXT>

     
     ''HER KONUYU KONUŞUYORUZ'' 

     Adalet Bakanı ve Hükümet Sözcüsü Cemil Çiçek, ''TBMM Dışişleri Komisyonu Başkanı Mehmet Dülger, TCK'nın neden geri çekildiğini soran bir gazeteciye, Ben de neden çekildiğini bilmiyorum. Bakanların da haberi yok. Muhataplarımın bu konudaki sorularına cevap veremiyorum yanıtını verdi. Bakanlar Kurulu'nda bu konuları hiç görüşmüyor musunuz '' sorusunu da, ''Bizim bu konuyu çok konuştuğumuzu bir defa daha söyleyeyim'' diyerek yanıtladı. 
     Çiçek, ''TBMM kapanmadan önce TCK'yı acilen yasalaştırmamız gerekir dediniz. TCK'nın geri çekilmesinde bir sıkıntı görmüyor musunuz '' şeklindeki soruya karşılık da, Türkiye'de herkesin üzerinde durduğu en temel konuların başında Yargı Reformu'nun geldiğini, Türk Ceza Kanunu Yasası'nın bunun önemli ayaklarından birisi olduğunu söyledi. 
     TCK konusunda TBMM'nin, tahminlerin ötesinde bir çalışma yaparak, başarı elde ettiğini, bir iyileştirme yaptığını ve tasarıyı yürürlük maddesine kadar getirdiğini anlatan Çiçek, şunları kaydetti 
     ''Biz bunu olağanüstü dönemde değil de, Kasım'da, Aralık'ta yapacak olsaydık, Meclis Başkanı, Başkanvekilleri seçimi, komisyonların kurulması, üye verilmesi faaliyetlerine başlaması neredeyse Ekim'in üçüncü haftasını bulurdu. Ondan sonra Aralık ayı zaten bütçe müzakerelerine gidilir. Halbuki biz TCK'yı Eylül ayında gündeme almak suretiyle bir önemli çalışmayı yaptık.'' ''Bizim acelemiz illa da belli bir takvimle alakalı değil'' diyen Çiçek, Yargı Reformu'nun, bizatihi Türkiye'nin önünde bir acil ihtiyaç olarak durduğunu belirtti. Çiçek, ''Bunun için de ne kadar süratle hareket edebilirsek, AB hedefiyle bağlantısı olan maddeleri vardır şüphesiz, ama onun ötesinde Yargı Reformu açısından TCK'nın önemli bir yeri var'' diye konuştu. 
     Çiçek, İstinaf Mahkemeleri'ne ilişkin yasanın da yürürlük maddesine kadar geldiğini ve beklediğini, şimdi Ceza Usul Yasası ile birlikte bunların hepsinin bu yıl içinde tamamlanacağını ifade etti. 
     
     ''HABERLERİN ÖNEMLİ BİR KISMI SPEKÜLATİF'' 

     ''TCK konusunda CHP ile yapılan bir anlaşma vardı. Ancak Başbakan yurtdışı gezisinden döndükten sonra farklı açıklamalar yaptı. Başbakan ile bakanlar arasında bir görüş ayrılığı mı var '' sorusu üzerine Çiçek, bu konularda çoğu zaman eksik bilgiye dayalı yazı yazıldığını söyledi. 
     Anamuhalefet partisi ile bir tartışmaya girmeyeceğini belirten Çiçek, TCK konusunda gerçekten iyi bir çalışma yapıldığını, bundan sonra da bu çalışmaların yapılmasını arzu ettiklerini dile getirdi. 
     Olayın gündeme geldiği dönemden bugüne kadar geçen süreçte, tasarının içeriğine ilişkin bilgi vermediğini, genel ilkeleri söylediğini ifade eden Çiçek, ''Yoksa, elinizde bir metin yok. Bu metni biz vermedik. Yazıldı, çizildi. Şunları getiririz, bunları götürürüz şeklindeki haberlerin önemli bir kısmı spekülatif haberlerdir'' dedi. 
     Konunun, olduğundan çok daha farklı zemine çekilerek, yanlış istikamette değerlendirmelere sebebiyet verildiğini belirten Çiçek, ''Herkes ne dediyse, ne diyecekse bugüne kadar hepsini söylemiştir. Bundan sonra da söylenecek bir şey yoktur. Zaman her şeyi çok daha açık ortaya çıkaracaktır'' diye konuştu. 
     Adalet Bakanı ve Hükümet Sözcüsü Cemil Çiçek, araç muayene istasyonlarının özelleştirilme ihalesinin bu hafta içinde başlatılacağını bildirdi. 
     Çiçek, Telekom'un blok satışı ile Tekel ihalesinin Ekim ayı içinde, THY'nin hisselerinin halka arzının ise 17 Kasım 2004'te başlatılması için çalışmaların hızla sürdürüldüğünü belirtti. 
     Adalet Bakanı Çiçek, Bakanlar Kurulu'nun ardından gazetecilere toplantının gündemine ilişkin bilgi verdi. 
     Özelleştirmenin, Türkiye'nin en az 20 yıldan beri konuştuğu bir konu olduğunu ifade eden Çiçek, şöyle devam etti 
     ''Dünyada özelleştirmeyi en önce konuşan bir kaç ülkeden biriyiz. Özelleştirmede bugün geldiğimiz noktada en sona kalan birkaç ülkeden biriyiz. Özellikle doğu bloğu ülkeleri bu işleri bizden çok daha sonra başlamış olmalarına rağmen, bir kaç sene içinde onlar bu özelleştirmeyi yapabildi. 
     Biz aradan geçen 20 sene içinde özelleştirmede katettiğimiz mesafe ile katetmemiz gereken mesafe arasında daha epey farkın olduğunu maalesef üzülerek görüyoruz. Bütün hükümetlerin programında özelleştirme yer almış olmasına rağmen, burada çok fazla mesafe katedilebilmiş değil.'' Çiçek, şimdiye kadar yapılan özelleştirmelerle ilgili olarak şunları kaydetti 
     ''Kendi dönemimiz 2001'den bu yana bir mukayese yaptığımızda, 2001'de Türkiye'nin özelleştirmesi 60 milyon dolar, 2002'de 290 milyon dolar, 2003'te 258 milyon dolar, 2004 yılı itibariyle de 1 milyar doların üzerindedir. 
     2004 yılında elde edilen gelirin önemli bir kısmı 238 milyon doları Hazine'ye aktarılmış, 363 milyon doları 2003 yılından önce kullanılan kredilerin erken ödemesinde kullanılmıştır. Bu rakamlar bile Türkiye'nin özelleştirmeyi daha uzun süre gündeminde tutmak yerine bir an evvel bu hedefi gerçekleştirmesinde fayda vardır.'' 
     Çiçek, 2003 ve 2004 yıllarında gerçekleştirilen özelleştirme uygulaması ile 31 şirketteki kamu hisselerinin tamamının, 17 işletme ve 863 varlık ve gayrimenkul satışının gerçekleştirildiğini, 4 limanın işletme hakkının devredildiğini bildirdi. 
     
     ÖZELLEŞTİRİLECEK YERLER 

     Araç muayene istasyonları, Telekom, Tekel, Kıbrıs Türk Hava Yolları'nın yüzde 50 hissesinin özelleştirmesi ile THY ve PETKİM'in halka arzının bu yıl içinde gerçekleştirmeyi düşündükleri konular olduğunu belirten Çiçek, araç muayene istasyonlarının özelleştirilme ihalesinin bu hafta içinde başlatılacağını kaydetti. Çiçek, Telekom'un blok satış ihalesinin Ekim ayının ilk haftasında açılacağını, Tekel ihalesinin Ekim ayının üçüncü haftasında başlatılmasının planlandığını, THY'nin hisselerinin halka arzı süresinin 17 Kasım 2004'te başlatılması için çalışmaların hızla sürdürüldüğünü bildirdi. 
     
     ''EKONOMİ ETRAFLICA DEĞERLENDİRİLDİ'' 

     Çiçek, toplantıda, kamu borç yönetimi ile ilgili olarak Hazine yetkilileri ile Hazine'den sorumlu Devlet Bakanı Ali Babacan'ın çok etraflı bir değerlendirme yaptıklarını söyledi. 
     Kamu yönetiminde saydamlığın ve şeffaflığın sağlanması açısından, yapılanları büyük ölçüde Hazine'nin internet sitesinde halkın bilgisine sunduklarını, denetime açtıklarını anlatan Çiçek, Sayıştay'ın da kendi denetimini yaptığını kaydetti. 
     Çiçek, toplantıda, enflasyon, büyüme, cari işlemler, ithalat, ihracat, turizm gelirleri, gelen turist sayısındaki artış, faiz dışı fazla, faiz harcamaları, sermaye hareketleri, ödemeler dengesi, döviz rezervleri, borçlanma rakamları, borçlanmanın vadesi gibi çok değişik yönlerden Türk ekonomisinin bugün geldiği noktanın etraflıca değerlendirildiğini anlattı. 
     
     İSTİKRARIN KALICILIĞI ÖNEMLİ 

     Türkiye'de siyasi istikrara paralel olarak ekonomik istikrarın da sürdürülebilmiş olmasının önemine işaret eden Çiçek, sözlerini şöyle sürdürdü 
     ''Bu istikrarın kalıcı bir tarzda sürdürülebilmesi yönünde çok olumlu bir tablo ortaya çıkmıştır. Bunun tabii sonucu olarak Türkiye'de tekrar paradan para kazanma yerine yatırım heyecanı başlamıştır. Özellikle getirdiğimiz teşviklerle önümüzdeki dönemde bunları daha da artırma temayülündeyiz. Türkiye'de tekrar insanlar yatırıma dönmeye başlamışlardır. Anadolu'nun muhtelif yerlerinde tekrar fabrika yatırımları, temel atmalar, açılışlar söz konusudur. Bu bir taraftan üretime dayalı büyümeyi teşvik ederken öbür taraftan da belli ölçüde istihdamın karşılanabilmesi, işsizliğin azaltılabilmesi bakımından da olumlu bir tablonun ortaya çıktığını göstermektedir. 
     Şüphesiz bunun sürdürülebilir olması lazım. Mevsimlik, konjonktürel, sadece 2004 yılına mahsus değil, bundan sonraki dönemlerde de bunun sürdürülmesi gerekiyor. Bunun da ön şartı her alanda olduğu gibi mali alanında da disiplinin sürdürülmesidir. 'İyiye çıktık, rakamlar olumlu şeyleri gösteriyor, büyüme hızımız şu noktadadır, faizler, enflasyon düşüyor' tarzındaki bir kısım rakamlara bakmak suretiyle rehavete kapılmadan bu disiplininin, bu kararlılığın sürdürülmesi gerekmektedir.'' 
     
     ''YARGI REFORMU, BİZATİHİ TÜRKİYE'NİN ÖNÜNDE BİR ACİL İHTİYAÇ OLARAK DURMAKTADIR'' 

     Adalet Bakanı ve Hükümet Sözcüsü Cemil Çiçek, ''Bir süreden beri Türkiye'nin önüne gelen konuların, dışarıdan talep yerine, içeriden talebin AB üzerinden Türkiye'nin önüne getirilmesi'' olduğunu belirterek, ''bunu çok yanlış bulduğunu'' bildirdi. 
     Adalet Bakanı Çiçek, Bakanlar Kurulu toplantısına ilişkin açıklamasının ardından soruları yanıtladı. 
     Çiçek, ''Avrupa Birliği'nden TCK yasalaşmazsa üyelik müzakereleri başlamaz şeklinde açıklamalar geliyor. Hükümetin bu konudaki kararı nedir '' sorusunu yanıtlarken, son 15 gündür sürekli bu konunun tartışıldığını ve yeni bir şey söylemenin anlamının olmadığını belirtti. Çiçek, şunları kaydetti 
     ''Soru aynı, sorun aynı, 15 günden fazla bir zamandır bunu tartışıyoruz. Verilen cevaplar da aşağı yukarı bellidir. Bu konuda yeni bir şey söylemenin bir anlamı da yok, gereği de yok. Bundan sonraki işin ne istikamette gideceği, varması gereken noktanın ne olduğu, ne olacağını zaman gösterecek. O yüzden soru üzerine soru, soru içerisinden cevap çıkarmanın anlamı yok. Ekonomik krizler bile Türkiye'nin gündeminde bu kadar uzun süre kalmamış.'' Cemil Çiçek, ''Siz her defasında Türkiye'nin AB üyeliğinin çok önemli olduğunu ve bunun sekteye uğratılmaması gerektiğini belirtiyorsunuz. Son bir hafta içerisinde TCK ile ilgili tartışmalar oldu. Bu tartışmalar Türkiye'yi AB'ye üyelik sürecinden çok mu önemliydi '' sorusunu ise şöyle yanıtladı 
     ''Bu konu ilk defa konuşulmuyor. Bu konuyu gündeme taşıyanlara bakın. Burada yapılan toplantılardan bir gün sonra yine sizin gazetelerinizin manşetinde Türkiye için yeni bir şart yok , İlave bir şey gerek yok denildikten sonra gündeme neden geldiğine bir bakın. 
     Aslında, telaffuzunu çok arzu etmek istemediğim bu kavram üzerinde bir oyun oynanmaya çalışıldı. Bu oyun devam ediyor. O yüzden zamanı bu noktada hem şahit gösteriyoruz, hem de zaman birçok şeyi aydınlatacaktır. Meseleye öyle bakın. Biz AB'yi önemsiyoruz. Önemsediğimiz içindir ki, geriye dönük 22 aylık dönemde yaptığımız çalışmaları herkes biliyor. Hatta bunlardan bir tek paketi bile geçmiş dönemde bir uyum paketini, bir iktidarın çıkarmadığını da herkes biliyor. Demek ki bizim açımızdan AB önemsiz bir konu değil. 
     Ama tek konu AB konusu değil. Türkiye'nin başlıca konuları var, çevresinde kendi içinde, kendi dışında olan konuları var, biz bunların hepsini önemsiyoruz ve bunları belli bir anlayış içerisinde, belirli bir denge içerisinde sürdürmeye çalışıyoruz. Ama bu konunun gündeme gelişinin nasıl olduğunu, nereden geldiğini, dışarıdan hangi açıklamaların yapıldığını, hangi bağlamda yapıldığını, ilk denildiğinde hangi açıklama, giderken hangi açıklamalar yapıldığını hep beraber gördük biliyoruz. 
     Ama bir şeyi daha biliyoruz, hep söylemeye çalıştık, bir süreden beri Türkiye'nin önüne gelen konular, dışarıdan talep yerine içeriden talebin AB üzerinden Türkiye'nin önüne getirilmesidir. Ben bunu yanlış buluyorum. 
     O zaman, kendi ülkeniz üzerine, başka bir taraftan baskı yaptırma gayreti, çabası vardır. Meselenin, yanlış olan tarafı budur. Bunun dışında biz, her şeyi konuştuk. 
     Biz, hukuki zeminde bu konuyu konuşsaydık, zannediyorum daha sağlıklı bir sonuca varırdık. Bu konunun gündeme geldiği gün bir TV kanalında açıklama yaptım. Hukuki bir konu, bir siyaset malzemesi yapılmaya, bunun üzerinden bir oyun oynanmaya çalışıldı. Yoksa bu bir hukuki konudur, hukuki bir alanda düzenlemeler yapılacaktır.'' Bakan Çiçek, ''Türkiye hakkındaki ilerleme raporunun açıklanacağı 6 Ekim tarihine kadar TCK'nın yasalaşma olasılığı nedir '' sorusunu yanıtlarken, ''Kanunun çekiliş gerekçesine bakın, Meclis İç Tüzüğü'ne bakın, Anayasa hükümlerine bakın, bunun ne durumuda olduğunu görürsünüz'' dedi. 
     Çiçek, ''Türkiye'nin AB politikasında bir değişiklik mi var '' sorusunu yanıtlarken de şu ifadeleri kullandı 
     ''AB'yi önemsiyoruz. Ama diyelim ki 17 Aralık'ta bir tarih vermediler. Böyle bir konu olmasaydı bile bir tarih vermediler. Ne yapacağız Dizlerimizi dövüp ağlayacak halimiz yok. 
     Türkiye kendi yoluna devam ediyor, etmesi de gereklidir. Netice itibarıyla AB, bir kısım değerler topluluğudur, o değerler AB olsa da olmasa da yani haklar ve özgürlüklerin teminat altına alınması ve Türkiye'deki demokrasi standartlarının yükseltilmesi. AB olmasa biz hak ve özgürlüklerden yana olmayacak mıyız Demokratik standartlarımızı yükseltmeyecek miyiz Bu konuda herkes yoluna devam ediyor, biz de devam ederiz' ''CHP'nin, TCK'nın yasalaşması için TBMM'nin olağanüstü toplanması konusunda bir talebi var. TBMM'yi olağanüstü toplantıya çağıracak mısınız '' sorusuna Çiçek, ''Demin verdiğim cevabın içerisinde var, İçtüzüğe, Anayasa'ya bakın, önümüzdeki zaman dilimine bakın cevap orada var'' yanıtını verdi. 
     
</TEXT>
</DOC>
