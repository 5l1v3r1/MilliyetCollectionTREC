<DOC>
<DOCNO> 256686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/siyaset/axsiy02.html </URL>
<DATE> 2004/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP'li üyelerden türbana hapis 
</HEADLINE>
<TEXT>


Adalet Komisyonu'nun AKP'li üyelerinin hatası sonucu, TCK tasarısına türbanlı öğrenciye 1 yıla kadar hapis öngören madde eklendi 

ANKARA Milliyet 


TBMM Adalet Komisyonu'ndan geçen yeni Türk Ceza Kanunu TCK tasarısının mevcut biçimiyle yasalaşması halinde bugüne kadar türban takıp okula gittikleri için sadece disiplin cezası alan öğrencilere 1 yıla kadar hapis cezası verilebileceği ortaya çıktı. AKP'li üyelerin hatası sonucu iyi okunmadan TBMM Genel Kurulu'na sevk edilen tasarı yasalaşırsa AKP hükümeti, türbanlılara hapis cezası getiren ilk hükümet olacak. 
Adalet Komisyonu Başkanı Köksal Toptan, mevcut TCK'da, Devrim Yasaları'ndan "Şapka İktisası Hakkında Yasa" ile "Türk Harflerinin Kabul ve Tatbiki Hakkındaki Yasa"ya aykırı hareket edenler için hapis cezası öngörüldüğünü, "Bazı Kisvelerin Giyilemeyeceğine Dair Yasa"ya aykırı hareket edenler için herhangi bir hapis cezası öngörülmediğini belirtti. Toptan, hükümet tasarısı olarak TBMM'ye gelen yeni TCK'da ise bu yasaya aykırı davrananlara 3 aydan 1 yıla kadar hapis öngörüldüğünü vurguladı. 
Konuyla ilgili Başbakan Recep Tayyip Erdoğan'a bilgi verdiğini anlatan Toptan, maddeyi, CHP'lilerle uzlaşma sağlamak için değiştiremediklerini kaydetti. 
Toptan, komisyonda maddede öngörülen 6 aydan 2 yıla kadar olan hapis cezasının indirildiğini ancak tamamen kaldırılamadığını vurguladı. 

Atatürk suç görmemiş 
"Bu yasa 1934'te yürürlüğe kondu ve o günden bu güne hiç ceza konulmadı. Atatürk, böyle bir şeyi suç görmemiş. 70 - 80 yıl geçmiş biz koyuyoruz" diyen Toptan, hatanın tasarı TBMM'ye gönderilirken iyi okunmamasından kaynaklandığını belirtti. Toptan, maddenin TBMM Genel Kurulu'nda değiştirilmesi için CHP Grup Başkan vekilleriyle görüşeceklerini de kaydetti. 
AKP'liler, tasarı görüşülürken, düzenlemenin kaldırılması için önerge vermişler, "Şanlıurfa'da 'poşu' takan kişi Talabani'nin askeri sayılabilir" görüşünü gerekçe göstermişlerdi. CHP'nin tepkisiyle önerge geri çekilmişti. 


</TEXT>
</DOC>
