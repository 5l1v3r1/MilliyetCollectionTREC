<DOC>
<DOCNO> 265497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo19.html </URL>
<DATE> 2004/08/22/ </DATE>
<TIME> 19.31 </TIME>
<AUTHOR>  </AUTHOR>
<HEADLINE>
Gaşlatasaray, Rizespor maçı öncesi notlar 
</HEADLINE>
<TEXT>

     Galatasaray ile Çaykur Rizespor arasında yapılan karşılamadan önce sarı-kırmızılı taraftar, yaptıkları tezahüratlarla futbolcular ve teknik direktör Gheorghe Hagi'yi destekleyip, moral verdi. 
     Futbolcuları tek tek tribünlere çağıran taraftar, büyük bir coşkuyla oyuncularını bağrına basıp, Gaziantepspor maçındaki yenilgiyi unutturmaya çalıştılar. 
     Taraftar, alınan mağlubiyetin ardından eleştirilen Hagi'ye de sahip çıkıp, her zaman olduğu gibi ''I Love You Hagi'' diye tempo tuttular. Taraftar, Hagi'yi maç başlamadan hemen önce tribünlere çağırırken, Rumen çalıştırıcı orta alana kadar gelerek alkışlarla karşılık verdi. 
     Sarı-kırmızılı taraftar, yüksek hava sıcaklığına rağmen tribünlerin büyük bir bölümünü doldurarak takımlarını yalnız bırakmadı. 
     
     PETRE, SAIDOU YOK 
     Teknik direktör Hagi, önceki gün yapılan antrenmanda sakatlanan Petre'nin yanı sıra Saidou'yu da 18 kişilik maç kadrosuna almadı. 
     Sarı-kırmızılılarda, hafta içinde Rumen çalıştırıcının antrenmandan gönderdiği Ümit, yedekler arasında yer alırken, Baliç, Petre'nin yokluğunda yeniden ilk 11'de kendisine yer buldu. 
     
     FENERBAHÇE'YE TAŞ 
     Galatasaraylı taraftar maç öncesinde kapalı tribünde açtıkları pankartlarla geçtiğimiz hafta büyücü olayı ile gündemde olan Fenerbahçe'ye taş attı. 
     Üzerinde bir büyücü kadın resmi bulunan afişin altında ''Falcı-büyücü kulübü'' yazısı yer aldı. Tribündeki ''En büyü febe'' şeklindeki pankart da dikkat çekti. Taraftar ayrıca ''Büyücü Fenerbahçe'' şeklinde tezahüratlar yaptı. 
     
     UEFA HEYETİ ALİ SAMİ YEN STADI'NDA 
     UEFA Heyeti, 2005 yılında Şampiyonlar Ligi final maçının oynanacağı Atatürk Olimpiyat Stadı'nda incelemeler yaptıktan sonra Ali Sami Yen Stadı'na geldi. 
     Futbol Federasyonu Hukuk İşleri Sorumlusu Metin Kazancıoğlu ile birlikte stada gelen UEFA Heyeti'nden Stat ve Güvenlik Departmanı Müdürü March Timmer, ''Futbol Federasyonu temsilcilerine teşekkür ederiz. Çünkü pazar günü olmasına rağmen Atatürk Olimpiyat Stadı'nda çalışmalar tüm hızıyla sürüyor. Şampiyonlar Ligi final maçına stadı yetiştirmek için ellerinden gelen her şeyi yapıyorlar. Eyepce iş yapılmış. Umuyoruz ki bütün çalışmalar Ekim ayına kadar sona erer'' diye konuştu. 
     Timmer, Galatasaray'ı sevdiğini ve bu nedenle maçı izlemek için Ali Sami Yen Stadı'na geldiğini belirterek, ''Statta alınan güvenlik önlemlerini de gözlemledik. Her şey yolunda'' dedi. 
     Bu arada, Alman teknik direktör Schaeffer de karşılaşmayı protokol tribününden izledi. 
     2 takım futbolcuları da maç öncesinde saha içinde kenetlenerek galibiyet yemini etti. 
     Karşılaşmayı 200'e yakın Çaykur Rizesporlu taraftar yeni açık tribünden izledi. 
     
</TEXT>
</DOC>
