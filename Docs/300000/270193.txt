<DOC>
<DOCNO> 270193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur61.html </URL>
<DATE> 2004/09/08/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
Hatay'da demiryoluna sabotaj yapmaya çalışırken öldü 
</HEADLINE>
<TEXT>

     Hatay'ın Dörtyol İlçesi ile Kahramanmaraş'ta, demiryollarına teröristlerce sabotaj girişiminde bulunulduğu bildirildi. 
     AA muhabirinin TCDD Adana 6. Bölge Müdürü Yaşar Tatlısu'dan aldığı bilgiye göre, Hatay'ın Dörtyol ve Payas ilçeleri arasında Yakacık mevkiindeki Yakacık Köprüsü'ne bomba yerleştirmeye çalıştığı belirtilen bir terörist, bombanın elinde patlaması sonucu öldü. 
     Hatay Emniyet Müdürü Cafer Şahin de olayla ilgili İskenderun Emniyet Müdürlüğü'nden bomba uzmanı ekiplerin olay yerinde incelemelerde bulunduklarını belirtti. 
     
     KAHRAMANMARAŞ'TA OLASI FACİA ÖNLENDİ 
     TCDD Adana 6. Bölge Müdürü Yaşar Tatlısu, Kahramanmaraş-Narlı arasındaki demiryolunda ise jandarmanın ihbarı üzerine yaptıkları incelemede, teröristlerce ray bağlantılarının söküldüğünü belirlediklerini bildirdi. 
     Tatlısu, güzergahtan geçmesi beklenen ve içinde yolcu da bulunduğu belirtilen posta trenini Köprüağzı mevkiinde durdurduklarını belirterek, ''Teknik ekiplerimiz, ray bağlantılarını yeniden sağlamak için çalışmalarını sürdürüyor'' dedi. 
     
     TCDD'DEN AÇIKLAMA 
     Bu arada, TCDD Genel Müdürlüğü'nden yapılan açıklamada şöyle denildi 
     ''Yakacık-Dörtyol istasyonları arasında 30. kilometrede bulunan demiryolu köprüsünde saat 20.08 civarında bir patlama olduğu ihbar edilmiş, olay yerine güvenlik görevlileri intikal etmiş, bomba koymaya çalışan bir kişinin öldüğü görülmüştür. Güvenlik yetkilileri olay yerinde inceleme başlatmışlardır. Olay nedeniyle 61606 sayılı Mersin-Adana arasında çalışan bölgesel ekspres yolcu treni Dörtyol istasyonunda bekletilmektedir. 
     Kahramanmaraş'ın Narlı-Köprüağzı mevkiinde 67-68 kilometreler arasında saat 20.17'de yolun bağlantı malzemelerinin söküldüğü ihbarı gelmiştir. Olay yerine intikal eden askerler ve TCDD kısım şefinin kontrolünde, demiryolu hattının söküldüğü görülmüştür. 62518 sayılı Kurtalan-Basmana arasında çalışan yolcu treni Köprüağzı'nda bekletilmektedir.'' 
     
</TEXT>
</DOC>
