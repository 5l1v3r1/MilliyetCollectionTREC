<DOC>
<DOCNO> 263957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/agun.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yağmura karşı barikat 
</HEADLINE>
<TEXT>


İstanbul, dün son 10 yılın en şiddetli yağmuruna karşı teyakkuzdaydı. Riskli bölgelerdeki evler tahliye edilirken, su baskınlarına karşı barikatlar kuruldu 

İSTANBUL Milliyet 

İstanbul dün son 10 yılın en şiddetli yağış beklentisi nedeniyle alarmdaydı. Devlet daireleri öğleden sonra tatil edildi. Olası su baskınlarına karşı Kadıköy Atatürk Mahallesi ile Alibeyköy Karadolap Mahallesi'ndeki bazı evler tahliye edildi. Ancak, Meteoroloji'nin 18.00'de başlayacağını açıkladığı yağış, beklenen şiddete gerçekleşmedi. 
Topbaş başkanlığında toplanan kent yöneticileri, gelişmeleri Afet Koordinasyon Merkezi'nden AKOM takip etti. Topbaş, aralıklarla yaptığı basın toplantılarıyla gelişmeleri aktararak kamuoyunu bilgilendirdi. 
"Teyakkuz halindeyiz. Hava şartları her an değişebilir" diyen Topbaş, İstanbul'da metrekareye 55 kg. yağış düşmesinin beklendiğini, bazı noktalarda bunun 100 kg.'a ulaşabileceğini söyledi. Topbaş, sağanağın 18.00'den itibaren etkisini artırmasını beklediklerini kaydetti. Trafiği de sürekli takip ettiklerini anlatan Topbaş, gerekirse kamera sayısını 55'ten 100'ün üzerine çıkararak, İstanbul'un her noktasını gözleme imkanı olacağını söyledi. Daha önce sıkıntı yaşanan yerleri tespit ettiklerini ve buralardaki vatandaşları "tedbirli olmaları" konusunda uyardıklarını da anımsatan Topbaş, "Bu bölgelerde yaşayanları taşıyacağımız noktaları belirledik" dedi. 

'Gece yarısı gelmesi daha riskli' 
Bu açıklamaların ardından İstanbul nefesini tutup, akşam saatlerindeki şiddetli yağışı bekledi. Ancak, yağış olmasına rağmen duyurulan şiddette olmadı. Topbaş, 18.50'de yaptığı açıklamada, akşam saatlerine kadarki yağışın öncü olduğunu, gece yarısı ile sabah 07.00 arasında ciddi yağış beklendiğini söyledi. İl Sağlık Müdürü Prof. Dr. Erman Tuncer de, 112 Acil servis istasyonlarının personel sayısının takviye edildiğini ve teyakkuza geçirildiğini bildirdi. 

Alt katlar boşaltıldı 
Her yağmurda sele maruz kalmaya 'alışkın' olan Karadolap Mahallesi'nde halk, erken saatlerde önlem almaya başladı. Yağmurdan en çok etkilenen sokakların sakinlerinin çoğu evlerinin giriş kartlarını boşalttı. Bazıları kum torbaları ve kapıya çaktıkları tahtalarla içeriye su ve çamur girişini engellemeye çalıştı. Bu arada, İstanbul'da sabah saatlerinden itibaren metrekareye ortalama 10 kg. yağmur düştüğü bildirildi. 

Kurtarma için helikopter 
Başkan Topbaş, acil durumda insan kurtarmak için bir helikopter kiraladıklarını belirterek, "Helikopter AKOM'un önünde hazır bekliyor. Can kaybının olmaması için gerektiği an helikopterle kurtarma yapılacak" diye konuştu. 
Yetkililerden alınan bilgiye göre gece geç saatlere kadar toplam 2458 su baskını ihbarı itfaiyeye ulaştı. Ekipler, su baskınına uğrayan ev ve işyerlerinde çalışmalar yaptı. Eyüp Camii yanında beş metre genişliğindeki yol çöktü. Yol Bakım ekipleri trafiğin aksamasına sebep olan yolun doldurulması için çalışma başlattı. 
Gazetemiz baskıya verildiği saatlerde yağmur devam ediyordu. 

Bilgisayarlı kontrol yolda 

İstanbullular, sel baskınlarına karşı evlerinin önüne barikat kurarken, İstanbul Büyükşehir Belediye Başkanı Kadir Topbaş, henüz tamamlanmayan Bilgisayar Destekli Kontrol Sistemi hakkında basın mensuplarına bilgi verdi. Sistem sayesinde radar görüntüleri ile yağacak yağmurun yoğunluğunun tespit edildiğini ve nerelere ne kadar yağış düşeceğinin önceden belirlenebildiğini kaydeden Topbaş, sistem tamamlandığında İstanbul'un hangi noktasında su baskınlarının olacağının ekrandan izlenebileceğini sözlerine ekledi. 

'Baskın geliyor evden çıkın' 

Olası sel baskınlarına karşı Kadıköy Belediyesi, Atatürk Mahallesi'ndeki dere yatağındaki evlerde yaşayanları daha güvenli bir yere gitmeleri konusunda uyardı. Taşarak mal kaybına neden olan Şeytan Deresi'nin yatağına dün öğle saatlerinde giden zabıta ekipleri, vatandaşlarla görüşerek evlerini boşaltmalarını istediler. Dere yatağında evleri bulunan ailelerden üçünün, Kriz Merkezi'nde kalmayı kabul ettiği bildirildi. Maltepe'de etkili olan yağış nedeniyle 30 işyerini su bastı. 

Maltepe'de 30 işyerini su bastı 

Maltepe'de akşam saatlerinde bir saat süreyle etkili olan yağış nedeniyle Bağdat Caddesi'nin bir bölümü ile caddedeki yaklaşık 30 işyerinde su baskını meydana geldi. Ekipler, 500 metrelik bölümü trafiğe kapanan caddeyi yaklaşık yarım sonra ulaşıma açtılar. Su baskınına uğrayan ve maddi hasar meydana gelen işyerlerindeki sular da tahliye edildi. 

Sele 3 kayıp veren aileye ev 

Bahçelievler'de 3 kişinin hayatını kaybettiği olayda da ailenin uyarıları dikkate almadığını ve dolayısıyla da evi tahliye etmediğini söyleyen Topbaş, "Bu aileye ev sağlanacak" dedi. Yağış için en riskli bölgenin Alibeyköy Deresi olduğunu belirten Topbaş, "Burası devamlı tehdit altında. Dün önceki gün , o bölgenin boşaltılması için talimat verdim. Buradaki yerleri istimlak edip hepsini kaldıracağız" diye konuştu. 


</TEXT>
</DOC>
