<DOC>
<DOCNO> 280203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/guncel/gun06.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
300 tarihi eser çalındı 
</HEADLINE>
<TEXT>


Tire Arkeoloji ve Etnoğrafya Müzesi vitrininden sikke, altın obje, göz bağı, yüzük taşı, bilezik ve küpeler çalındı. Müze bekçisi Sait Öncü, hırsızları duymadığını söyledi... 

ÖMER ERBİL İstanbul 

Müzelerden bu yıl yapılan hırsızlığa Tire Arkeoloji ve Etnoğrafya Müzesi de eklendi. Geçtiğimiz pazartesi günü güvenlik kamerası ve alarm sistemi olmayan müzeden 300'den fazla tarihi eser çalınırken, bekçi Sait Öncü hırsızları duymadığını söyledi. 

5 engeli aşmış 
Hırsızlar, vitrindeki milattan önceki yıllara ait elektron 53 sikke, 134 bronz-gümüş sikke, 5 altın sikke, 26 altın obje, 2 göz bağı, 5 akik yüzük taşı, 1 gümüş bilezik, 1 akik taşlı bilezik, 90 gümüş bakla sikkeyle 3 altın küpeyi çuvala doldurarak kaçtı. Müze Müdürü Mustafa Baysal ise, "Gecenin sessizliğinde arka parmaklıklar kırılıyor ama bekçi duymuyor. Hırsızlar, eserlerin bulunduğu salona kadar 5 engeli aşmış. Paha biçmek kolay değil" dedi. 
Kültür Varlıkları ve Müzeler Genel Müdürü Nadir Avcı da hırsızlara karşı önlem almanın zor olduğunu savunarak, "Ne yapsanız, kafalarına koydular mı gerçekleştiriyorlar. Her yere eserlerin fotoğraflarını ve envanter numalaralarını dağıtacağız. Hiçbir koleksiyoner çalıntı eserleri almamalı" diye konuştu. 
Bu yıl Sabancı Müzesi'nden süslü tepelik kısmıyla çeşmenin ayakları, Divan Edebiyatı Müzesi vitrininden 170 yıllık el yazması Kuran, İzmir Arkeoloji Müzesi'nden Afrodit heykeli, Burdur Müzesi'ne ait Ağlasun İlçe İtfaiye Deposu'ndan da aslan başlı fragman çalıntı eserler arasına girdi. 

2004'te müzelerden giden eserler 

Divan Edebiyatı Müzesi 
Müzeye 388 envanter numarasıyla kayıtlı 170 yıllık el yazması Kuranı kerim vitrinden çalındı. 

Burdur Müzesi 
Müzeye ait aslan başlı fragman, Ağlasun ilçesinin itfaiye deposundan çalındı. 

İzmir Arkeoloji Müzesi 
2658 envanter numarasıyla kayıtlı Roma dönemine ait Afrodit heykelciği, müzenin teşhir vitrininden çalındı. 

Sakıp Sabancı Müzesi 
134 cm eninde, 48 cm boyunda, 175 cm yüksekliğindeki çeşme süsü ve ayağı müze bahçesinden çalındı. 


</TEXT>
</DOC>
