<DOC>
<DOCNO> 282130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun37.html </URL>
<DATE> 2004/10/21/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
İngiliz askerleri Bağdat'a kayıyor 
</HEADLINE>
<TEXT>

     İngiltere Savunma Bakanı Geoff Hoon, ABD'nin, İngiliz askerlerinin Basra dışında Bağdat ve çevresinde de görev yapmasıyla ilgili talebine olumlu yanıt vereceklerini açıkladı. 
     Avam Kamarası'nda konuşan Hoon, hükümetin ABD'nin talebini kabul etmeye karar verdiğini belirtti ve ''Black Watch adı verilen askeri birlik ile destek ünitelerinin Amerikan askerlerinin diğer hedeflere daha rahat yoğunlaşabilmesi için istenilen bölgeye kaydırılmasına karar verildi'' dedi. 
     Hoon, İngiliz askerlerinin sayısının artırılmasının ise planlanmadığını söyledi. 
     Şiddet olaylarının daha yoğun görüldüğü bölgeye İngiliz askerlerinin kaydırılması fikri, günlerdir İngiltere'de tartışılıyordu. 
     ABD, 10 Ekim'de talebini iletmiş, İngiltere cevap için süre istemişti. 
     
</TEXT>
</DOC>
