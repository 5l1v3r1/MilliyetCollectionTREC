<DOC>
<DOCNO> 255689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sonspo14.html </URL>
<DATE> 2004/07/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Naklen yayın ihalesi bugün yapılıyor 
</HEADLINE>
<TEXT>

     Birinci Süper Futbol Ligi maçlarının TV'den naklen yayınıyla ilgili ihale, bugün İstanbul'da yapılacak. 
     Birinci Süper Futbol Ligi maçlarının televizyondan naklen yayını ile ilgili ihale, Futbol Federasyonu'nun Levent'teki binasında yarın saat 12.00'de yapılacak. 
     Futbol Federasyonu'ndan yapılan açıklamada, ihaleye ilişkin teklif alma süresinin, bugün saat 12.00'de sona ereceği, İhale Komisyonu'nun da değerlendirmesini bu saatten itibaren yapacağı bildirildi. 
     Bu arada, şartnameye uygun olarak açık arttırma işleminin de saat 12.00'den itibaren gerçekleştirileceği ifade edildi. 
     Toplam bedel 179 trilyon 139 milyar Federasyonun Levent'teki binasında gerçekleştirilecek naklen yayın ihalesi, toplam 179 trilyon 139 milyar lira toplam bedelle açılacak. 
     İhale için geçici teminat 25 milyon dolar, sözleşme teminatı olarak adlandırılan kati teminat ise yüzde altı olarak belirlendi. 
     İhaleyi alacak yayıncı kuruluşla imzanalacak sözleşmenin tarihi ise 20 temmuz salı olarak açıklandı. 
     
     İhale çift turlu yapılacak 
     Çift turlu yapılacak ihale, önce kapalı zarf usulü, daha sonra da açık arttırma şekliyle sürecek. 
     İhaledeki 135 trilyon 550 milyar lira kulüplerin hissesine düşen pay olarak belirlendi. Bu rakama, federasyon, organizasyon payı ve KDV eklendiğinde toplam açılış bedeli 179 trilyon 139 milyar lira olacak. 
     Geçen ihalede kulüplere ödenen rakamın 89.3 milyon dolar olduğu, bu rakamın yeni ihalede arttırılarak, 94 milyon dolara çıkartıldığı bildirildi. 
     
     Sonuçlar aynı gün açıklanacak 
     Futbol Federasyonu'nun Devlet İhale Yasası'na tabi bir kuruluş olmaması nedeniyle ihale yapıldıktan sonra yönetim kurulunun toplanarak karar vereceği ve aynı gün sonucu açıklayacağı kaydedildi. 
     İhaleye, TRT-Digitürk ortaklığı ve Doğan Grubu'nun katılması bekleniyor. 
     
     İhale için gerekli geçici teminat 25 milyon dolar 
     Türkiye Futbol Federasyonu Başkanvekili Ata Aksu, yaklaşık üç saat süren yönetim kurulu toplantısının ardından yaptığı açıklamada, kendi başkanlığında oluşturulan ihale komisyonunda federasyon yönetim kurulu üyeleri Şeref Has, Hüsnü Hayali, genel sekreter Aydın Torunoğlu, mali koordinatör Haldun Kozakoğlu ve hukuk müşaviri Kemal Kapulluoğlu'nun yer aldığını bildirdi. 
     İhaleyi alan yayıncı kuruluşla imzalanacak sözleşmenin tarihini 20 temmuz olarak belirlediklerini ifade eden Başkanvekili Aksu, ihale için geçici teminatı 25 milyon dolar, sözleşme teminatı olarak adlandırılan kati teminatı da yüzde altı olarak belirlendiklerini ifade etti. 
     Aksu, Haluk Ulusoy'un Futbol Federasyonu Genel Kurulu'nda başkanlığa yeniden aday olup olmayacağı konusunun da henüz belli olmadığını, başkanın adaylığının devam ettiğini söyledi. 
     
</TEXT>
</DOC>
