<DOC>
<DOCNO> 253482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/spor/spo04.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdinç'ten kara haber 
</HEADLINE>
<TEXT>


Aşırı zorlanma nedeniyle tendonundan sakatlanan Trabzonspor'un genç futbolcusu 15 gün daha takımdan uzak kalacak, Bordo-Mavililer'in Şampiyonlar Ligi ön eleme maçında oynayamayacak 

ERGUN ATA 


İdman bile yasak 
TRABZONSPOR Teknik Direktörü Ziya Doğan, Erdinç'ten gelen kötü haberle şok oldu. Yönetimden ısrarla stoper isteyen Doğan, bu oyuncunun da durumu karşısında sıkıntıya girdi. Sağ ayak tendonunda sorun meydana gelen Erdinç'in 15 gün boyunca idmanlara bile çıkması yasaklandı. Hamburg'a giderek MR çektiren Bordo - Mavili oyuncu Şampiyonlar Ligi Ön Eleme turu ilk maçında takımındaki yerini alamayacak. 

Diğerleri iyi çıktı 
DOĞAN, bu oyuncuya alternatif olarak D'Haene ya da Tayfun'ı düşünüyor. Erdinç'in dışında, dizinde esneme meydana gelen Augustine'e 3-4 gün fazla yükleme yapılmayacak. Volkan üç gün takımdan ayrı olarak düz koşu yapacak. MR'ı temiz çıkan İbrahim Ege ise takımla çalışmalara başladı. Bordo - Mavililer bugün yapacakları maça rağmen tempoyu düşürmedi ve dünü çift antrenmanla geçirdi. 

Büyük mecburiyet 
BORDO - Mavililer ile anlaşmasına rağmen İstanbulspor Yönetimi'nin 1.5 milyon dolar bonservis bedeli istemesi nedeniyle Sarı - Siyahlılar'da kalan Musa Büyük, bu paranın astronomik olduğunu belirtti. Başarılı futbolcu, "Gelecek yıl Şampiyonlar Ligi'nde mücadele edecek bir takımın kadrosunda olmak isterdim. Ama mecburen İstanbul'dayım" diye konuştu. Trabzonspor ise indirim yapılmaması durumunda transferden vazgeçecek. 

Kiel ile oynuyorlar 
İLK hazırlık maçını zor da olsa 3-2 kazanmayı başaran Trabzonspor, bugün Almanya'nın Holsten Kiel ekibiyle karşılaşacak. Türkiye saatiyle 20.00'de başlayacak müsabaka, Schneverdingen Oteli'nin sahasında yapılacak. Teknik Direktör Ziya Doğan, oyuncularını bir kez daha sınama fırsatı bulacak. Bordo - Mavililer'in 88 bin euro tutan kamp masraflarının, özel maçlardan üçünün yayın geliriyle karşılanacağı bildirildi. 

</TEXT>
</DOC>
