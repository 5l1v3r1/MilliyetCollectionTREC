<DOC>
<DOCNO> 284745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/siyaset/asiy.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa'da dine bir gönderme yok 
</HEADLINE>
<TEXT>


Anayasa'da, Tanrı'ya, bir dine atıf yapılmadı. 'Kültürel, dini ve insani miras' ifadesi kullanıldı 

Güven Özalp - Brüksel 


Pelepones Savaşı'nı anlatan ancak bitiremediği kitabıyla ünlenen Thukydides'in "Anayasamıza...'demokrasi' adı verilir. Çünkü iktidar azınlığın değil, çoğunluğun elindedir" alıntısıyla başlayan Avrupa Anayasası, protokolleri hariç, 465 madde ve 4 ana bölümden oluşuyor. Anayasa yürürlüğe girince şu ana kadar imzalanan tüm AB antlaşmalarının önüne geçecek. 

Neden bir Avrupa Anayasası yaratıldı 
Avrupa Birliği'ndeki karmaşanın son genişleme dalgasıyla iyice artması kaçınılmaz olduğundan, sistemi yeniden düzenleme ihtiyacı hissedildi. Anayasa, AB'yi bugüne kadar getiren birçok belgenin yerine geçecek. AB'nin ne olduğundan nasıl işleyeceğine, hangi kuralların uygulanıp, nelerin yapılıp yapılamayacağına kadar her şeyi içeren bir kurallar bütününden oluşuyor. 

Ne zaman ve nasıl yürürlüğe girecek 
Anayasa'nın yürürlüğe girebilmesi için AB üyesi 25 ülke tarafından onaylanması gerekecek. Tüm üye ülkeler onay verdikten sonra Anayasa, 1 Kasım 2006'dan itibaren yürürlüğe girecek. Ancak yeni karar alma mekanizması gibi bazı unsurlar 2009'dan itibaren uygulanmaya başlanacak. 

Onaylamada hangi yöntemler izlenecek 
Belli başlı 2 yöntem var. Bunlardan ilki ulusal parlamento onayı. 15 birlik üyesinin bu yöntemi izlemesi öngörülüyor. İkinci yöntem de Anayasa'yı referanduma götürmek. Ancak bu yöntem, Nice Antlaşması'nın onay sürecinde açıkça görüldüğü gibi, oldukça riskli. Buna karşın 10 ülke bu yöntemi benimseyecek. 

Anayasa'yı hangi ülkeler referanduma götürecek 
Referanduma gideceğini açıklayan ülkeler İspanya, Portekiz, Fransa, İngiltere, Hollanda, Lüksemburg, Polonya, Çek Cumhuriyeti, İrlanda ve Danimarka. 

Bu referandumlardan birinde "hayır" çıkarsa ne olacak 
AB kuralları, her üye ülkenin Anayasa'ya onay vermesini gerektiriyor. Bir ülkenin "hayır" demesi halinde Anayasa yürürlüğe giremeyecek. Daha önce Nice Antlaşması'nda İrlanda'daki referandumdan "hayır" çıkmış ve antlaşma uzun süre askıda kalmıştı. Anayasa için de tüm ülkelerden "evet" çıkana dek aynı süreç yaşanacak. 

Anayasa'nın bir süresi var mı 
Sınırsız bir süre için düzenlendi. 

Anayasa, AB'yi hangi ilkeler üzerine oturtuyor 
Anayasa'ya göre, AB, "insan onuruna saygı, özgürlük demokrasi, eşitlik, hukuk devleti ve insan haklarına saygı değerleri üzerine kurulmuştur. Bu değerler çoğulcu, hoşgörülü, adil, dayanışmacı ve ayrım gözetmeyen bir toplumda, üye devletlerin hepsi için ortaktır." 

En tartışmalı konu dine atıftı. Bu atıf yapıldı mı 
Böyle bir atıf yapılmadı. Tanrı'ya, ya da herhangi bir dine atıf yok. Bunun yerine giriş bölümünde, "Avrupa'nın kültürel, dini ve insani mirası" ifadesi kullanıldı. 

AB'nin bir başkanı olacak mı 
Evet. Anayasa'nın getirdiği en önemli değişikliklerden biri bu. Artık AB'yi dünyada temsil edecek bir başkanı olacak. Bu başkan AB Konseyi tarafından nitelikli oyçokluğuyla seçilecek. Görev süresi 2.5 yıl olacak. Aynı süreyle bir kez daha uzatılabilecek. Başkan, aynı zamanda AB zirvelerine de başkanlık edecek. Ancak AB Başkanı'nın ABD ya da Fransa'da olduğu gibi karar alma yetkisi olmayacak. 

Bu durumda dönem başkanlığı sistemi ne olacak 
6 ayda bir değişen dönem başkanlığı, Anayasa'nın yürürlüğe gireceği 2006 sonuna kadar devam edecek, ardından ortadan kalkacak. 

Başkanlık ve anayasa AB'ye, ABD benzeri bir hava verecek mi 
Hayır. Anayasa, daha fazla entegrasyon isteyenlerle, ulusal haklarını korumak isteyenler arasındaki bir uzlaşı belgesi. Bununla birlikte belge, AB içindeki merkeziyetçiliği artıran bir niteliğe sahip. 

Anayasa yeni görevliler de getiriyor mu 
Evet. AB'nin artık bir dışişleri bakanı da olacak. Bu bakan, üzerinde anlaşılmış bir konu hakkında, AB'nin dünyadaki sesi olacak. AB Dışişleri Bakanı'nın görev kapsamı, şu an yürürlükte olan ortak dış politika ve güvenlikten sorumlu Yüksek Temsilci'yle, dış ilişkilerden sorumlu Komisyon üyesinin görevlerinin birleştirilmesiyle oluşacak. Bakan, aynı zamanda Komisyon'un başkan yardımcılığı görevini de sürdürecek. 

Karar alma mekanizmasında değişiklik olacak mı 
Evet. Anayasa'nın getirdiği en önemli değişikliklerden biri bu alanda yaşanacak. Çifte çoğunluk sistemi devreye girecek. Buna göre, AB Konseyi'nde bir kararın alınabilmesi için 15 üye ülkenin onayı aranacak. Ancak bununla da yetinmeyip bu 15 ülkenin AB toplam nüfusunun yüzde 65'ini temsil edip etmediğine bakılacak. Bu 2 kriter karşılanmıyorsa karar alınamayacak. Ancak bu sistem 1 Kasım 2009'da devreye girecek. Veto sistemi de büyük ölçüde bir kenara bırakılıyor. 

Anayasa, AB Komisyonu'nu da değiştiriyor mu 
Evet. 2014'e dek her üye ülkenin Komisyon'da bir temsilcisi bulunacak. 2014'ten sonra ise bu sayı düşecek ve üye ülke sayısının üçte ikisi kadar Komisyon üyesi olacak. Örneğin 27 üyeli bir AB'de Komisyon üye sayısı 18 olacak. Komisyon üyeleri rotasyon sistemiyle belirlenecek. 

Üye sayısı arttıkça Avrupa Parlamentosu da genişleyecek mi 
Üye sayısı kaça çıkarsa çıksın, Avrupa Parlamentosu'nun koltuk sayısı 750'ye sabitlenecek. Koltuk dağılımı nüfus ilkesine göre yapılacak. Bir üyenin en az 6, en çok 96 sandalyesi olabilecek. 

AB'nin resmi sembolleri nedir 
Anayasa'ya göre, 12 yıldızlı bayrak AB'nin resmi bayrağı, Ludwig van Beethoven'ın 9. senfonisi AB marşı, euro resmi para birimi ve 9 Mayıs Avrupa Günü, AB'nin resmi sembolleri olarak belirlendi. "Çeşitlilikte birleşmişlik" resmi slogan oldu. 

İsteyen ülke ayrılabilecek mi 
Evet. Anayasa buna imk n veriyor. Ancak, ayrılan ülkeye dönme imk nı da sağlanıyor. 

Dayanışma maddesi var mı 
Evet. NATO'daki 5. madde benzeri, bir üye ülke silahlı saldırı kurbanı olursa, diğer ülkeler yardım edecek. 


</TEXT>
</DOC>
