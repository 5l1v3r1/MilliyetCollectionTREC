<DOC>
<DOCNO> 275976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo25.html </URL>
<DATE> 2004/09/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Galatasaray'da Ankaraspor maçı hazırlıkları... 
</HEADLINE>
<TEXT>

     Galatasaray, deplasmanda Büyükşehir Belediyesi Ankaraspor ile yapacağı maçın hazırlıklarını sürdürdü. 
     Sarı-kırmızılılar, sabah Teknik Direktör Gheorghe Hagi yönetiminde, Florya Metin Oktay Tesisleri'nde basına kapalı bir antrenman yaptı. 1 saat 40 dakika süren antrenmanda, 3 takıma bölünen futbolcuların yarı sahada turnuva yaptığı ve kaptan Bülent'in takımının turnuvayı kazandığı bildirildi. 
     Sakatlıkları nedeniyle Faruk Gürsoy, Conceiçao ve Baliç'in katılmadığı antrenmanda, yeni baba olan ve izin alan Ayhan da yer almadı. Dün akşam antrenmanında sakatlık geçiren Hakan Şükür ve Hasan ise sağlık ekibinin programı doğrultusunda, kondisyoner Giovanni Melchiorre nezaretinde çalıştı. 
     Büyükşehir Belediyesi Ankaraspor ile 1 Ekim Cuma günü karşılaşacak olan Galatasaray, yarın sabaha yapacağı antrenmanla hazırlıklarını tamamlayacak, öğleden sonra da Ankara'ya gidecek. 
     
</TEXT>
</DOC>
