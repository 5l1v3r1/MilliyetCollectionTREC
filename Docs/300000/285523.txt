<DOC>
<DOCNO> 285523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sontur21.html </URL>
<DATE> 2004/11/02/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İş Mahkemesi, yine lösemi hastası küçük Esin lehine karar verdi... 
</HEADLINE>
<TEXT>

     Kocaeli 2. İş Mahkemesi, Yargıtay'ın bozduğu ''SSK'nın, sigortalının eş ve çocuklarının yurtdışındaki tedavi giderlerini karşılaması yönündeki' kararında direndi. 
     İzmit'te 1.5 yıl önce kan hastalığı olan MSD tanısı konulan, ancak SSK mevzuatı gereği yurtdışında tedavi edilemediği için hastalığı lösemiye dönüşen 7 yaşındaki Esin Köse'nin ailesinin SSK aleyhine açtığı dava yeniden görüldü. 
     Kocaeli 2. İş Mahkemesi'ndeki davanın duruşmasında, Köse ailesinin avukatları Turgay Karaman ile Hasan Çankaya, Yargıtay'ın bozma ilamını kabul etmediklerini belirterek, mahkemeden önceki kararında direnmesini istediler. 
     SSK'nın vekili Avukat Türkay Keskin ise Yargıtay'ın bozma ilamına uyulmasını ve davanın reddedilmesini talep etti. 
     Hakim Mehmet Emin Okumuş ise mahkemenin 22 Temmuz 2005 tarihinde verdiği kararda ısrar olunduğunu bildirerek, ''Davalı kurumun, sigortalının eş ve çocuklarına sağlanan yardım kapsamında yurtdışında tedavi yardımı olmadığına yönelik kararının iptaline, ancak 2 bin doların ödenmesine yönelik talebin reddine karar verildi'' dedi. 
     Duruşmanın ardından açıklama yapan avukat Hasan Çankaya, konunun bundan sonra Yargıtay Genel Kurulu'nda görüşüleceğini ifade ederek, mahkemenin dahna önceki kararında direnmesinin sevindirici olduğunu bildirdi. 
     Esin'in hastalığının hızla ilerlediğini, buna karşılık hukuki sürecin tekrar uzadığını ifade eden Çankaya, iç hukuk yollarının kapanması halinde Avrupa İnsan Hakları Mahkemesi'ne başvuracaklarını bildirdi. 
     Baba Ahmet Köse ise hakimin yeniden örnek bir karar verdiğini ifade ederek, Esin için başlatılan yardım kampanyasına duyarlı herkesin katılmasını istedi. 
     Kocaeli 2. İş Mahkemesi, Köse ailesinin açtığı ve 22 Temmuz 2004'te sonuçlanan davada, SSK'nın sigortalının eş ve çocuklarının yurtdışındaki tedavi gidelerinin karşılaması gerektiğine karar vermiş, Köse ailesinin, yurtdışındaki İlik Bankası'ndaki tarama için ödediği 2 bin ABD dolarının ödenmesi yönündeki tabelini ise reddetmişti. 
     Yargıtay 10. Hukuk Dairesi, SSK'nın temyiz ettiği kararı, SSK Yasası'na göre eş ve çocukların yurtdışı tedavi giderlerinin karşılanamayacağı gerekçesiyle bozmuştu. 
     
</TEXT>
</DOC>
