<DOC>
<DOCNO> 263525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/spor/spo09.html </URL>
<DATE> 2004/08/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençler krize girdi 
</HEADLINE>
<TEXT>



4 oyuncu zehirlendi 
BAŞKENT ekibinde zorlu Beşiktaş mücadelesi öncesi dört futbolcunun zehirlenmesi şok etkisi yarattı. Skoko, Flip, Mustafa Özkan ve Ümit yedikleri besinden zehirlenerek, rahatsızlandı. Mustafa Özkan, Ümit ve Flip'in yapılan serum tedavisinden sonra antrenmana çıktıkları, ancak Skoko'nun son idmanda yer almadığı bildirildi. Başarılı orta alan oyuncusunun takımdaki yerini alıp, almayacağı son kontrollerden sonra netlik kazanacak. 

Erdoğan Arıca umutlu 
DİĞER üç oyuncunun ise Beşiktaş önünde forma giyebileceği öğrenildi. Teknik Direktör Erdoğan Arıca, eksiklerine rağmen Siyah - Beyazlı takımı yenecek güçte olduklarını söyledi. Tecrübeli hoca, ligin ilk maçı ile UEFA Kupası'nda ortaya koydukları performanstan çok aldıkları sonuçlardan memnun kaldığını belirtip, "Futbolcularımın kazanma isteği beni umutlandırıyor. Beşiktaş karşısında iyi futbol ve galibiyet bekliyorum" dedi. 


</TEXT>
</DOC>
