<DOC>
<DOCNO> 256908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur39.html </URL>
<DATE> 2004/07/20/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Önce mahkum oldu, sonra tahliye edildi... 
</HEADLINE>
<TEXT>

     Gaziantep'te, 1988 yılında cezaevi arkadaşıyla eşinin ilişki kurduğu iddiasıyla eşini öldürtmeye azmettirdiği öne sürülen ve 16 yıldır firarda olan Veyis Çelik, 12 yıl 6 ay hapisle cezalandırıldı, ancak 2001 yılında çıkarılan Af Yasası'ndan faydalanarak tahliye edildi. 
     Gaziantep 1. Ağır Ceza Mahkemesi'ndeki duruşmaya, Mersin'de yakalanarak Gaziantep'e getirilen Veyis Çelik 62 katıldı. 
     Cumhuriyet Savcısı Coşkun Tezen'in okuduğu mütalaada, Sanık Çelik'in, eşi Fatma Çelik'i, cezaevinden arkadaşı Hasan Gezici ile ilişkileri olduğu gerekçesiyle eşinin erkek kardeşi Veli Büyükçelebi ile yeğeni Kadir Büyükçelebi'yi azmettirerek öldürttüğü belirtildi. 
     Olaydan sonra Kadir Büyükçelebi'nin taammüden adam öldürmek suçundan cezalandırıldığı, Veli Büyükçelebi'nin ise beraat ettiği kaydedilen mütalaada, kararın, Yargıtay 1. Ceza Dairesi tarafından da onanarak kesinleştiği kaydedildi. 
     Sanık Veyis Çelik ise savunmasında, bir kaçakçılık olayına karışması nedeniyle tutuklanarak Nizip İlçe Cezaevi'ne konulduğunu, burada tanıştığı Hasan Gezici ile cezaevinden çıktıktan sonra da dostluğunun devam ettiğini söyledi. Bir süre sonra eşi Fatma Çelik ile Hasan Gezici arasında duygusal bir ilişki başladığını iddia eden Veyis Çelik, şunları söyledi 
     ''Eşimin ailesi durumu fark edince uyarıda bulunmuştu. Ancak Hasan Gezici, kendi eviymiş gibi evimin anahtarını yaptırarak gelip gitmeye başladı. Eşimin yeğeni Kadir Büyükbeşe, Karına sahip ol dedi. Ben de Bu kadar namusuna düşkünsen namusunu sen temizle dedim.'' Çelik'i önce ömür boyu hapisle cezalandıran mahkeme heyeti, suç tarihindeki yöresel adetler ve çevrenin etkisini de göz önünde bulundurarak, suçu ''ağır tahrik altında'' işlettiği kanaatine vardı ve gerekli indirim maddeleri uyguladıktan sonra 12 yıl 6 ay hapis cezasına çarptırdı. 
     Mahkeme, daha sonra da 2001 yılında çıkarılan 4616 sayılı Af Yasası'nın uygulanmasıyla, sanık Veyis Çelik'in tahliyesine karar verdi. 
     Fatma Çelik'i öldüren Kadir Büyükbeşe'nin de suçu ''ağır tahrik altında işlediği'' kanaatine varılarak 13 yıl ağır hapisle cezalandırıldığı ve cezasının bir bölümünü çektikten sonra tahliye edildiği bildirildi. 
     
</TEXT>
</DOC>
