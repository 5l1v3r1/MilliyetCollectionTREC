<DOC>
<DOCNO> 250619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur19.html </URL>
<DATE> 2004/06/24/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Romatizmal kalp hastalıkları Güneydoğu'da daha fazla... 
</HEADLINE>
<TEXT>

     Güneydoğu Anadolu Bölgesi'nde, aşırı sigara tüketimi, yağdan zengin beslenme, sosyokültürel yapı ve enfeksiyon hastalıklarının önemsenmemesi gibi etkenlerin, romatizmal kalp rahatsızlıklarının Türkiye ortalamasından 2 kat daha fazla görülmesine yol açtığı bildirildi. 
     Harran Üniversitesi HRÜ Tıp Fakültesi Başhekimi ve Kalp Damar Cerrahisi Bölüm Başkanı Prof. Dr. Halit Andaç, AA muhabirine yaptığı açıklamada, ekonomik durumu iyi olan ülkelerde neredeyse yok denecek kadar az olan romatizmal kalp hastalıklarının, bazı enfeksiyonlara gerekli hassasiyet gösterilmemesi, maddi olanaksızlık ve hastanın hekime ulaşmada yaşadığı güçlükler nedeniyle, bölgede halen en çok görülen hastalıklar arasında yer aldığını söyledi. 
     Yüksek tansiyon, obezite, sigara tüketimi ve kalıtsal etkenlerin romatizmal ve koroner kalp hastalıklarını tetiklediğine dikkat çeken Andaç, şunları söyledi 
     ''Özellikle belli yaştan sonra vücudun kolesterol dengesinin iyi ayarlanması gerekiyor. Bölgemizde aşırı sigara tüketimi, yağdan zengin beslenme, sosyokültürel yapı ve enfeksiyon hastalıklarının önemsenmemesi gibi etkenler nedeniyle romatizmal kalp rahatsızlıkları, Türkiye ortalamasından 2 kat daha fazla görülüyor. Düzenli egzersiz, D vitamini yönünden zengin besinler ve deniz ürünlerinin tüketilmesiyle vücudun kolesterol seviyesi dengelenebilir. Son yıllarda sosyal güvenlik kurumlarının sayısının artması ve bölgede görev yapan hekimlerin daha yaygın sağlık hizmeti vermeye başlamasıyla tedavi süreci daha da hızlanmıştır.'' Andaç, kalp rahatsızlıklarından korunulması için hamilelik sürecinde ilaç kullanılmaması, dengeli beslenme, zararlı alışkanlıkların bırakılması, sürekli olarak doktora kontrole gidilmesi ve akraba evliliğinden vazgeçilmesi uyarısında bulundu. 
     
</TEXT>
</DOC>
