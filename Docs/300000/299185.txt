<DOC>
<DOCNO> 299185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy24.html </URL>
<DATE> 2004/12/20/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
Bütçe görüşmeleri... RTÜK bütçesi görüşülmeye başlandı 
</HEADLINE>
<TEXT>

     TBMM Genel Kurulu'nda, TBMM, Cumhurbaşkanlığı, Anayasa Mahkemesi, Sayıştay ve RTÜK'ün 2005 yılı bütçelerinin görüşmelerine başlandı. 
     CHP Grubu adına söz alan Antalya Milletvekili Osman Kaptan, Meclis'te genellikle hükümet tasarılarının ele alındığını, milletvekillerinin yasa önerilerinin sıralamaya bile giremediğini söyledi. 
     Yasama organına yürütmenin müdahale ettiğini ileri süren Kaptan, TBMM Başkanı Bülent Arınç'ın çoğunluğu Başbakan Recep Tayyip Erdoğan'a yöneltilen 48 soru önergesini iade ettiğini bildirdi. ''Sayın Arınç, Başbakan'a soru sormayın, benim arkadaşımdır demek istiyor galiba'' diye konuşan Kaptan, Meclis lojmanlarının da satılamadığını öne sürdü. 
     Kaptan, TBMM Başkanı Arınç'ın milletvekillerine ev yaptırmak için duyuruda bulunduğunu, bunun üzerine 361 milletvekilinin başvuru yaptığını ifade ederek, ''Sonra Sayın Başbakan milletvekillerine ev yapılmayacağını söyledi ve Sayın Arınç da geri adım attı. TBMM Başkanı Sayın Erdoğan mı yoksa Sayın Arınç mı '' diye sordu. 
     Kuvvetler ayrımının gözetilmediğini de iddia eden Kaptan, parlamenter sistemin AK Parti tarafından önce ''hükümetçi, sonra da başbakanlıkçı'' bir siteme dönüştürüldüğünü ileri sürdü. 
     CHP Ankara Milletvekili Yılmaz Ateş de RTÜK bütçesi ile ilgili söz alarak, Türkçe'nin medyadaki kullanımını eleştirdi. 
     
     MEDYA FATİHLERİ 
     Televizyonlarda çocuklar için yapılan programların bile popüler kültürün etkisinde kaldığını anlatan Ateş, ''Türkiye'de çok şey değişti ama medya patronlarının siyasi iktidarla ilişkisi değişmedi'' diye konuştu. 
     AB ile ilgili haberlere de değinen Ateş, ''Sayın Başbakan başardık diyor ama bazı medya mensupları bununla da yetinmiyor hayır siz fatihsiniz diyorlar. Sayın Başbakan deneyimli bir insandır. Geçmişe baktığında siyaset mezarlığının medya fatihleriyle dolu olduğunu görür'' dedi. 
     
     ''SALTANAT ARAYIŞI'' 
     CHP Konya Milletvekili Atilla Kart, başkanlık sitemi ile ilgili tartışmalara değinerek, bu sistemin ABD dışında hiçbir ülkede başarı ile uygulanamadığını söyledi. 
     ''Türkiye'nin yeni saltanat arayışlarına, yeni padişah arayışlarına ihtiyacı yoktur'' diyen Kart, 1 Mart Tezkeresi sırasında oluşan ortak aklın bertaraf edilmek istendiğini ileri sürdü. 
     Cumhurbaşkanı Ahmet Necdet Sezer'in, oğlunun düğününü Çankaya Köşkü'nde yapmasıyla ilgili sorularına da yanıt aldığını ifade eden Kart, düğünün elektrik, gıda ve garson giderlerinin Cumhurbaşkanı'nın şahsi bütçesinden karşılandığını memnuniyetle öğrendiğini söyledi. Kart, Cumhurbaşkanı Sezer'in bütçede sağladığı tasarrufun Başbakan Recep Tayyip Erdoğan ve Hazine'den sorumlu Devlet Bakanı Ali Babacan'a da örnek olması gerektiğini ifade etti. 
     CHP Ankara Milletvekili Oya Araslı, sayısal çoğunluğu kullanarak temsili demokrasiyi diktatörlüğe dönüştürme girişimlerinin geçmişte yaşandığını ve ağır yaptırımlarla karşı karşıya kalındığını anlatarak, Anayasa Mahkemesi kadar TBMM'nin de Anayasa'yı koruma görevi bulunduğunu belirtti. 
     
</TEXT>
</DOC>
