<DOC>
<DOCNO> 287053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sondun26.html </URL>
<DATE> 2004/11/08/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Uzmanlar uyardı Sofya'da 7 büyüklüğünde deprem 200 bin can alır 
</HEADLINE>
<TEXT>

     Bulgaristan Sivil Savunma yetkilileri, Richter ölçeğine göre 7 büyüklüğünde bir deprem olması halinde nüfusu yaklaşık 1 milyon olan başkent Sofya'da 200 bin kişinin ölebileceği uyarısında bulundu. 
     Sofya Sivil Savunma Başkanı Valeri Mladenov, başkentin özellikle eski semtlerdeki binaların depreme dayanıklı olmadığını belirterek, şunları söyledi 
     ''Panik yaratmak istemiyoruz. Ama güçlü bir deprem, Sofya'da tam bir felakete neden olabilir. Bu yüzden hem eski semtlerdeki binaların depreme dayanıklı hale getirilmesi hem de yeni yapılan inşaatların son derece ciddi şekilde kontrol edilmesi gerekmektedir.'' Sivil savunma uzmanları tarafından yapılan bir araştırma, başkent Sofya'da meydana gelebilecek Richter ölçeğine göre 7 büyüklüğünde bir depremin yaklaşık 200 bin kişinin ölümüne yol açabileceğini ortaya koydu. 
     Araştırmaya göre, özellikle yığma inşaat sistemiyle yapılmış eski binalar büyük risk altında bulunuyor. Sofya'da eski semtlerdeki yapıların yaklaşık yüzde 80'ini bu tür binalar oluşturuyor. 
     
</TEXT>
</DOC>
