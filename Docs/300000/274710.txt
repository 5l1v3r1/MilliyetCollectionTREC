<DOC>
<DOCNO> 274710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/ekonomi/eko01.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İMKB 30 hisseleri tek tuşla alınabilecek 
</HEADLINE>
<TEXT>


İMKB, borsada işlem görecek fonlarla ilgili genelgesini yayınladı. Finans Portföy Dow Jones İstanbul 20 A Tipi, 28 aracı da TSPAKB öncülüğünde İMKB 30 Borsa Fonu kuracak 

EKONOMİ SERVİSİ 

Dünyanın önde gelen endeks yapıcılarından Dow Jones Indexes Dow Jones Türkiye Titan 20 Endeksi'ni Finansbank'ın bir iştiraki olan Finans Portföy Yönetimi'ne lisansladı. Finans Portföy, bu endeksi baz alan Borsa Yatırım Fonu'nu yatırımcılara sunmaya hazırlanıyor. 
Dow Jones İstanbul 20 A Tipi Borsa Yatırım Fonu'nun iki ay içerisinde İstanbul Borsası'nda işlem görmesi planlanıyor. SPK'dan gerekli izinleri aldıklarını söyleyen Finans Portföy'ün Genel Müdür Yardımcısı Özgür Güneri, Dow Jones Indexes ile imzalanan lisanslama anlaşması nedeniyle fona yabancıların da ilgi göstermesini beklediklerini söyledi. 
Finans Portföy, American Stock Exchange ile yaptığı know how anlaşması ile Dow Jones İstanbul 20 A Tipi Borsa Yatırım Fonu'nu geliştirdi. Dow Jones İstanbul 20 A Tipi Borsa Yatırım Fonu Dow Jones Türkiye Titan 20 Endeksi'ni baz alan ve borsada işlem görecek olan ilk ürün olmasının yanı sıra Türkiye'deki ilk Borsa Yatırım Fonu olma özelliği de taşıyacak. Bu sayede yatırımcılar bir anlamda endeksi alıp satma imkanına kavuşacak. Dow Jones Türkiye Titan 20 Endeksi'ne dahil olan 20 hisse halka açık 20 büyük ve likit şirketin hisse senetlerinden oluşuyor. 

28 aracı da kuruyor 
İMKB, borsada işlem görecek Borsa Yatırım Fonları BYF katılma belgelerinin borsa kotuna alınması ve borsa bünyesindeki fon pazarında işlem görmesine ilişkin esasları belirledi. BFY'lere ilişkin uygulama 1 Kasım 2004'te başlayacak. Yatırımcılar, hisse senedi gibi alınıp satılabilen BYF'ler sayesinde, tüm bileşenlerini almak zorunda kalmadan endeksi takip edebilecekler. Öte yandan, Sermaye Piyasası'nın nisan ayında BYF tebliğini yayınlamasının ardından iç tüzük hazırlanma çalışmalarını hızlandıran Türkiye Sermaye Piyasası Aracı Kuruluşlar Birliği TSPAKB öncülüğünde, 28 aracı kuruluşun işbirliğiyle 80 - 100 trilyon lira arasında başlangıç sermayesine sahip bir İMKB - 30 Borsa Yatırım Fonu kurma hazırlıklarına başladı. 
28 aracının işbirliğiyle kurulan fon, borsada işlem görmeye başladığında, yatırımcı tek işlemle 30 hisseye birden yatırım yapma imkanına kavuşacak. Yatırımcı bu fonlar sayesinde tek bir hisse senedinin getirdiği riski dağıtmış olacak. Türkiye Sermaye Piyasası Aracı Kuruluşları Birliği TSPAKB Başkanı Müslüm Demirbilek, borsada işlem gören fonlarla piyasanın yeni bir enstrüman kazanmasının yanı sıra bu fonların ileride önemli bir kurumsal yatırımcı kitlesi olarak ortaya çıkmasını beklediklerini söyledi. 
Bu arada, İMKB genelgesine göre borsada işlem görmesi uygun görülen BYF katılma belgelerinin alım satımı, hisse senetleri piyasası bünyesindeki fon pazarında yapılacak. Alım satım işlemleri BYF'nin temel aldığı endeksi oluşturan kıymetlerin ait olduğu pazarın işlem saatleri içerisinde gerçekleştirilecek. 




</TEXT>
</DOC>
