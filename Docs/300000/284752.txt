<DOC>
<DOCNO> 284752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/siyaset/siy05.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayalıktaki bayrak kimin 
</HEADLINE>
<TEXT>


Türk basınında çıkan, "Çakıl taşına bile Yunan bayrağı" haberleri üzerine Yunan gazeteleri, "Bakanlığa göre, kayalığa bayrak dikilmedi" diye yazdı 

YORGO KIRBAKİ Atina 


Yunanlı aşırı sağcıların "Ege'de çakıl taşına bile Yunan bayrağı" kampanyası başlattıklarına ilişkin haberler, Atina'da büyük tepki yarattı. Yunanistan Savunma Bakanlığı çevreleri, söz konusu haberlerin, "Yunan kamuouyunu kışkırtmaya yönelik bir provokasyon" olduğunu ileri sürdü. Aynı çevreler, sadece Pserimos adasında gözetleme kulesi bulunduğu ve bu adanın toprağında Yunan bayrağı çizilmiş olduğunu belirterek, kayalıklara bayrak dikilmediğini belirtti. Elefterotipia gazetesi, "Savunma Bakanlığı provokasyon diyor. Bakanlığa göre kayalığa bayrak dikilmedi. Dikilseydi bile bu yasaldı" dedi. 
To Vima gazetesi, "Milliyet, Ege'de Yunanlı aşırı sağcılardan tahrik geldiğini yazıyor" başlıklı haberinde, yetkililerin tüm gelişmeleri izlediklerini bildirdi. 


</TEXT>
</DOC>
