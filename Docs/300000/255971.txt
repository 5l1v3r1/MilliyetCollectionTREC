<DOC>
<DOCNO> 255971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur28.html </URL>
<DATE> 2004/07/16/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Kadıköy Belediyesi'nde greve doğru... 
</HEADLINE>
<TEXT>

     DİSK'e bağlı Genel-İş Sendikası, toplu iş sözleşmesi görüşmelerinde hafta sonu izinleri konusunda anlaşmazlık çıkması üzerine Kadıköy Belediyesi'nde grev kararı aldı. 
     Kadıköy Evlendirme Dairesi'nin otoparkında toplanan Genel-İş Sendikası üyesi işçiler, burada kortej oluşturarak Kadıköy Belediyesi binasına kadar yürüdü. 
     Genel-İş Sendikası 1 No'lu Şube Başkanı Yunus Denizci, 3 aydır belediye yöneticileri ile yaptıkları görüşmelerde 81 maddenin çoğunda anlaştıklarını belirterek, ''Ancak, 4857 sayılı İş Yasası'nın 63. maddesinde düzenlenen hafta sonu tatilleri ve ücretleri konusunda anlaşmaya varamadık. Bu maddenin içeriğine baktığımızda, hafta sonu tatillerimizi serbestçe düzenleme yetkisi işverene veriliyor. Biz hafta sonu izinlerimizi cumartesi ve pazar günleri yapmak istiyoruz. Bunun için greve gidiyoruz. 60 günlük süre içerisinde bu sorun halledilmezse, grevi başlatmış olacağız'' dedi. 
     Genel-İş Sendikası Örgütlenme Daire Başkanı Erol Ekici ise ''CHP milletvekilleri, bu yasanın kölelik yasası olduğunu, demokrasi ve insanlıkla bağdaşmadığını defalarca kürsüye çıkıp söylemişlerdir. CHP'li belediye başkanları ise yasa hükümlerinde ısrar ediyor. Bu bir çelişki değil mi '' dedi. 
     ''Hafta sonu tatilimiz gasp edilemez'' ve ''Hafta sonu tatilimiz cumartesi ve pazardır'' şeklinde slogan atan grup, daha sonra dağıldı. 
     
</TEXT>
</DOC>
