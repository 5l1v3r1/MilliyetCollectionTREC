<DOC>
<DOCNO> 293259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/siyaset/asiy.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Evet'e Kıbrıs şartı 
</HEADLINE>
<TEXT>


17 Aralık için ilk taslak belgede müzakereye 'evet' deniliyor. Ancak, Kıbrıs'ı fiilen tanımadan, işgücünün serbest dolaşımına daimi kısıtlama getirilmesine kadar bir dizi rahatsız edici unsur da taslakta yer alıyor 

Güven Özalp - Brüksel 


Avrupa Birliği AB liderlerinin 17 Aralık'ta Türkiye'nin müzakerelere başlayıp başlamayacağına ilişkin verecekleri karara temel oluşturacak ilk taslak belge ortaya çıktı. Lahey'deki Troyka toplantısında belirginleşen ve Türkiye'nin yolunun zorlu olduğunu ortaya koyan hava, bu belgeye de yansıdı. Yarın AB büyükelçileri tarafından ele alınacak olan belge, 17 Aralık kararında müzakereye "evet" denileceğinin, ancak bunun bol miktarda şarta bağlanacağının ilk sinyallerini verdi. Belgede Türkiye'nin Kıbrıs'ı fiilen tanıma taahhüdü altına girmesinden, işgücünün serbest dolaşımına daimi kısıtlama getirilmesine kadar bir dizi rahatsız edici unsur yer aldı. Belge, İlerleme Raporu'nun gerisinde kaldı. 
Taslak belgede, Türkiye'ye biri boş olmak üzere 5 paragraf ayrılırken, müzakerelerin nasıl yürütüleceğine ilişkin çerçeve başka bir başlık altında ele alındı. İlk paragrafta daha önce alınan zirve kararlarına atıf yapılırken, ikinci paragrafta Türkiye'nin, sonuca götüren nitelikte bir ilerleme kaydetmesinden duyulan memnuniyet dile getiriliyor. AB, reform sürecinin devam edeceğine yönelik güvenini yineliyor. 

Kıbrıs'a fiili tanıma 
Türkiye'ye ayrılan üçüncü paragraf, Kıbrıs şartının, kelime olarak vurgulanmadan dile getirildiği paragraf olarak dikkat çekiyor. Bu paragrafta AB Konseyi'nin, Türkiye'nin Ankara Antlaşması'nın uyumlaştırılmasını öngören ve 10 yeni üyenin Birlik'e katıldığını dikkate alan protokolü imzalama kararından memnuniyet duyduğu ifade ediliyor. Oysa Ankara, bu protokolü henüz imzalamadı, protokolün imzalanması Kıbrıs'ın Türkiye tarafından fiilen tanınması anlamını taşıyacak. 

Karar liderlerin 
Müzakerelere başlanıp başlanmayacağı başlanırsa ne zaman başlanacağı konusuna ilişkin 21 numaralı 5. paragraf ise boş bırakıldı. Bunun nedeni ise müzakerelere başlama konusunda belli bir genel kanı bulunmakla birlikte, nasıl başlanacağı konusunda üye ülkeler arasında henüz bir uzlaşma sağlanamamış olması. "Müzakere tarihi" konusunu liderlerin zirve sırasında yapacakları tartışmalardan çıkacak sonuca bırakan belge, Fransa gibi bazı ülkelerin önerdikleri "imtiyazlı ortaklık" ya da "özel statü" gibi alternatif seçeneklere de atıfta bulunmuyor. 
Müzakerelerin nasıl yürütüleceğine ilişkin bölümde ise şu unsurlar yer alıyor 
Müzakereler her aday ülkenin performansına göre şekillenecek.Her müzakere başlığının açılması ve geçici olarak kapanması için eşik konulacak.İşgücünün serbest dolaşımı konusunda daimi koruma önlemleri gerekebilir.Müzakereler 2014 mali çerçevesinde uzlaşıldıktan sonra kapatılabilir.Ciddi boyutlu ihlallerde Komisyon kendi inisiyatifiyle ya da üye ülkelerin üçte birinin talebiyle müzakerelerin askıya alınmasını önerebilir. Bunu, Konsey nitelikli çoğunlukla kararlaştırır. 
Taslak belge AB Daimi Temsilciler Komitesi COREPER tarafından yarın ve haftaya ele alınacak. 
13 Aralık'ta ise AB dışişleri bakanları, konuyu masaya yatıracak. Belge zirve kararının temelini hazırlama işlevi görecek olsa da son karar liderlerin olacak. 

Erdoğan Kabul edilemez 

ABDULLAH KARAKUŞ Ankara 


Başbakan Recep Tayyip Erdoğan, Avrupa Birliği'nin 17 Aralık'ta Türkiye ile müzakerelere başlayıp başlamayacağına ilişkin kararlarına temel oluşturacak ilk taslakta yer alan ve Kıbrıs Cumhuriyeti'nin tanınmasını ima eden maddenin kabul edilemez olduğunu belirterek, "Ada'da çözüm için biz elimizden geleni yaptık. Ancak Rumlar masadan kaçtı. Adım atma sırası onlarda" dedi. 
Bakanlar Kurulu'nun dünkü toplantısında AB'nin ilk taslaktaki şartları tartışıldı. Erdoğan ve bakanlar, Türkiye'nin Güney Kıbrıs'ı fiilen tanımasının öngörüldüğü taslak metine tepki gösterdi. KKTC'nin ve Türkiye'nin çözüm için elinden geleni yaptığını ve Annan Planı'nı kabul ettiğini belirten Erdoğan, "Çözüm için uzattığımız eller hep geri çevrildi. Öncelikle KKTC'ye uygulanan haksız ambargoların kaldırılması lazım. Her şeyi bizden beklemek olmaz. KKTC ile ilgili beklentilerimiz karşılanmalı. Ama bu görmezlikten geliniyor" diye konuştu. 

Kıbrıs kriter değil 
AB ülkelerinin 17 Aralık'ta sınava tabi olacağını kaydeden Erdoğan, tepkisini şu sözlerle dile getirdi 
"Biz müzakerelerle ilgili kriterleri birçok ülkeden daha iyi yerine getirdik. Kıbrıs, kriterler arasında yoktu. Sorunlu bir ortamda çözüm için hiçbir şey yapmayan Güney Kıbrıs niye alındı. Herkese eşit davranılması lazım. AB ülkeleri açısından bu sınav olacak. AB de üzerine düşeni yapmalı." 
Şartlı ve farklı müzakere sürecini Türkiye'nin kabul etmeyeceğinin üzerinde duran Erdoğan, "Eğer bize farklı bir tavır alırlarsa sonrasında AB kaybeder. Türkiye'nin AB'ye kazandıracağı çok şey var" şeklinde konuştu. Toplantıda, müzakerelerin askıya alınması ve serbest dolaşıma kalıcı engel getirilmesini içeren taslakla ilgili AB liderleriyle yakın temasa geçilmesi kararı alındı. Erdoğan'ın ve Dışişleri Bakanı Abdullah Gül'ün, özellikle Güney Kıbrıs'ı önlerine getirmeye hazırlanan AB ülkelerini ikna için görüşmeler yapması benimsendi. 


</TEXT>
</DOC>
