<DOC>
<DOCNO> 288949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun39.html </URL>
<DATE> 2004/11/15/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Merkel Türkiye müzakerelerin 'ucu açık' yapılması önemli 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, partisi için önemli olanın, Türkiye ile AB üyelik müzakerelerinin ''ucu açık olarak'' yapılması olduğunu söyledi. 
     Merkel, Almanya'da akredite olan yabancı gazeteciler için bugün başkent Berlin'de düzenlediği basın toplantısında, Türkiye ile AB üyelik müzakerelerine başlanması konusunda şunları söyledi 
     ''Partimizin 'imtiyazlı ortaklık' önerisi Avrupa'da hiçbir muhalefet partisinin bekleyemeyeceği kadar büyük destek gördü. Hiç beklemediğim kadar. Bundan dolayı memnunum. AB hükümet ve devlet başkanları, AB Komisyonu raporunun tavsiyesi doğrultusunda karar alacaklar gibi görünüyor. Müzakerelere ne zaman başlanacağını ve ne zaman sonuçlanacağını söyleyemem. Bizim için önemli olan Türkiye ile üyelik müzakerelerinin 'ucu açık' yapılması. Müzakerelerin bu şekilde sürdürülmesi, sonuçta Türkiye'nin AB'ye üye olmaması durumunda 'imtiyazlı ortaklık' önerimizin gündeme gelebilmesine olanak sağlayacaktır. Bence bizim önerimiz daha gerçekçi ve daha iyi. Bu nedenle daha faydalı olacağına kesinlikle inandığımız bu yolda çaba harcayacağız.'' Merkel, AB'yi bir ''Hıristiyan Kulübü'' olarak görüp görmediği şeklindeki bir soruya karşılık da ''AB 'Hıristiyan Kulübü' değildir, Almanya da değildir. Biliyorsunuz burada milyonlarca Müslüman yaşıyor. Kim bu sözü ortaya attıysa üzücü buluyorum. Biz açık ve hoşgörülü toplumlarız'' dedi. 
     Türkiye'deki reform çabalarını da takdir ettiğini ifade eden Merkel, şunları kaydetti 
     ''Bunu her zaman söyledim. Ancak burada önemli olan sadece Kopenhag kriterlerinin yerine getirilmesi değil. AB'nin de yeni üyeleri kabul edebilecek durumda olması lazım. Şimdiki 25 üye ülkeyle bile tam iyi olarak işleyen bir Avrupa'ya henüz sahip değiliz. İnsanları zorlamamalıyız. Bunu Türkiye'nin de büyük reform çabaları olduğu için söylüyorum. Türkiye'ye, yıllarca verilen sözlerden dolayı da hiçbir şekilde kapının yüzüne kapatılmasını istemiyorum. 'İmtiyazlı ortaklığın' bu nedenle en iyi çözüm yolu olduğunu düşünüyorum. Bu nedenle Türk hükümetinin bunu kabul etmeyeceğini bilmeme rağmen, bu yolda gidilmesini istiyorum.'' Merkel, yabancıların Alman toplumuna uyumu konusunda sorulan bir soruya da Almanya'da uyum konusuna uzun yıllardan bu yana gereken önemin verilmediği, ülkeye gelen Türk işçilerin kalıcı olmadığının düşünüldüğü, daha sonra bu insanların kalıcı olduğunun anlaşıldığı, bu nedenle özellikle yabancıların dil öğrenmelerine önem verilmesi gerektiği yanıtını verdi. 
     Angela Merkel, ''CDU Türk-Alman Forumu'ndan Gülen Aslan, imamların da Almanya'da eğitim görmeleri gerektiğini söyledi. Almanca bilmelerinin de iyi olacağını belirtti. İmamların Türkiye'den belirli sürelerle gelmelerinin de doğru olmadığına inanıyoruz. 2 yıl için geliyorlar, buradaki işlerine tam alıştıkları sırada yeniden dönüyorlar. Bu Türk toplumu tarafından da bir sorun olarak görülüyor'' dedi. 
     Dil öğrenilmeyince kültürel uyumun da sağlanamadığını ifade eden Merkel, böylece toplum içinde paralel toplumların ortaya çıktığını, Almanca konuşamayan yabancıların istihdam piyasasına girme konusunda da büyük zorluklarla karşılaştıklarını kaydetti. 
     Merkel ayrıca, Almanya'da yaşayan Türk kızlarının genç yaşta evlendirilmek üzere Türkiye'ye gönderilmelerini de eleştirdi. 
     Angela Merkel, aşırı sağcılarla ilgili bir soruya karşılık da ''Aşırı sağcıların sayısı artmıyor, ancak bu genelde her zaman var olan bir eğilim. Aşırı sağcı NPD ve DVU partileri birleştikleri için Saksonya eyalet meclisine girmeyi başardılar. Bu eğilim genelde gençler arasında ekonomik perspektifsizlikten kaynaklanıyor'' dedi. 
     
</TEXT>
</DOC>
