<DOC>
<DOCNO> 295138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun41.html </URL>
<DATE> 2004/12/06/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Fransa ve İspanya zirvesinde Türkiye görüşülecek 
</HEADLINE>
<TEXT>

     Fransa Cumhurbaşkanı Jacques Chirac ile İspanya Başbakanı Jose Luis Zapatero arasında yarın İspanya'nın Saragosse kentinde yapılacak zirvede, AB Brüksel zirvesinde Türkiye konusunda alınacak karar görüşülecek. 
     Fransız basını, Chirac'ın, zirve bildirisinin Paris'in isteği doğrultusunda çıkması için Madrid'in desteğini talep edeceğini yazdı. 
     Diplomatik kaynaklara atıfta bulunan basın, zirvede çıkacak kararda, ''Türkiye ile müzakere sürecinin geri döndürülemez olmadığı ve Ankara'nın üyeliğinin otomatik olarak gerçekleşmeyeceği'' yolunda ifade yer alması için Fransa'nın İspanya'dan destek isteyeceğini bildirdi. 
     İki ülke liderleri arasında 17. kez düzenlenecek zirvede, AB anayasası, istikrar paktı, savunma ve terörle mücadele, ayrıntılı biçimde tartışılacak konular arasında yer alıyor. 
     
</TEXT>
</DOC>
