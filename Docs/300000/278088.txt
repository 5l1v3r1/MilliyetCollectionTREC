<DOC>
<DOCNO> 278088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonsiy14.html </URL>
<DATE> 2004/10/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Gül Straw Kerkük konusunda bir talep getirmedi 
</HEADLINE>
<TEXT>

     Başbakan Vekili ve Dışişleri Bakanı Abdullah Gül, İsveç Dışişleri Bakanı Laila Freivalds ile görüştü. 
     İki bakan, Dışişleri Bakanlığı Konutu'nda yapılan görüşmeden sonra ortak basın toplantısı düzenlediler. 
     Gül, bir soru üzerine, İngiltere Dışişleri Bakanı Jack Straw ile görüşmesinde, İngiliz bakanın Kerkük konusunda bir talep getirmediğini söyledi. 
     Bakan Gül şöyle konuştu 
     ''Herhangi bir taleple falan gelmedi. Orada gördüklerini, beraber olduklarını anlattı. Ben de sordum kendisine, Kerkük'le ilgili düşüncelerimizi, kamuoyuyla da sürekli paylaştığımız düşünceleri kendisine bir kez daha söyledim. Bunları gayet iyi anladıklarını söylediler. 
     Kerkük'ten daha önce zorlanarak dışarı çıkartılan Kürtler, Türkler vardı. Bunların geri dönmesini istiyorlar. Bu olabilir, ama bu eğer abartılı, oranın demografik yapısını değiştirmeye yönelik bir hareket olursa, ki biz şimdi biraz böyle görüyoruz, bunun çok yanlış ve çok tehlikeli olduğunu söyledim. O da bunu anladığını söyledi, bunun böyle olmaması gerektiğini de söyledi. Dolayısıyla bununla ilgili görüşmeler devam edecektir.'' Freivalds da ülkesinin AB Komisyonunun tavsiye kararından memnuniyet duyduğunu ifade ederek, müzakerelerin başlamasını dört gözle beklediklerini, 17 Aralık'taki hükümetler arası konferansta da müzakere sürecinin başlatılması kararının alınmasını beklediklerini kaydetti. 
     Gül, İsveç Dışişleri Bakanı Laila Freivalds ile görüşmesinde, AB Komisyonu'nun tavsiye kararında önemli gördükleri bazı noktaları kendisine izah ettiğini söyledi. 
     Gül, Freivalds ile görüşmesinin ardından düzenlenen ortak basın toplantısında, İsveçli bakanın ziyaretinin AB Komisyonu'nun aldığı tavsiye kararının sonrasına rastlamasının önemli olduğunu kaydetti. Görüşmede bu kararı da konuştuklarını ve İsveç'e Türkiye'ye verdiği destekten ötürü teşekkür ettiğini söyleyen Gül, ''Tavsiye kararıyla ilgili bizim bazı önemli gördüğümüz noktalar var, bu noktaları kendilerine izah ettim'' dedi. 
     İsveç'in eski Dışişleri Bakanı Anna Lindh'in geçen yıl Türkiye'yi ziyaret ettiğini, ancak ülkesinde uğradığı suikast sonucu öldüğünü hatırlatan Gül, Lindh'in iki ülke arasındaki ilişkilerin gelişmesinde büyük rolü olduğunu söyledi. 
     Türkiye-İsveç ilişkilerinin bugün gayet iyi devam ettiğini ifade eden Gül, görüşmede Kıbrıs ve ikili ilişkileri de görüştüklerini, öğle yemeğinde de Irak, Filistin ve barış süreciyle ilgili konuları ele alacaklarını kaydetti. 
     Gül, İngiltere Dışişleri Bakanı Jack Straw'un KKTC'ye ilişkin mali tüzük hakkında karar aldıklarına yönelik açıklamasının hatırlatılması üzerine, ''İki tüzüğü birbirinden tamamen ayırıp anlamsız hale getirmek için bazı çabalar var, bunlarla ilgili görüşmeler yapıldı. Straw'un söylediği gibi olumlu bazı kararlar alındı'' diye konuştu. 
     
     ''TÜRKİYE'NİN AB'YE AİT OLDUĞUNA İNANIYORUZ'' 

     Konuk Bakan Freivalds da yaptığı açıklamada, Türkiye'de olmaktan ve İsveç'in eski Dışişleri Bakanı Lindh'in çalışmalarını devam ettirmekten onur ve mutluluk duyduğunu belirtti. 
     Türkiye ile İsveç arasındaki ilişkilerin iyi bir geçmişi bulunduğunu kaydeden Freivalds, ''Gelecekte yapacaklarımız geçmişten daha ilginç olacak'' diye konuştu. 
     Ülkesinin AB Komisyonunun tavsiye kararından memnuniyet duyduğunu ifade eden Freivalds, müzakerelerin başlamasını dört gözle beklediklerini, 17 Aralık'taki hükümetler arası konferansta da müzakere sürecinin başlatılması kararının alınmasını beklediklerini kaydetti. Freivalds, ''Mümkün olan en kısa sürede müzakerelerin başlatılması temennimizdir. Biz Türkiye'nin AB'ye ait olduğuna inanıyoruz'' dedi. 
     Freivalds, yapılan çalışmaların sürdürülmesini arzu ettiklerini de kaydederek, müzakere sürecinde de ülkesinin Türkiye'nin çalışmalarına destek olmaktan mutluluk duyacağını söyledi. 
     Temasları çerçevesinde insan hakları ve kadın hakları örgütleri temsilcileriyle bir araya geldiğini hatırlatan Freivalds, yapılan önemli düzenleme ve değişikliklerin farkında olduğunu, çoğu uygulama konusuyla ilgili yapılması gereken bazı hususların da bulunduğunu kaydetti. 
     
</TEXT>
</DOC>
