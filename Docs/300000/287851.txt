<DOC>
<DOCNO> 287851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur37.html </URL>
<DATE> 2004/11/10/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Havamız da AB'ye uyacak... 
</HEADLINE>
<TEXT>

     Türkiye'deki hava kalitesinin Avrupa Birliği AB standartlarına uyumlu hale getirilmesi amacıyla Alman Çevre, Doğa Koruma ve Nükleer Güvenlik Bakanlığı yetkilileriyle ortaklaşa proje yürütülecek. 
     Avrupa Birliği Destekli Hava Kalitesi Eşleştirme Projesi'nin başlaması nedeniyle Doğa Koruma ve Milli Parklar Şube Müdürlüğü'nde bir toplantı düzenlendi. 
     Toplantının açılış konuşmasını yapan Çevre ve Orman Bakanlığı Müsteşarı Prof. Dr. Hasan Zuhuri Sarıkaya, AB mevzuatına uyum bakımından en fazla zorlanılacak alanlardan birinin çevre olduğunu söyledi. 
     AB'ye üyelik sürecindeki her ülkenin bir AB üyesi ülkeyle birlikte çevre konusunda eşleştirme projeleri yürüttüğünü kaydeden Sarıkaya, ''Bizim yürüteceğimiz proje de pişmiş değil, ilgili ülkeyle birlikte hazırlanıyor'' dedi. 
     Projede Alman Çevre, Doğa Koruma ve Nükleer Güvenlik Bakanlığı'nın bir tarafı, Çevre ve Orman ve Sağlık Bakanlıkları ile Hıfzısıhha Enstitüsü gibi kuruluşların da diğer tarafı oluşturduğunu anlatan Sarıkaya, projenin amacının Türkiye'nin hava kalitesiyle ilgili mevzuatın AB'ye uyumlu hale getirilmesi olduğunu bildirdi. 
     Projenin bütçesinin 1 milyon 547 bin Euro olduğunu kaydeden Sarıkaya, bunun 1 milyon 500 bin Euro'luk kısmının Almanya tarafından karşılanacağını söyledi. 
     Alman Çevre, Doğa Koruma ve Nükleer Güvenlik Bakanlığı Orta ve Batı Avrupa Ülkeleriyle İşbirliği Bölümü Başkanı Jürgen Keinhorst da, hava kalitesi bakımından Türkiye'nin AB'ye hazırlanması gerektiğini söyledi. Türkiye'nin mevzuatının AB mevzuatına uyumlu hale getirilmesi gerektiğini kaydeden Keinhorst, birliğin gelecek nesiller için yaşanabilir bir çevre öngördüğünü belirtti. 
     Türkiye'nin ekonomik dinamizminin olumlu düşünmelerini gerektirdiğini ifade eden Keinhorst, ''AB vatandaşlarını ince partiküllerden korumak için, bunların azaltılması yolunda önlemler alınmalı'' dedi. 
     
     ''KEDİ GİBİ ISIRIR'' 
     Münster Üniversitesi Öğretim Üyesi Prof. Dr. Hans Jarass da, AB'nin hava kalitesinin yüksek tutulmasına ilişkin direktifinin küçümsenmemesi gerektiğini bildirdi. Jarass, ''AB hukuku kedi gibi yavaş yavaş yaklaşıp ısırabiliyor'' diye konuştu. 
     Direktifin ilgili ülke tarafından uygulanmaması halinde, ulusal mahkemelerden karar almasının istenebileceğini kaydeden Jarass, davanın Avrupa Adalet Divanı'na kadar gidebileceğini söyledi. 
     Çevre ve Orman Bakanlığı Müsteşar Yardımcısı Prof. Dr. Mustafa Öztürk de, çok sayıdaki ildeki hava kalitesinin AB standartlarının altında olduğunu bildirdi. 
     Isınma sistemleri nedeniyle hava kirliliğinin çok yoğun olduğunu kaydeden Öztürk, meteorolojik şartların da hava kirliliğini yoğunlaştırdığını belirtti. Öztürk, ''1950'lerin yakma sistemleri devam ediyor. Biz hala kapıcıları eğiterek hava kirliliğini önleyebileceğimizi düşünüyoruz'' diye konuştu. 
     
     PROJENİN KAPSAMI 
     Eşleştirme projeleri, AB'ye üye ülkelerden uzmanlarla aday ülkelerden uzmanların, AB tarafından finanse edilen, açık şekilde tanımlanmış bir proje çerçevesinde işbirliği yapmalarını öngörüyor. 
     Projeyle, hava çerçeve yasası taslağının hazırlanması, büyük yakma tesisleri ve hava kalitesiyle ilgili AB direktifinin Türk mevzuatına aktarılması, Çevre ve Orman Bakanlığı'nın kurumsal yapısının kuvvetlendirilmesi ve kamuoyunun bilinçlendirilmesi amaçlanıyor. 
     
</TEXT>
</DOC>
