<DOC>
<DOCNO> 294776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonspo15.html </URL>
<DATE> 2004/12/04/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Fenerbahçe'de Manchester United maçının hazırlıkları başladı... 
</HEADLINE>
<TEXT>

     Avrupa Şampiyonlar Ligi'nde Manchester United ve Birinci Süper Lig'de Galatasaray ile yapacağı zorlu maçlar öncesi ligde Ankaragücü'nü farklı skorla yenerek moral bulan Fenerbahçe, hazırlıklarına ara vermeden başladı. 
     Samandıra Tesisleri'nde gerçekleştirilen antrenmanda, dün akşam Ankaragücü ile yapılan maçta forma giyen futbolcular, dinlenme amaçlı olarak koşu yaptıktan sonra tesislerde saunaya girip masaj yaptırdı. 
     Futbolcuların son haftalarda üstüste aldıkları galibiyetler nedeniyle bir hayli neşeli oldukları gözlendi. 
     Antrenmana, Ankaragücü maçında sakatlanan Kemal, sakatlıkları nedeniyle tedavileri süren Van Hooijdonk ve Deniz katılmadı. 
     
     KEMAL'İN MR'I ÇEKİLDİ 

     Ankaragücü maçının ilk dakikalarında sakatlanarak oyundan alınan Kemal'in MR'ı çekildi. 
     Özel Acıbadem Hastanesi'nde MR'ı çekilen futbolcunun sağ kasığında zorlanmadan dolayı ödem oluştuğu ve tedavisine başlandığı bildirildi. 
     Sarı-lacivertli futbolcunun, 8 Aralık Çarşamba günü yapılacak Manchester United maçından çok, hafta sonunda Galatasaray ile yapılacak derbi maça yetiştirilmeye çalışıldığı öğrenildi. 

     
</TEXT>
</DOC>
