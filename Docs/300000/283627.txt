<DOC>
<DOCNO> 283627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/siyaset/siy06.html </URL>
<DATE> 2004/10/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Fikret Bila beraat etti 
</HEADLINE>
<TEXT>


ANKARA Milliyet 


'Sivil Darbe Girişimi ve Ankara'da Irak Savaşları' kitabında yer alan bir görüşme tutanağını üstlenen MİT'in suç duyurusu üzerine haklarında "devlet sırrını ifşa ettikleri" iddiasıyla dava açılan Milliyet Ankara Temsilcisi Fikret Bila ile yayıncı Ümit Gürtuna, beraat etti. Bila, "Gazetecilerin yazılarından dolayı mahkemeye çıkmasını yadırgıyorum. Yazılara dava açılmayan bir Türkiye istiyorum" dedi. Ankara 11. Ağır Ceza Mahkemesi'nde görülen dünkü duruşmaya Bila, Gürtuna ve avukatları katıldı. Esas hakkındaki görüşünü açıklayan Savcı Dilaver Kahveci, Dışişleri Bakanlığı Hukuk Müşavirliği'nden gönderilen yazıda, kitaptaki bilgi ve belgelerin yayın tarihi açısından değerlendirildiğinde, Türkiye'nin egemenliğini ve siyasi menfaatlerini ihlal etmediği görüşünün vurgulandığını kaydetti. 

Karar oybirliğiyle 
Mahkeme, isnat edilen suçun yasal unsurları oluşmadığından, Bila ve Gürtuna'nın oybirliğiyle beraatına karar verdi. 
Bila, duruşmanın ardından, kitaptaki belgenin devlet sırrı niteliği taşımadığını, İngiltere Büyükelçisi Peter Westmacott'un, İsmail Cem ve Kemal Derviş'le ilgili değerlendirmelerini içerdiğini belirtti. 



</TEXT>
</DOC>
