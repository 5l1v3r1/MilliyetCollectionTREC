<DOC>
<DOCNO> 262066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/soneko42.html </URL>
<DATE> 2004/08/10/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
BP ve Shell, Irak'ı gündemlerine aldı... 
</HEADLINE>
<TEXT>

     İngiliz petrol şirketleri BP ve Shell, Irak'ın büyük petrol sahalarında arama ve rezerv tespit çalışmaları yapmayı planlıyor. 
     Irak hükümeti daha önce Kerkük ve Ramadi'deki petrol alanlarında arama çalışmaları yetkisi için ihale açmıştı. Söz konusu ihalelere, 15 Ağustos'ta kadar katılınabilecek. 
     Ajanslara bilgi veren İngiliz-Hollanda petrol şirketi Shell'in bir sözcüsü, ''Irak'taki petrol arama imtiyazları ile ilgili ihalenin dokümanları elimize ulaştı. Bununla ilgili değerlendirmeleri sürdürüyoruz'' diye konuştu. 
     Bir diğer İngiliz petrol şirketi BP de Irak'ta çalışmak istiyor. Şirketin bir yetkilisi, Irak'ta teknik rezerv analiz projeleriyle ilgili ihaleye teklif vermeyi düşündüklerini söyledi. 
     Her iki şirket, Irak'ta yapmayı düşündükleri söz konusu çalışmalar için personellerini bu ülkeye göndermelerine gerek olmayacağını kaydetti. 
     Irak'ta devam eden şiddet olayları, birçok yabancı petrol şirketinin ülkeden çekilmesine neden olmuştu. 
     
</TEXT>
</DOC>
