<DOC>
<DOCNO> 282142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun49.html </URL>
<DATE> 2004/10/21/ </DATE>
<TIME> 19.53 </TIME>
<AUTHOR>  </AUTHOR>
<HEADLINE>
Borç karşılığı "organ bağışlama" önerisi 
</HEADLINE>
<TEXT>

     İtalya'da ortopedi ürünleri satan bir işadamı, işini kurtarabilmek için bazı organlarını borç karşılığında ''bağışlama'' önerisinde bulundu. 
     Giuseppe Schirru adlı işadamı, ''Bir böbreğimi, retinamı ya da karaciğerimin bir parçasını bağışlamaya hazırım. Bunları satacağım demek istemiyorum. Borç karşılığında bağışlama teklifinde bulunuyorum'' dedi. 
     Schirru, La Repubblica gazetesine yaptığı açıklamada, aslında işlerinin kötü sayılmayacağını, ancak yerel sağlık kurumuyla çalıştıklarını ve bu kurumun ödemelerini daima uzun gecikmeler sonucu yaptığını söyledi. 
     Nakit sıkıntısı çeken işadamı, yerel bankaların borç vermediklerini, her kapıyı çaldığını ancak cevap alamadığını belirtti. 
     
</TEXT>
</DOC>
