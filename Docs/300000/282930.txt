<DOC>
<DOCNO> 282930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko13.html </URL>
<DATE> 2004/10/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Kapıkule'de TIR'lar 12 kilometre uzunluğunda kuyruk oluşturdu... 
</HEADLINE>
<TEXT>

     Edirne'nin Kapıkule Sınır Kapısı'nda, 12 kilometre uzunluğunda TIR kuyruğu oluştu. 
     Alınan bilgiye göre, firmaların ihraç yüklerini gidecekleri ülkeye hafta başında yetiştirmeye çalışmak istemeleri, Kapıkule Sınır Kapısı'nda yoğunluğa neden oluyor. 
     Kapıkule girişinde Türk tarafında 12 kilometre uzunluğunda konvoy oluşturan TIR'lar, çıkış işlemlerinin yapılması için sırada bekliyorlar. 
     Bulgar tarafındaki TIR gümrük sahasının dar olması nedeniyle, Türk tarafında işlemleri biten araçların içeriye alınmadığını belirten yetkililer, ''Bir TIR'ın geçiş işlemi Kapıkule gümrüğünde birkaç dakika içinde tamamlanıyor. Ancak, Bulgar gümrüğünün az personelle çalışması ve saha darlığı nedeniyle, işlerin yoğun olduğu hafta sonunda, talebi karşılamada zorlanıyor'' dedi. 
     İşlemlerin hızlandırılması yönünde Bulgar yetkililerle de görüşüldüğünü ifade eden yetkililer, şu anda 500'e yakın TIR'ın Kapıkule'de geçiş için beklediğini bildirdiler. 
     Bu arada, ramazan ayı dolayısıyla, TIR şoförlerinin saatlerce bekledikleri sıralarını kaybetmemek için oruçlarını da araçlarında hazırladıkları yiyeceklerle açtıkları belirtildi. 
     
</TEXT>
</DOC>
