<DOC>
<DOCNO> 283823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo30.html </URL>
<DATE> 2004/10/27/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Juventus hakkındaki doping davası sürüyor... 
</HEADLINE>
<TEXT>

     FC Juventus Kulübü Başkanı Franzo Grande Stevens, 1994-1998 yılları arasında oyunculara verdikleri ilaçlar nedeniyle doping iddiasıyla açılan dava konusunda herhangi bir korkuları bulunmadığını söyledi. 
     Stevens, FC Juventus hissedarlarına hitaben yaptığı konuşmada, ''Vicdanen rahatız. Bu işin en önemli uzmanlarından biri olan Prof. Carlo Federico Grosso'dan görüş aldım. Kendisi, kullanılmış ilaçları doping olarak değerlendirmenin yanlış olacağının kolayca kanıtlanabileceğini söyledi'' dedi. 
     Stevens, bir ceza hukuku profesörü olan Grosso'nun daha önce doping davalarıyla ilgilendiğine işaret ederek, sözlerini şöyle sürdürdü 
     ''Mahkemenin illa bizim beklediğimiz şekilde sonuçlanacağını iddia etmiyorum. Ama bilirkişiden aldığım raporun son derece ikna edici olduğu, kolay çürütülemeyeceği de ortada. Dolayısıyla gerek kulüp, gerekse suçlanan sanıklar konusunda vicdanen son derece rahat olduğumuzu söyleyebilirim.'' Torino Mahkemesi'nde süren davanın geçen pazartesi günkü duruşmasında, Savcı Raffaele Guariniello, FC Juventus'un Sağlık Ekibi Başkanı Riccardo Agricola'nın 3 yıl 2 ay, Genel Müdür Antonio Giraudo'nun ise 2 yıl 1 ay hapis cezasına çarptırılmasını talep etmişti. 
     Mahkeme, doping davasının 4, 18 ve 19 Kasım'daki duruşmalarında FC Juventus yetkililerinin savunmalarını dinleyecek. 
     23 ve 26 Kasım'daki duruşmalarda iddia makamının tekrar dinlenmesinin ardından ise davanın karara bağlanması bekleniyor. 

     
</TEXT>
</DOC>
