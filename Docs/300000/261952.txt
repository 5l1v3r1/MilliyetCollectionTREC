<DOC>
<DOCNO> 261952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/spor/spo03.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
17 bin kişiye razıyız 
</HEADLINE>
<TEXT>


Galatasaray yönetimi, Konyaspor maçı sonrası Olimpiyat Stadı'nı tamamen rafa kaldırdı. Sarı-Kırmızılı kulüp, Fenerbahçe ve Beşiktaş derbilerini de bu sezon Ali Sami Yen Stadı'nda oynamayı kararlaştırdı 


Yüzler gülüyor 
GALATASARAY'DA uzun bir aradan sonra yüzler gülmeye başladı. Sarı - Kırmızılılar, Ali Sami Yen Stadı'na yeniden dönmenin sevincini yaşarken, ilk lig maçında alınan farklı galibiyet mutluluğu bir kat daha artırdı. Yönetim maç sonrası bundan böyle ne olursa olsun Ali Sami Yen Stadı'nda oynama kararı aldı. Yöneticiler yaptıkları açıklamada, "17 bin kişiyi, 80 bin kişiye tercih ediyoruz" dediler. 

'Burası yuvamız' 
FUTBOL Şube Sorumlusu Fatih Gökşen, Ali Sami Yen Stadı'nda yeniden oynamaktan büyük bir haz aldıklarını söyledi. Gökşen, "Bu stad her şeyiyle bizim. Taşından, tuğlasına ve hatta tuvaletine kadar bizim. Evimiz, yuvamız. Olimpiyat Stadı'nda kiralık durumdayız. Zaten hiçbir rakip takım da orayı deplasman olarak kabul etmiyor. Artık Ali Sami Yen'den bir yere kıpırdamayız" ifadelerini kullandı. 

Taraftar istiyor 
SARI - Kırmızılı taraftarlar özellikle Fenerbahçe maçının da Ali Sami Yen Stadı'nda oynanmasını istiyor. Galatasaray yönetimi de bu isteğe kayıtsız kalmadı, Başkan Canaydın ve yöneticiler ezeli rakiplerini de burada ağırlamayı kararlaştırdı. Derbiye kadar kale arkasındaki tribünün bakımdan geçirileceği ve Sarı - Lacivertli taraftarlar için önemli bir bölümünün hazırlanacağı belirtildi. n HALİL ÖZER 

Hakan Şükür baştacı 

KONYASPOR maçında attığı üç golle tüm dikkatleri yeniden üzerine toplayan Hakan Şükür, sadece kendisinin ön plana çıkarılmaması gerektiğini söyledi. Sahadan tüm arkadaşlarının mücadelesiyle galip ayrıldıklarını kaydeden tecrübeli golcü, "Hepimiz şampiyon olabilmek için elimizden gelenin en iyisini yapmaya çalışıyoruz" diye konuştu. 
YÖNETİMİN de el üstünde tuttuğu Hakan Şükür için İkinci Başkan Ergun Gürsoy, "Hakan üç gol attı, ama sıfır gol de atsaydı o bizim için her zaman Hakan Şükür'dür" dedi. Gürsoy, "Biz onunla Yüzevler Kebabçısı'nda 100 yıl için sözleşme imzaladık. Onda çok emeğim var. Tüm parasından, pulundan ben sorumluyum. Ben onun başkanıyım" dedi. 


Bakırköy'ü yendiler 2-0 
GAZİANTEPSPOR maçının çalışmalarına ara vermeden başlayan Galatasaray, 3. Lig takımlarından Bakırköyspor ile yaptığı hazırlık maçını 2 - 0 kazandı. Bazı oyuncuların maç eksiğinin giderilmesi için oynanan karşılaşmada Sarı - Kırmızılıların gollerini Mülayim ve Özgür attı. Sabah yapılan antrenmana sadece Konyaspor maçında forma giyen futbolcular çıktı. Saidou'nun ise MR'ı çekildi. 

Emre uğraşı 
YÖNETİM, eski oyuncusu Emre Belözoğlu'nu yeniden geri döndürmek için büyük çaba harcıyor. Inter'de forma giyen milli oyuncuyu 100. yılda takımda görmek isteyen Başkan Özhan Canaydın'ın İtalyan kulübünü ikna etmeye çalıştığı, Emre'nin de bir yıl kiralık oynamaya sıcak baktığı bildirildi. 

Kızına koştu 
ELVİR Baliç, Konyaspor maçı sonrası soluğu yeni doğan kızı Aleyna'nın yanında aldı. Apar topar İzmir'de doğum yapan eşi Didem Baliç'in yanına giden yıldız oyuncu, "Aynı gün hem baba olmanın, hem de Galatasaray'ın ilk maçını kazanmasının sevincini yaşadım. Aleyna, Galatasaray'ın 100. yılında bana ve takıma uğur getirecek" dedi. 




</TEXT>
</DOC>
