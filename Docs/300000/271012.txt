<DOC>
<DOCNO> 271012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sontur30.html </URL>
<DATE> 2004/09/11/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Turist otobüsüyle çarpışan otomobildeki hamile kadın ile eşi öldü... 
</HEADLINE>
<TEXT>

     Antalya'nın Manavgat İlçesi'nde meydana gelen trafik kazasında 9 aylık hamile kadın ile eşi öldü. 
     AA muhabirinin aldığı bilgiye göre, Mustafa Doğan, kullandığı 07 EH 080 plakalı otomobille Alanya'dan Manavgat istikametine gelirken, Manavgat'a bağlı Örenşehir Köyü Tepealtı Mevkii'nde, yapım çalışmaları tamamlanmasına rağmen, henüz trafiğe açılmayan şeride geçti. Mustafa Doğan'ın kullandığı otomobil, Ak Petrol İstasyonu önüne geldiğinde, istasyondan yakıt alarak, karayoluna çıkmakta olan Odeon Tur şirketine ait, Duray Başlıoğlu yönetimindeki 31 EP 113 plakalı otobüsün altına girdi. 
     Kazada otomobilde bulunan, sürücü Mustafa Doğan'ın 9 aylık hamile eşi Lütfiye Doğan 30 olay yerinde öldü, sürücü Mustafa Doğan ise ağır yaralandı. Lütfiye Doğan, hayatını kaybetmesine rağmen, taşıdığı bebeğinin kurtarılması amacıyla Manavgat Devlet Hastanesi'ne kaldırıldı. 
     Ancak hastaneye ölü gelen Lütfiye Doğan'ın karnındaki bebek ile sürücü Mustafa Doğan tüm müdahalelere rağmen kurtarılamadı. 
     Otobüsteki turistler kazayı yara almadan atlatırken, otobüs sürücüsü Duray Başlıoğlu gözaltına alındı. 
     
</TEXT>
</DOC>
