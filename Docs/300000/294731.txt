<DOC>
<DOCNO> 294731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/soneko06.html </URL>
<DATE> 2004/12/04/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Haydarpaşa, küçük "Manhattan" olacak... 
</HEADLINE>
<TEXT>

     İstanbul'un Haydarpaşa Garı ve Liman alanı, gerçekleştirilecek uluslararası bir proje ile adeta küçük bir ''Manhattan'' olacak. 
     Hükümetin Haydarpaşa Gar ve Liman Alanına Newyork'da 11 Eylül saldırıları sonucu yıkılan ikiz kulelerin benzerlerinin de yer alacağı dünya ticaret merkezi kurma projesi, 5234 sayılı Kanuna eklenen geçici bir madde ile hayata geçiriliyor. 
     Merkezin projesi uluslararası ihale ile belirlenecek ve yapım işi yap-işlet modeliyle gerçekleştirilecek. 
     Bu düzenleme ile mülkiyeti Hazine'ye ait olan İstanbul ili, Üsküdar İlçesi Selimiye ve İhsaniye Mahallelerinde bulunan ve Haydarpaşa Limanı olarak kullanılan taşınmazların, üzerlerindeki muhtesatı yapılar ile birlikte, ödenmiş sermayesine ilave edilmek üzere Devlet Demiryolları'na bedelsiz devri için Maliye Bakanı'na yetki verildi. 
     
     KAMULAŞTIRMA DA YAPILACAK 
     A.A muhabirinin edindiği bilgiye göre, Haydarpaşa'ya ilişkin bu düzenlemenin biran önce hayata geçirilmesi için de kollar sıvandı. Bu amaçla Başbakanlık ve ilgili diğer birimlerde toplantılar düzenlendi. 
     Bu toplantılarda, gar ve liman alanında gerçekleştirilecek projeye ilişkin bazı teknik problemler olduğu belirtilerek, bunların giderilmesi için harekete geçildi. 
     Aynı şekilde, bölgede kamulaştırmaya gidilmesine ihtiyaç bulunduğu da tespit edildi ve bunun için de biran önce gerekli çalışmaların yapılması kararlaştırıldı. 
     Haydarpaşa Liman alanında Hazine'ye ait mallardan sorumlu olan Maliye Bakanlığı ile yine bu bölgede tesisleri bulunan Toprak Mahsulleri Ofisi ve Et Balık Kurumu da, ellerindeki taşınmazları Devlet Demiryolları Genel Müdürlüğü'ne devretmek için gerekli yasal prosedürleri hazırlamaya başladı. 
     
     ULUSLARARASI İHALEYE ÇIKILACAK 
     Bu çalışmaların ardından, Devlet Demiryolları Genel Müdürlüğü'ne, gar ve liman alanını otel, iş merkezi ve turizm yatırımları ile spor alanları şeklinde değerlendirmek için yetki verilecek. 
     Daha sonra da Haydarpaşa'da kurulacak kompleks için uluslararası proje ihalesine çıkılacak. 
     Uygulamaya konulmak istenen modelde, bölgeye New York'ta 11 Eylül saldırıları ile yıkılan ikiz kulelerin benzerlerinin de içinde yeraldığı bir dünya ticaret merkezi kurulması planlanıyor. 
     Yap-işlet ya da yap-işlet-devret modeliyle gerçekleştirilmesi düşünülen projede yat limanı ile çeşitli sosyal tesislere yer verilmesi de düşünülüyor. 
     Haydarpaşa Projesi'nin 3.5 ile 5 milyar dolarlık bir yatırımı gerektireceği belirtiliyor. 
     
</TEXT>
</DOC>
