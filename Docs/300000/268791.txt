<DOC>
<DOCNO> 268791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo05.html </URL>
<DATE> 2004/09/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Cimbom'dan Samsun'a son dakika golü Can Ulun 
</HEADLINE>
<TEXT>

     G.Saray, Samsunspor’un 600 milyar lira yetiştirme parası istediği Can Ulun’u pilot takımları Beylerbeyi’ne transfer etti. Can’ın ocak ayındaki ara transferde sarı kırmızılı takıma getirileceği öğrenildi. 
     
     Samsunspor’a para yok 

     G.Saray, son dakika transferi Can Ulun’a ocak ayında kavuşacak. Sarı kırmızılıların Samsunspor’dan transfer ettiği 21 yaşındaki sol kanat savunucusu, devre arasına kadar pilot takım Beylerbeyi’nde forma giyecek. Bu transferin öyküsü ise bir hayli ilginç. İkinci başkan Ergun Gürsoy’un devreye girmesiyle son anda anlaşmaya varılan Can için kulübü Samsunspor 600 milyar lira yetiştirme parası istedi. 
     
     Odası bile hazır 

     Sarı kırmızılı yöneticiler bunun üzerine, transfer yönetmeliğindeki boşluktan yararlanarak genç futbolcuyu 3.Lig’de mücadele eden pilot takımları Beylerbeyi’ne transfer ettiler. Hem de Samsunspor’a beş kuruş ödemeden. Kendisini 3 yıllığına Beylerbeyi’ne bağlayan imzayı atan Can Ulun’un ocak ayındaki ara transferde G.Saray’a geleceği, Florya Metin Oktay Tesisleri’ndeki odasının dahi ayrıldığı belirtildi. 

     
</TEXT>
</DOC>
