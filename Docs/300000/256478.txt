<DOC>
<DOCNO> 256478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun38.html </URL>
<DATE> 2004/07/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Los Angeles 3 gündür yanıyor... 
</HEADLINE>
<TEXT>

     ABD'nin Los Angeles şehri yakınlarındaki ormanlık alanlarda başlayan yangın, havanın kuru ve rüzgarlı olmasından dolayı kontrol altına alınamazken, yangın tehdidi altındaki binlerce insanın evlerini terk etmek zorunda kaldığı bildiriliyor. 
     Yangının başladığı cumartesi gününden bu yana Los Angeles'ın Santa Clarita bölgesinde 1600 evin boşaltıldığı belirtilirken, yangın dolayısıyla ölen ya da yaralanan bulunmadığı kaydedildi. 
     İtfaiye yetkilileri, sadece 600-800 civarında evin yangın tehdidi altında olmasına rağmen, alınan önlemler dahilinde Fair Oaks Ranch, Via Princesa ve Sand Canyon bölgelerindeki tüm evlerin boşaltıldığını ifade ediyorlar. 
     4200 hektar ormanlık alana yayılan yangının kontrol altına alınabilmesi için helikopterlerin yanı sıra binden fazla itfaiyecinin çaba harcadığı ve bu çabalar neticesinde yangının sadece yüzde 35'lik kısmının kontrol altına alınabildiği belirtiliyor. 
     Los Angeles'ın yaklaşık 70 km kuzeyindeki bir bölgede geçen pazartesi günü başlayan ve pazar gününe kadar ancak yüzde 75'i kontrol altına alınan bir diğer yangında ise 16 bin 800 hektar orman alanının tahrip olduğu bildirildi. 
     San Diego'da ise 8867 hektar alanın kül olmasına yol açan orman yangını tamamen kontrol altına alındı. Sierra bölgesinde de yaklaşık 7600 hektarlık orman alanı yangından zarar görürken, bu yangının yüzde 85 oranında kontrol altına alındığı bildirildi. 
     
</TEXT>
</DOC>
