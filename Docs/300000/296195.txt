<DOC>
<DOCNO> 296195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun45.html </URL>
<DATE> 2004/12/09/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Vietnam'dan sonra Irak'tan da evsizler ordusu 
</HEADLINE>
<TEXT>

     ABD'de, Irak'tan dönen askerler arasında evsizlerin sayısının giderek artması, Vietnam'dan sonra ikinci bir evsiz ordusu ortaya çıkması endişesi yarattı. 
     Amerikan UPI ajansının internette yayınlanan haberine göre, ABD'de sayıları 300 bin olarak tahmin edilen evsizlerin yarısının Vietnam'da görev yapan askerlerden oluşması gerçeğinden sonra, Irak'taki savaştan dönen bazı askerlerin çeşitli evsiz derneklerine ve sığınma evlerine başvurmaları bu endişeyi artırdı. 
     ''Ulusal Evsiz Eski Askerler Koalisyonu'' adlı bir yardım kuruluşunun başkanı olan Linda Boone, ''Şimdiden sokaklarda Irak'tan gelmiş eski askerleri görebilirsiniz. Birçok sığınma evinin yöneticisiyle görüştüm. Bu bir gerçek ve Amerika buna hazır değil'' diye konuştu. 
     Amerikan Emekli Askerler Dairesi'nin Temmuz ayındaki verilerine göre, Irak'tan dönen gazi, malül ve emekli askerlerden yaklaşık 28 bini kurumdan sağlık ve benzeri yardım talebinde bulundu. Başvuranların beşte birine ise ağır depresyon teşhisi konduğu belirtildi. 
     ABD'de Vietnam gazisi evsizler en çok Los Angeles kentinde yaşıyor. İklimi elverişli bu kentteki evsiz eski asker sayısının 27 bini aştığı sanılıyor. 
     
</TEXT>
</DOC>
