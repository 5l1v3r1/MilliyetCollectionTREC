<DOC>
<DOCNO> 279167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sonspo18.html </URL>
<DATE> 2004/10/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Galatasaray'da sakatlanan Orhan çalışmayı yarıda bıraktı... 
</HEADLINE>
<TEXT>

     Galatasaray, hafta sonunda Kayserispor ile oynayacağı karşılaşmanın hazırlıklarını iki günlük izinin ardından yaptığı tek antrenman ile sürdürdü. 
     Florya Metin Oktay Tesisleri'nde gerçekleştirilen ve 1.5 saat süren antrenmanda futbolcular, koşunun ardından pas çalışması ve minyatür kale maç yaptılar. 
     Antrenmanda sol ayak bileğinden sakatlanan Orhan çalışmayı yarıda bırakırken, sol bacak arka adalesinde gerilme olan Hakan Şükür, Hagi'den izin alarak antrenmanın son dakikalarına katılmadı ve bandaj yaptırdıktan sonra tesislere gitti. 
     Orhan'ın sol ayak aşil tendonunda ağrıları bulunduğu ve durumunun yapılacak kontrollerden sonra belli olacağı ifade edildi. 
     İdmana, milli takımlarda bulunan futbolcular katılmazken, sakatlığı süren Conceiçao ise takımdan ayrı olarak üst sahada koşu yapmakla yetindi. 
     Bu arada antrenman oldukça sert geçerken, Hakan Şükür çalışmanın sonuna doğru, teknik direktör Hagi'yle konuşarak, idmanın sert geçmesinden yakındı. 
     Galatasaray, yarın saat 21.00'de Yunanistan'ın AEK takımıyla bir hazırlık maçı yapacak. 
     
</TEXT>
</DOC>
