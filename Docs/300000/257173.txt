<DOC>
<DOCNO> 257173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sontur20.html </URL>
<DATE> 2004/07/21/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Fen Liseleri sınavında 2669'uncu olmuştu ama... 
</HEADLINE>
<TEXT>

     Öğrenci Seçme Sınavı'nda ÖSS sayısal puan türünde Türkiye ikincisi olan Çağrı Sarıgöz'ün, 2001-2002 Fen Liseleri Sınavı'nda 2 bin 669'uncu olduğu belirlendi. 
     Yomra Fen Lisesi Müdürü Mehmet Zeki Dikmen, AA muhabirine yaptığı açıklamada, sayısal puan türünde Türkiye ikincisi olan Çağrı Sarıgöz'ün Osmaniyeli olduğunu belirtti. 
     Sarıgöz'ün 2001-2002 Fen Liseleri Sınavı'na giren öğrenciler arasında 2 bin 669'uncu olduğunu ifade eden Dikmen, ''Sarıgöz, Fen Liseleri Sınavı'nda Türkçe dalında 6, fen dalında ise 1 yanlış yaparak başka bir fen lisesinde öğrenim görmeye hak kazandı. Ancak Çağrı Sarıgöz, Trabzon'da öğretmen olan eniştesinin vasıtasıyla Yomra Fen Lisesi'nde öğrenim görmeye karar verdi ve okulumuza kayıt oldu'' dedi. 
     Sarıgöz'ün derslerinde başarılı, sosyal yönden oldukça aktif bir öğrenci olduğunu kaydeden Dikmen, öğrencinin başarısına şaşırmadıklarını söyledi. 
     Yomra Fen Lisesi olarak bugüne kadar birçok başarıya imza attıklarını ifade eden Dikmen, ''Okulumuzdan bu yıl mezun olan Özge Aydın, ÖSS sayısal puan türünde Türkiye 15'incisi oldu. Ayrıca, bu yıl yabancı uyruklu öğrencilerin girdiği üniversite seçme sınavında da Türkiye birincisi, bizim okulumuzda öğrenim gören Azerbaycan uyruklu Şahin Khaniyer oldu'' diye konuştu. 
     
</TEXT>
</DOC>
