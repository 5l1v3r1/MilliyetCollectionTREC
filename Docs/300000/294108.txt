<DOC>
<DOCNO> 294108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/soneko11.html </URL>
<DATE> 2004/12/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Kamu kurumlarından 48 bin kadro talebi geldi... 
</HEADLINE>
<TEXT>

     Kamu kurumlarından Maliye Bakanlığı'na, 2005'de kamuda açıktan atamalar için ayrılan 48 bin kadronun üzerinde talep geldi. 
     2005'de genel bütçeye dahil daireler ve katma bütçeli idarelerin boş memur kadrolarına yapılacak açıktan atamalar ile konsolide bütçe dışındaki diğer kamu kurumlarından yapılacak memur nakillerinin 48 bin ile sınırlandırılmasının ardından kadro tahsisi çalışmalarına geçildi. 
     Sağlık Bakanlığı, eleman temininde güçlük çekilen yerlerde sözleşmeli personel çalıştırılmasına ilişkin yasa ile kendilerine 22 bin sözleşmeli sağlık elemanı çalıştırma yetkisi tanındığına dikkat çekerek, önümüzdeki yıl 22 bin kadronun tümünün kendilerine tahsis edilmesini istedi. 
     Bu yıl 15 bin sözleşmeli personel çalıştırmasına izin verilen Sağlık Bakanlığı'nın, 2005'de 22 bin sözleşmeli istihdam etme talebi, kadro dağıtımında sorun teşkil etti. 
     Bu yıl sözleşmeli sağlık personeli için verilen 15 bin kişilik vizeye karşılık, 12 bin kadronun doldurulduğuna dikkat çeken Maliyeciler, 2005 yılına ait 22 bin kişilik talebin nasıl karşılanabileceğini tartışıyor. 
     Maliye bürokratları, sözleşmeli sağlık personeli için öngörülen 22 bin kadronun tümünün doldurulmasının, diğer kuruluşlara kadro tahsisinde yaratacağı sıkıntının yanı sıra, bütçeye ayda 12 trilyon, yılda da 144 trilyon lira ek yük getireceğine de işaret ediyor. 
     
     ÖĞRETMEN ATAMALARI 
     Bu yıl 40 bin olarak belirlenen açıktan atama kadrolarının 18 bininin tahsis edildiği Milli Eğitim Bakanlığı da yeni yılda 20 bin yeni öğretmen alımına izin verilmesini istiyor. 
     Halen 62 bin dolayında öğretmen açığı olduğunu bildiren Milli Eğitim Bakanlığı yetkilileri, 2003'de de 20 bin yeni öğretmen atamasına onay verildiğini hatırlatarak, bu şartlarda 2005 yılında 20 bin yeni öğretmen almak için ısrar ediyor. 
     Diğer yandan bu yıl 6 bin 800 yeni polisin mezun olacağı, Emniyet Genel Müdürlüğü'nün idari personel ihtiyacı ile birlikte bu kuruluşa 7 bin 200 dolayında kadro verilmesi gereği de Maliyecileri düşündürüyor. 
     Sağlık Bakanlığı'na 22 bin, Milli Eğitime de 20 bin kadro tahsis edilmesi halinde, geriye 6 bin kadro kalıyor. Polis teşkilatına alınacak yeni elemanlar dikkate alındığında, 48 bin kadro, bu 3 kuruma dahi yetmiyor. 
     Bu arada Üniversiteler, tıp fakültelerinin sağlık elemanı ihtiyacı, Diyanet İşleri Başkanlığı din hizmetleri, diğer Bakanlıklar da kendi ihtiyaçları için Maliye Bakanlığı'ndan binlerle ifade edilen yeni kadrolar talep ediyor. 
     Maliye Bakanlığı yetkilileri, kadro tahsisinde öncelikle Sağlık ve Milli Eğitim Bakanlıkları ile Emniyet Genel Müdürlüğü'nün durumunun netleştirileceğini, daha sonra da diğer kuruluşlara tahsis yapılacağını söylediler. 
     
</TEXT>
</DOC>
