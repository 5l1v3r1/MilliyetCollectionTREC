<DOC>
<DOCNO> 267086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yasam/yas01.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çöken inşaat 4 işçi yuttu 
</HEADLINE>
<TEXT>


Eskişehir'de, fabrika inşaatında meydana gelen çökmede 4 işçi öldü, biri yaralandı. İnşaatın montaj hatası yüzünden çöktüğü sanılıyor... 

KEMAL ATLAN, HAKAN TÜRKTAN DHA 

Eskişehir Organize Sanayi Bölgesi'ndeki Eti Gıda A.Ş.'nin kek üretimi için 15. Cadde'de inşa edilen 3 katlı binanın son katında dün saat 11.20 sıralarında çökme oldu. 
Yıkılan kolon ve kirişler, alt katlarda çalışan 5 işçinin üzerine düştü. Ali Aydoğan, Fuat Yılmaz ve Cemal Gökçek ölürken, ağır yaralanan Şakir Oytun ve Ahmet Kandır hastaneye kaldırıldı. Ancak Oytun da kurtarılamadı. 

Montaj hatası mı 
İnşaatı inceleyen Eskişehir Valisi Kadir Çalışıcı, "Hepimiz çok üzüldük" dedi. Türkiye Lokomotif ve Motor Sanayii A.Ş. Sivil Savunma ekipleri de, enkaz altında başka işçi olup olmadığını araştırdı. 
Eti Gıda'nın açıklamasında, kazanın, inşaatın bir bölümündeki prefabrik yapı elemanlarının montajında, üst katlara yerleştirilen makasların düşmesi sonucu meydana geldiği belirtildi. Anadolu Ajansı'nın haberine göre ise, inşaatın denetimini üstlenen Yöntem Yapı ve Denetim Şirketi yetkilileri, ilk incelemelerde, inşaatın vinç ve montaj hatası yüzünden çöktüğü ihtimali üzerinde durduklarını söyledi. 



</TEXT>
</DOC>
