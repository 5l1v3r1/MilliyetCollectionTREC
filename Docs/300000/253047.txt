<DOC>
<DOCNO> 253047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy19.html </URL>
<DATE> 2004/07/05/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
TCK değişiyor... Bugün 76 madde daha kabul edildi... 
</HEADLINE>
<TEXT>

     TBMM Adalet Komisyonu, bugün Türk Ceza Kanunu TCK Tasarısı'nın 76 maddesini daha kabul etti. 
     Alt Komisyon metni üzerinde yapılan görüşmelerde, ''şerefe karşı suçlar'' başlığındaki hakaret suçunun cezası 6 aydan 2 yıla kadar hapis cezası olarak değiştirildi. Hakaret suçunun kişinin mensup olduğu dine göre kutsal sayılan değerlerden bahisle işlenmesi halinde cezanın alt sınırı 1 yıldan az olmayacak. 
     Bir kimsenin öldükten sonra hatırasına hakaret eden kişi, 3 aydan 2 yıla kadar hapis ve adli para cezası ile cezalandırılacak. Kamu görevlisine karşı görevinden dolayı işlenen hariç, hakaret suçunun soruşturulması ve kovuşturulması, mağdurun şikayetine bağlı olacak. Mağdur, şikayet etmeden önce ölürse veya suç ölmüş olan kişinin hatırasına karşı işlenmişse ölenin ikinci dereceye kadar üstsoy ve altsoyu, eş veya kardeşleri tarafından şikayette bulunulabilecek. 
     Kişiler arasında haberleşmenin gizliliğini ihlal eden kimse, 6 aydan 2 yıla kadar hapis veya adli para cezasına çarptırılacak. Bu gizlilik ihlali haberleşme içeriklerinin kaydı suretiyle gerçekleşirse 1 yıldan 3 yıla kadar hapis cezasına hükmolunacak. 
     Kişiler arasında aleni olmayan konuşmaları, taraflardan birinin rızası olmaksızın bir dinleme aletiyle izleyen ve bunları ses cihazıyla kaydeden kişi hakkında 2 aydan 6 aya kadar hapis cezası istenecek. 
     Kişilerin özel hayatının gizliliğini ihlal eden kimse hakkında 6 aydan 2 yıla kadar hapis cezası istenecek, gizliliğin görüntü veya seslerin kayda alınması suretiyle ihlal edilmesi halinde cezanın alt sınırı 1 yıldan az olmayacak. 
     Hukuka aykırı kişisel verileri kaydeden kimseye 6 aydan 3 yıla kadar hapis kişisel verileri yetkisiz kişilere veren, yayan veya ele geçiren kimseye 2 yıldan 5 yıla kadar hapis cezası verilecek. 
     
     HIRSIZLIK 
     Bir başkasına ait taşınır malı kendisine veya başkasına bir yarar sağlamak amacıyla bulunduğu yerden alan kimseye 1 yıldan 3 yıla kadar hapis verilecek. Ekonomik değer taşıyan her türlü enerji de taşınır mal sayılacak. Nitelikli hırsızlık suçunun elektrik enerjisi hakkında işlenmesi halinde ise cezası, 2 yıldan 5 yıla kadar hapis olacak. 
     Kapkaç suçu, ''nitelikli hırsızlık'' kapsamına alınıyor ve cezası 3 yıldan 7 yıla kadar hapis olarak belirleniyor. 
     Suçun sıvı veya gaz halindeki enerji hakkında ve bunların nakline, işlenmesine, depolanmasına ait tesislerde işlenmesi halinde aynı ceza uygulanacak. Bu suç örgüt halinde işlenirse 15 yıla kadar hapis ve 10 bin güne kadar adli para cezasına hükomolunacak. 
     Hırsızlık suçunun gece işlenmesinde verilecek ceza, üçte bir oranında artırılacak. 
     Hırsızlık suçunun konusunu oluşturan malın değerinin azlığı nedeniyle verilecek cezada indirim yapılabileceği gibi ceza verilmekten de vazgeçilecek. Hırsızlık suçu bir malın geçici bir süre kullanılmasından sonra iade edilmek üzere işlenmesi halinde ceza yarı oranına kadar indirilecek. Hırsızlık suçunun ağır ve acil bir ihtiyacı karşılamak amacıyla işlenmesi durumunda olayın özelliğine göre verilecek cezada indirim yapılabileceği gibi ceza verilmeyebilecek. 
     
     YAĞMA VE DOLANDIRICILIK 
     Yağma suçunun cezası 6 yıldan 10 yıla kadar hapis, nitelikli yağmanın suçu ise 10 yıldan 15 yıla kadar hapis olacak. Kişinin bir hukuki ilişkiye dayanan alacağını tahsil amacıyla tehdit veya cebir kullanılması halinde, ancak tehdit ve kasten yaralama suçuna ilişkin hükümler uygulanacak. 
     Başkasının malına zarar veren kişiye 4 aydan 3 yıla kadar hapis veya adli para cezası mala zarar vermenin nitelikli haller içine girmesi durumunda ceza 1 yıldan 6 yıla kadar hapis olacak. 
     İbadethane ve mezarlıklara zarar veren, 1 yıldan 4 yıla kadar hapis cezasına çarptırılacak. 
     Dolandırıcılığın suçu 1 yıldan 5 yıla kadar hapis ve 5 bin güne kadar adli para cezası, bu suçun dini inanç ve duyguların istismarı, kamu kurum ve kuruluşlarının zarara uğraması, bilişim sisteminin kullanılması, sigorta bedelinin almak amacıyla işlenmesi halinde 2 yıldan 7 yıla kadar hapis ve 5 bin güne kadar adli para cezasına hükmolunacak. 
     
     HİLELİ İFLAS 
     Malvarlığını eksiltmeye yönelik hileli tasarruflarda bulunan kişi, bu hileli tasarruflardan önce veya sonra iflasa karar verilmiş olması halinde 3 yıldan 8 yıla kadar hapisle cezalandırılacak. 
     Tacir olmanın gerekli kıldığı dikkat ve özenin gösterilmemesi dolayısıyla iflasa sebebiyet veren kişi, iflasa karar vermiş olması halinde 2 aydan 1 yıla kadar hapisle cezalandırılacak. 
     Otomatik aletler aracılığıyla sunulan ve bedeli ödendiği takdirde yararlanılabilen bir hizmetten ödeme yapmadan yararlanan kişi 2 aydan 6 aya kadar hapis veya adli para cezasıyla cezalandırılacak. Şifreli ve şifresiz yayınlardan sahibinin rızası olmadan yararlanan kişi, 6 aydan 2 yıla kadar hapis veya adli para cezası istenecek. 
     Bir suçun işlenmesiyle elde edilen eşyayı satan alın veya kabul eden kişi hakkında 6 aydan 3 yıla kadar ve bin güne kadar adlı para cezası istenecek. 
     Komisyon, genel güvenliğin kasten tehlikeye sokulması halinde kişiye 6 aydan 2 yıla kadar hapis cezası verilmesini yangın, bina çökmesi, toprak kayması, çığ düşmesi, sel veya taşkın tehlikesine neden olan kişi hakkında 3 aydan 1 yıla kadar hapis veya adli para cezası verilmesini de benimsedi. 
     Bir başkasını, sağlığını bozma amacıyla radyasyona tabi tutan kişi 3 yıldan 15 yıla kadar hapis cezasına çarptırılacak. Atom enerjisini serbest bırakarak patlamaya ve bu suretle bir başkasının hayatı, sağlığı, malvarlığını önemli ölçüde tehlikeye sebebiyet veren kişi hakkında 5 yıldan az olmamak üzere hapis cezası istenecek. 
     Tehlikeli maddelerin izinsiz olarak bulundurulması ve el değiştirilmesi durumunda 3 yıldan 8 yıla kadar hapis cezasına hükmolunacak. 
     Akıl hastası üzerindeki bakım ve gözetim yükümlülüğünü, başkalarının hayatı, sağlığı veya malvarlığı bakımından tehlike olabilecek şekilde ihmal eden kişi hakkında 6 aya kadar hapis ve adli para cezasına istenecek. 
     İnşaat ve yıkım faaliyeti sırasında insan hayatı veya beden bütünlüğü açısından gerekli tedbirleri almayan kişi 3 aydan 1 yıla kadar hapis, gözetimi altındaki hayvanı başkalarının sağlığı ve hayatı için tehlike oluşturacak şekilde ihmal eden kişi hakkında 6 aya kadar hapis cezası istenecek. 
     Kara, deniz, hava ve demiryolu ulaşımının güven içinde akışını sağlamak için konulan her türlü işareti değiştiren, kullanamaz hale getiren ve konuldukları yerden kaldırarak başkalarının hayatını ve malvarlığını tehlikeye atan kişi 1 yıldan 6 yıla kadar hapisle cezalandırılacak. 
     Alkol ve uyuşturucu madde etkisiyle veya başka bir nedenle emniyetli bir şekilde araç sevk ve idare edemeyecek halde olmasına rağmen araç kullanan kişi, 2 yıla kadar hapisle cezalandırılacak. 
     Bugünkü çalışmasında tasarının 76 maddesini kabul eden komisyon, yarın 189. maddeden itibaren devam edecek. TCK Tasarısı, 348 maddeden oluşuyor. 
     
</TEXT>
</DOC>
