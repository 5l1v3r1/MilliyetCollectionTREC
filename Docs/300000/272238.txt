<DOC>
<DOCNO> 272238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yazar/bila.html </URL>
<DATE> 2004/09/16/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD ve Osman Öcalan 
</HEADLINE>
<TEXT>


Milliyet'ten Namık Durukan ve Altan Burgucu, Osman Öcalan'ı Musul'da bularak uzun bir röportaj yaptılar. Osman Öcalan'ın detaylı açıklamalarını haber sayfalarımızda okuyacaksınız. 
Osman Öcalan ve bir grup arkadaşı bir süre önce PKK KONGRA - GEL'den ayrılarak, ayrı bir parti kurduklarını Yurtsever Demokrat Parti ilan etmişlerdi. 
Osman Öcalan'ı, Abdullah Öcalan ve PKK'dan ayıran farklılığın başında ABD'nin Irak'ı işgaline bakışı geliyor. Osman Öcalan ve arkadaşları, ABD'nin Irak'ı işgal etmesinin Kürtler açısından eşsiz bir fırsat olduğu görüşünde. Barzani liderliğindeki KDP ve Talabani liderliğindeki KYB'ye de sıcak mesajlar gönderiyor ve Kuzey Irak'taki Federe Kürt Devleti oluşumunu da bir kazanç sayıyor. 
Osman Öcalan ve arkadaşları, PKK'nın ve silahlı mücadelenin geride kaldığını, silahlı mücadeleyi reddettiklerini ve siyasi mücadele vereceklerini vurguluyor. PKK'yla birlikte DEHAP'ın işlevini tamamladığını, tarihte kalması gerektiğini ifade ediyor ve DEHAP'la çalışmayacaklarını da söylüyor. Kısa süre içinde Güneydoğu'da kitle desteğine kavuşacaklarını, ABD'nin kendilerini desteklediğini, PKK KONGRA - GEL'in aldığı silahlı eylem kararlarını yanlış bulduklarını, Türkiye'de siyasi mücadeleyi esas aldıklarını belirtiyor. Ayrıca, Türkiye'yle diyaloga girecekleri umudu taşıdıklarını da ekliyor. 
Osman Öcalan'ın ABD'ye güvendiği ve ABD - Barzani - Talabani cephesine katıldığı açık. KONGRA - GEL adına ABD ile bazı gayri resmi görüşmelerin yapıldığını da açıklıyor. Beklentisinin ABD'nin desteğiyle Türkiye'ye karşı "siyasi muhatap" konumuna gelmek olduğu anlaşılıyor. 
Osman Öcalan'ın açıklamaları ABD'nin izlediği ve izleyeceği politikalar açısından önemli ipuçları veriyor. 
Bu açıklamalarla ABD Başkanı Bush'un danışmanı Rice'ın, "Askeri olmayan yollardan çözüm arıyoruz" anlamındaki sözleri birlikte değerlendirildiğinde Türkiye'ye dönük bir "siyasi formül" üzerinde çalışıldığı izlenimi doğuyor. 
PKK KONGRA - GEL'e karşı silah kullanmayan, operasyon yapmayacağını açıklayan ABD'nin Osman Öcalan ve yeni örgütüyle nasıl bir temas içinde olacağı ve "askeri olmayan yoldan" tam olarak ne kastettiği önem taşıyor. 
ABD'nin elinde KDP ve KYB'den sonra bir de Türkiye'yle ilgili olarak Osman Öcalan ve grubunun bulunduğu söylenebilir. Osman Öcalan'ın "eşsiz fırsat" olarak gördüğü ABD'nin, Türkiye'yle ilgili nasıl bir "gelecek tasarımı" içinde olduğu merak konusu. Bir süre sonra bu soruların yanıtları ortaya çıkacaktır. 
Talepler açısından bakıldığında, şimdilik PKK KONGRA - GEL ile Osman Öcalan grubu arasında fazla bir fark görülmüyor. Her iki grup da yeni bir anayasa ile güvence talep ediyorlar. Bu talep, "iki kurucu ulustan, kimlik ve kültürel hakların güvenceye alınması"na kadar uzanıyor. Osman Öcalan'a göre, PKK bunu silahlı mücadele yoluyla, kendi grubu ise siyasi mücadele yoluyla elde etmeyi düşünüyor. Ancak, hedefin Türkiye'nin ulusal bütünlüğü ve üniter yapısı olduğu konusunda fark yok. Fark ABD'nin Osman Öcalan'a daha sıcak bakması gibi görülüyor. 
ABD Osman Öcalan'a yakın dururken, AB de Leyla Zana ve arkadaşlarına sıcak. 
AB ve ABD'nin eğilimleri giderek belirginleşiyor. 
Ankara ise şimdilik izlemede... 



</TEXT>
</DOC>
