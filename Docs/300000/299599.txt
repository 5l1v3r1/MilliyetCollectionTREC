<DOC>
<DOCNO> 299599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur11.html </URL>
<DATE> 2004/12/21/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Köye göktaşı düştü 
</HEADLINE>
<TEXT>

     Turan GÜLTEKİN DHA 

İZMİR'in Bergama İlçesi'ne bağlı Seklik Köyü'nde yaşayan 42 yaşındaki İsmail Vural ve 32 yaşındaki Mehmet Değirmenci, önceki gece saat 01.30 sıralarında yakınlarına bir göktaşı düştüğünü iddia etti. 
     Otlakta bulunan hayvanlarını kontrol etmek için gece köy kahvesinden ayrıldıklarını anlatan İsmail Vural, göktaşı olduğunu söyledikleri cismi nasıl buldularını şöyle anlattı 
     "19 Aralık Pazar gecesi saat 01.30 sıralarında kahvede arkadaşım Mehmet Değirmenci ile birlikte oturuyorduk. Hırsızlığa karşı, otlaktaki hayvanları kontrol etmek için yola çıktık. Köyün 500 metre aşağısında dere yatağının olduğu yere vardığımızda, ilerde bir ışık gördük. Bir süre ışığı izledik daha sonra ne olduğunu anlamak için dere yatağının yanındaki kayaların üzerine çıkmaya karar verdik. Bu sıra hemen arkamızda gökyüzünden bir ışık hüzmesi yere düştü. Çok korktuk. Elektrik tellerine bir kuşun çarpmış olabileceğini düşündük, tüfekle ateş etmeyi düşündük, sonra vazgeçtik. Kayaların arkasına saklanıp beklemeye başladık. Yarım saat içerisinde ışık önce azaldı sonra da kor haline geldi ve söndü. Bunun üzerine biz de fenerlerle gökyüzünden düşen cismi aramaya başladık. Cismi bulduğumuzda sönmüştü.'' Gökyüzünden düştüğünü söyledikleri taşın ilk buldukları zaman sıcak olduğunu ifade eden Mehmet Değirmenci ise, "Eğer dağdaki ışığı merak edip kayaların üzerine çıkmasaydık kafamıza düşecekti. Yanına ilk geldiğimizde rengiyle sıcaklığıyla kendini belli ediyordu. Üzeri kül ile kaplıydı, üflediğimde küller etrafa saçıldı. Isısından düştüğü yeri kurutmuştu. Alıp köy kahvesine geri döndük. Kahvedekilere gösterdik. Göktaşı olduğunu söylediler. Daha sonra ne kadar ağırlığı olduğunu merak edip tarttık. 390 gram geldi'' dedi. İki arkadaş buldukları cismi ne yapacaklarını bilemediklerini söyledi. 
     
     GÖKTAŞI YAĞMURU VARDI 
     Ege Üniversitesi Fen Fakültesi Astronomi Bölümü Öğretim Üyesi Prof. Dr. Serdar Evren, 14-15 Aralık akşamı Geminit Göktaşı Yağmuru'nun olduğunu belirterek, köylüler tarafından bulunan cismin göktaşı olma ihtimalinin çok yüksek olduğunu söyledi. 
     Prof. Serdar Evren, "Hemen her ay bir göktaşı yağmuru meydana geliyor. Cisimler insanların yaşadıkları yerlere yakın düştüğü zaman farkediliyor. Bu cismin bir an önce alınıp jeofizikçiler ya da jeologlar tarafından incelenmesi gerekiyor'' dedi. 
     Prof. Evren yapılacak inceleme sonucunda cismi oluşturan elementlerin cinsleri, taşın yaşı gibi unsurların gün ışığına çıkabileceğini sözlerine ekledi. 
     
</TEXT>
</DOC>
