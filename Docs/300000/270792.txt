<DOC>
<DOCNO> 270792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonyas06.html </URL>
<DATE> 2004/09/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Nüfusa 'kız' yazıldığını 9 yıl sonra öğrenince... 
</HEADLINE>
<TEXT>

     Hasan KIRMIZITAŞ- Mehmet BULUT DHA 
GAZİANTEPLİ 43 yaşındaki Burhan Kurt, oğlu 9 yaşındaki Ünal Kurt'un vatandaşlık numarasını almak için gittiği Kilis Nüfus Müdürlüğü'nde oğlunun kayıtlara kız olarak yazıldığını öğrenince şoke oldu. Baba Kurt, "Bir hata yüzünden şimdi oğlumun erkek olduğunu ispat etmeye çalışacağız'' dedi. 
     Bir tekstil fabrikasında işçi olarak çalışan Burhan Kurt, oğlu Ünal doğduktan sonra bağlı bulunduğu Kilis Nüfus Müdürlüğü'ne kayıt yaptırdı. Küçük Ünal'ın cinsiyeti doğru olarak yazılmış kimliğini çıkaran baba, kütükteki yanlışlığı 9 yıl sonra öğrendi. SSK'lı Burhan Kurt, rahatsızlanan oğlunun tedavisinin yapılması için hastaneye gitti ancak burada küçük Ünal'ın vatandaşlık numarası istendi. Şahinbey Nüfus Müdürlüğü'ne giderek Ünal'ın nüfus cüzdanını vatandaşlık numarası yazılı olacak şekilde değiştirmek isteyen Burhan Kurt, burada oğlunun kütüğe yanlışlıkla kız olarak yazıldığını öğrenince şoke oldu. Baba Kurt, başına gelenleri şöyle anlattı 
     "Oğlumun kütüklerde kız olarak yazıldığını öğrendim. Yanlışlığı anlattım ama bir şey yapamayacaklarını ve Kilis Nüfus Müdürlüğü kütük kayıtlarının düzeltilmesi gerektiğini söylediler. Kilis'e gidip durumu anlattım onlar da kararın ancak mahkeme kararıyla değişeceğini söylediler. Mahkemeye geldim bu kez benden oğlumun erkek olduğunun hastane heyet raporuyla ispatlanması için Gaziantep Devlet Hastanesi'ne gönderdiler. Yaşadığım sıkıntılar yüzünden şimdi hem nüfus kaydındaki yanlışlığın düzeltilmesi hem de Nüfus Müdürlüğü memurlarının hatası için dava açtım.'' Kütükte kız olduğunu öğrenince şaşkına dönen Ünal Kurt ise, yanlışlığın bir an önce düzeltilmesini istiyor. Küçük Ünal, "Ben erkeğim, kız değilim. Yanlış yazmışlar, düzeltsinler'' dedi. 
     
</TEXT>
</DOC>
