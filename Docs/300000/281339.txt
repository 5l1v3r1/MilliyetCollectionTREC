<DOC>
<DOCNO> 281339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur41.html </URL>
<DATE> 2004/10/18/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
AB üyeliğini desteklemek için bisikletle Türkiye'ye geldi 
</HEADLINE>
<TEXT>

     Danimarkalı Peter Kjaer Steffen, Türkiye'nin AB'ye üyeliğine destek amacıyla 2 bin 400 kilometrelik mesafeyi bisikletiyle kat ederek, Edirne'nin Kapıkule Sınır Kapısı'ndan Türkiye'ye giriş yaptı. 
     Steffen, Edirne Kültür ve Turizm İl Müdürü Yalçın Hatunoğlu ile Devecihan Kültür Merkezi'nde düzenlediği basın toplantısında, Kopenhag'a 120 kilometre uzaklıkta bir adada yaşadığını söyledi. 7 Ekim 2004'te Kopenhag'dan bisikletiyle yola çıktığını bildiren Steffen, 22 Ekim 2004'te Ankara'da olmayı hedeflediğini belirtti. 
     Başbakan Recep Tayyip Erdoğan'a bir Türk'ün yazdığı mektubu, TBMM AB Uyum Komisyonu Başkan Vekili Ömer İnan'a da Kopenhag kriterleri kitabını vereceğini anlatan Steffen, şunları kaydetti 
     ''Türkiye'nin AB'ye girmesini istiyor ve destekliyorum. Yaptığım bisikletli eylemin birinci amacı, Türkiye'yi Avrupa Birliği'ne kabul etmeyenlere 'fiziksel meydan okumaktır'. İkinci amacım da Türkiye'ye AB'ye üyelik desteğini vermektir. Bisikletimle Danimarka, Almanya, Çek Cumhuriyeti, Avusturya, Macaristan, Sırbistan ve Bulgaristan üzerinden Türkiye'ye geldim. Bulgaristan ve Viyana'da kaldığım otellerde Türkler bana hiçbir ücret ödetmedi.'' Kopenhag'da bu eyleme başlamadan önce konsolosluğa böyle bir eylem yapacağını bildirdiğini belirten Steffen, ''Konsolosluğumuzdan da eyleme ilişkin destek gelmesi üzerine yolculuğuma başladım'' dedi. 
     Türkiye'nin Ortadoğu ve Balkanların en istikrarlı ülkesi olduğunu gözlemlediğini anlatan Steffen, Türkiye'yi sadece okuduğu gazetelerden tanıdığını söyledi. 
     İl Kültür ve Turizm Müdürü Hatunoğlu da Steffen'in Kapıkule Sınır Kapısı'nda, sivil toplum örgütleri ve çeşitli dernekler tarafından çiçekle karşılandığını belirtti. 
     Steffen'in bu geceyi Edirne'de geçirdikten sonra yarın sabah İstanbul üzerinden Ankara'ya doğru yola çıkacağı öğrenildi. 
     
</TEXT>
</DOC>
