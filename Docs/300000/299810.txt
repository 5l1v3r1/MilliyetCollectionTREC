<DOC>
<DOCNO> 299810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun41.html </URL>
<DATE> 2004/12/22/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
İran, vatandaşlarının Irak'a gitmesini yasakladı 
</HEADLINE>
<TEXT>

     İran, Irak'ta Şiilerin kutsal yerlerini ziyaret etmek isteyen vatandaşlarının bu ülkeye gitmesini güvenlik nedeniyle yasakladı. 
     İRNA'nın haberine göre, Güvenlik Güçleri Enformasyon Merkezi, ''Irak'taki özel durum ve koşulların daha da kötüleşme olasılığı nedeniyle, Irak'taki kutsal yerleri ziyaret etmek isteyen İran vatandaşlarının bu ülkeye gitmesinin yasaklandığını'' açıkladı. 
     Bu yasağın, Irak'ta güvenlik sağlanıncaya kadar yürürlükte kalacağı belirtilen açıklamada, İran'ın Irak ile bütün ortak sınırlarının kapatıldığı kaydedildi. 
     İran'dan her hafta Necef ve Kerbala kentlerini ziyaret için binlerce kişi Irak'a geçiş yapıyor. 
     İran'ın kararı, bu iki kentte Pazar günü 66 kişinin ölümüyle sonuçlanan intihar saldırılarından sonra geldi. 
     Irak, eksik belgelerle giriş yapan 1500'den fazla İran vatandaşını hapse atmıştı. 
     Amerikalı yetkililerin yanı sıra bazı Iraklı yetkililer, İran'ı, 30 Ocak 2005'teki seçimleri etkilemek ve şiddeti artırmak için Irak'taki bazı gruplara silah ve para yardımı yapmak ve bu ülkede casusluk faaliyetleri yürütmekle suçluyor. 
     Tahran yönetimi ise bu suçlamaları reddederek, Irak'ta istikrar ve güvenliğinin sağlanmasından yana olduğunu, bu ülkedeki güvenliğinin İran'ın güvenliği anlamına geldiğini kaydediyor. 
     
</TEXT>
</DOC>
