<DOC>
<DOCNO> 276756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sondun25.html </URL>
<DATE> 2004/10/02/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Talat Rum Kesimi'nin Gümrük Birliği'ne alınması beklenen bir gelişmeydi 
</HEADLINE>
<TEXT>

     KKTC Başbakanı Mehmet Ali Talat, Türkiye'nin Güney Kıbrıs'ı Gümrük Birliği kapsamına almasını ''beklenen bir gelişme'' olarak nitelendirdi. 
     Başbakan Talat, düzenlediği basın toplantısında, Türkiye'nin Gümrük Birliği ile ilgili kararını değerlendirerek, gazetecilerin sorularını yanıtladı. 
     Talat, ''Bu tabii beklenen bir gelişmeydi. Sonuçta Türkiye, Komisyon'un Türkiye ile ilgili raporları açıklanmadan önce bir adım yapmanın hazırlıklarını yapıyordu. Bu bilgi bizde vardı. Dolayısıyla bu gelişmenin böyle olacağı zaten beklenen bir gelişmeydi'' dedi. 
     ''Bunun, Kıbrıs sorununun çözümsüzlüğü nedeniyle, KKTC'ye ve Kıbrıs Türk halkına ciddi etkileri olacağını'' ifade eden Talat, şöyle konuştu 
     ''Özellikle Serbest Ticaret Tüzüğü'nün Avrupa Konseyi tarafından onaylanmaması durumunda, Kıbrıslı Türklerin serbest ticaretini, Güney Kıbrıs'a doğru ortaya çıkacak kayma nedeniyle oldukça sıkıntılı noktalara taşıyacaktır. O bakımdan Avrupa Konseyi'ne düşen görev, bu gelişmeden sonra, Türkiye'nin bu yükümlülüğünü yerine getirmesinden sonra Ticaret Tüzüğü'nü geçirmenin yollarını bulmaktır. Öyle umuyorum ki Avrupa Birliği üzerine düşen bu görevi yapmanın gereklerini yerine getirecektir.'' Pratik uygulamanın, durumun nereye gideceğini göstereceğini belirten Talat, ''Ancak bu gelişme, bizim önceden dikkat çektiğimiz, 'olacaktır' dediğimiz bir şeyin olmasıdır. Yıllarca yürütülen yanlış politikaların Kıbrıs Türkünü bu noktaya getireceği biliniyordu. Türkiye'nin sonuçta Gümrük Birliği'ni Kıbrıs'ı da alacak şekilde genişleteceği biliniyordu'' dedi. 
     Başbakan Talat, ''geçmişteki Türk ve KKTC hükümetlerinin yanlış politikalarının kendilerini bugünkü noktaya taşıdığını ve bunun bilinen ve beklenen bir nokta olduğunu'' kaydederek, şunları söyledi 
     ''Bundan sonra önümüze bakmak zorundayız, ileriye bakmak zorundayız. Bu olaydan en az zararı göreceğimiz şekilde, ama aynı zamanda hiçbir zaman Kıbrıs sorununun çözümünün zorunluluğunu unutmadan ve bütün sorunların çözümünün ancak böyle olabileceğini bilerek çözüm vizyonumuzu kaybetmemeliyiz.'' Talat, geçmiş politikaları geçmişe havale ederek, uluslararası toplumlumla uyum içinde hareket etmek gerektiğini kaydetti. 
     Başbakan Talat, ''Rumların tutumu nedeniyle, Serbest Ticaret Tüzüğü'nün Kıbrıs Türklerinin yararına geçeceğine inanıyor musunuz '' sorusuna, işlerin kolay olmadığını belirterek, şu yanıtı verdi 
     ''Yanlış politikalar, Rum tarafının temsil ettiği Kıbrıs'ı Avrupa Birliği'ne soktu. Ve o nedenle Türkiye Kıbrıs'ı Gümrük Birliği'ne alırken aslında Kıbrıs Rum tarafını aldı. Ve o nedenledir ki Avrupa Konseyi'nde Kıbrıs Cumhuriyeti oturmakta ve Kıbrıslı Türkler için öngörülen Ticaret Tüzüğü'nü engellemektedir. Ancak unutulmamalıdır ki Kıbrıs Rum tarafı küçük oyuncudur, diğerlerine nazaran. Küçük bir uluslararası aktördür diğer ülkelerin yanında. Dolayısıyla, birkaç kez Rum lideri Tasos Papadopulos'un da 'veto büyüklerin işidir' dediği gibi Kıbrıs'ın Rum boyunun ölçüsü bilinmektedir. Bundan dolayıdır ki bana göre, eğer diğer üye ülkeler istiyorlarsa Kıbrıs'ın Rum Ticaret Tüzüğü'nü veya herhangi bir uygulamayı veto etme şansı yoktur. Bu bakımdan hala ısrarlıyım. AB'nin kurumları Kıbrıs Türküne serbest ticareti sağlayabilirler.'' 
     
     ''TÜRKİYE, 'KIBRIS CUMHURİYETİ'Nİ TANIMIYOR, AMA VARLIĞINI FİİLEN KABUL EDİYOR'' 

     KKTC Başbakanı Mehmet Ali Talat, Türkiye'nin, Güney Kıbrıs'ı da Gümrük Birliği kapsamına almasının, ''yıllarca süren yanlış politikaların getirdiği bir sonuç'' olduğunu ifade ederek, Gümrük Birliği'ne gitmenin Türkiye'nin ''Kıbrıs Cumhuriyeti''ni tanıdığı anlamına gelmediğini, ancak fiilen varlığını kabul ettiğini söyledi. 
     Başbakan Talat, Türkiye'nin ''Kıbrıs Cumhuriyeti''ni tanımasının KKTC'yi tanımamasını gerektireceğini, bunun da kaos olacağını, ancak böyle bir endişesi bulunmadığını açıkladı. 
     Talat, düzenlediği basın toplantısında, Türkiye'nin aralarında ''Kıbrıs Cumhuriyeti'' de bulunan AB'nin 10 yeni üyesiyle Gümrük Birliği'ne gireceği açıklamasını değerlendirdi ve gazetecilerin sorularını yanıtladı. 
     Bir gazetecinin, Türkiye'nin Güney Kıbrıs'la Gümrük Birliği'ne gitmesinden Kıbrıslı Türk işadamlarının endişe duyduğunu ve bu yönde bir çalışma yapılıp yapılmayacağını sorması üzerine, kararın beklenen bir gelişme olduğunu, ancak uygulamada Kuzey Kıbrıs Türk Cumhuriyeti'ne nasıl bir rol biçileceğinin görüşüleceğini söyledi. 
     İşadamlarının endişelerini anladığını belirten Talat, şunları kaydetti 
     ''Ama onlara karşı da alınacak önlemler var. Dolayısıyla o önlemleri de tabii ki alcağız. Elbette ki işadamlarımızın rekabet gücünü aşağıya çekecek düzenlemeleri önleyebilmek için veya bizim işadamlarımızın eşit düzeylerde rekabet edecekleri koşulları yaratmak için de çalışcağız. Bunun için zaten Türkiye ile temaslarımız sürüyor. AB ile de temaslarımız sürüyor. Bu durumu lehimize çevirebilmek için elimizden gelen gayreti göstereceğiz. Sanıyorum ki bu anlayış vardır. Hiç kimse AB'de dahil olmak üzere, Kıbrıslı Türkleri naçar bırakmaz. Kıbrıslı Türkleri zor durumda bırakmak, Kıbrıslı Türkleri ekonomilerini geliştiremez hale getirmek gibi bir düşünde içinde değildirler. Kıbrıs Rum yönetimi hariç, Rum lideri Tasos Papadopulos hükümeti hariç, hiçbir AB üyesi ülkenin veya hiçbir uluslararası aktörün Kıbrıs Türküne düşman olduğunu kabul etmiyorum.'' 
     
     ''KUZEY KIBRIS'TA SOĞAN BİLE ALMAZKEN...'' 

     Konuyla ilgili olarak KKTC gümrüğünde yeni bir düzenleme yapılıp yapılamayacağı sorusuna Talat, bu konuda olağanüstü çalışmaya gerek olmadığını, Türkiye'nin niyetini ortaya koyduğunu ifade ederek, konunun uygulanmasının zaman alacağı yanıtını verdi. 
     Konunun bir de psikolojik boyutu olduğuna işaret eden Talat, ''Kuzey Kıbrıs'tan soğan bile almayan bir korkunun Türkiye'den gelecek ürünlere karşı tutumu nasıl olacak. Bütün bunlar zamana bağlı şeyler. Yarın için endişe edecek bir şey yoktur. Önemli olan biraz daha uzun vadeli düşünmek ve daha uzun vadeli planlar yapmaktır'' dedi. 
     Başbakan Talat, başka bir soru üzerine, Türkiye ile görüşmelerinin olduğunu ve ''bugün bu gelişmenin olacağını bildiğini'' belirtti. 
     
     ''FİİLEN KABUL EDİYOR'' 

     Dışişleri Bakanlığı'nın, ''Gümrük Birliği kararının Güney Kıbrıs Rum yönetimini tanıma anlamına gelmediği'' açıklamasının hatırlatılması üzerine Talat, şunları söyledi 
     ''Bu da başka bir gelişmenin başlangıcı aslında. Tabii ki Türkiye istekli ve arzulu olarak Rum tarafını Gümrük Birliği'ne almadı. Bunu herkes biliyor, nedenlerini biliyor. Arzu ve istekli olarak elbette ki Kıbrıs'ı tanıma gibi bir noktaya Türkiye gelmeyecek. Ama biz maazallah, yanlış politika gütmeye başlar, tekrar çatışmacı politikalara dönersek ve AB'yi düşman olarak görüp, dünyayı düşman olarak görüp, yedi düvele karşı savaş açarsak, o zaman Türkiye istemeye istemeye Kıbrıs sorunu çözülmeden o tanıma noktasına doğru sürüklenebilir.'' ''Burada söz konusu bir tanıma var mıdır '' sorusu üzerine Talat, ''Bu içinde saklıdır. Tanıma tanımama arasında bir durumdur aslında. Resmen tanımıyor, ama fiilen varlığını kabul ediyor... Resmen tanımamaktadır, ama fiilen Gümrük Birliği'ne alarak onun varlığını kabul etmektedir. Tabii ki Türkiye isteyerek ve arzu ederek Kıbrıs'ı, ancak Kıbrıs sorunu çözüldüğünde tanıyacaktır. Bu da bir gerçek'' dedi. 
     Başbakan Talat, ''KKTC'yi tanıyan Türkiye'nin aynı zamanda Rum tarafını tanıması nasıl olur '' sorusuna karşılık ise şunları kaydetti 
     ''Türkiye şu anda Rum tarafını tanımıyor, ancak varlığını kabul etmiş oluyor. Gelecekte o noktaya gelinir mi çok çetrefil bir konu. Çünkü o noktaya gelinirse, emin olun, yani Türkiye 'Kıbrıs Cumhuriyeti'ni şimdiki haliyle tanıma noktasına gelirse o zaman kaçınılmaz olarak KKTC'nin tanınmaması zorlamasıyla karşılaşacaktır, ya da bir kaosla.'' Talat, ''böyle bir endişeniz var mı '' sorusuna ise böyle bir endişesinin olmadığını ifade ederek, ''O bir kaostur, umarım ki o zamana kadar çözüm vizyonumuzu kaybetmeyiz. Ve güdeceğimiz doğru politikalarla kaybedilmiş bu davayı tekrar kazanma yoluna girebiliriz'' dedi. 
     Kıbrıs Türk halkının 24 Nisan'da ''evet'' demesiyle kaybedilmiş bir davayı kazanma yoluna girdiklerini belirten Talat, ''Bugüne kadar yürütülen ayrı bir devleti kabul ettirme, tanıtma politikası başarısızlığa uğradı. Görünen bu. Dolayısıyla şimdi yeni bir politika belirleniyor'' diye konuştu. 
     Talat, başka bir soruya karşılık, Güney Kıbrıs'ın Türkiye'de büyükelçilik açmasının şu an gündemde olmadığını, ancak Rum bandıralı gemilere Türk limanlarının açılmasının ileriki günlerde gündeme geleceğini söyledi. 
     Başbakan Talat, iptal edilen İKÖ-AB ortak toplantısıyla ilgili bir soru üzerine de Rum tarafının AB'de olması nedeniyle bu iptali başardığını söyledi. 
     
</TEXT>
</DOC>
