<DOC>
<DOCNO> 279585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/ekonomi/eko05.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
300 trilyonluk Kanyon'da 2.2 trilyonluk daireler 
</HEADLINE>
<TEXT>


Eczacıbaşı ve İş GYO'nun Kanyon projesindeki 200 bin - 1.5 milyon dolarlık dairelerin yarısı satıldı 

EKONOMİ SERVİSİ 

Eczacıbaşı Holding, şehir dışına taşıdığı Eczacıbaşı İlaç Fabrikası'nın Levent'teki eski yerinde İş Gayrımenkul Yatırım Ortaklığı ile birlikte 200 milyon dolarlık 300 trilyon lira ev, ofis, alışveriş ve eğlence merkezi yapıyor. 
Eğlence alanı inşaatı 2006 Nisan, konut inşaatları 2006 Haziran ayında tamamlanacak Kanyon adı verilen proje 30 bin metrekare üzerine kurulacak 250 bin metrekarelik inşaat alanına sahip. İki buçuk ay önce satışına başlanan projedeki 179 dairenin yarısı satıldı. 
Büyüklükleri 80 metrekare ile 380 metrekare arasında değişen dairelerin fiyatı 200 bin dolar 300 milyar lira - 1.5 milyon dolar 2.2 trilyon lira arasında. Projede 25 bin metrekarelik ofis alanı içinde ortalama biner metrekarelik ofisler bulunuyor. Dört katlı alışveriş merkezinde 9 sinema salonu, restoranlar, kafeler, barlar, spor salonu, sağlık merkezi, açık ve kapalı yüzme havuzu yer alıyor. Projenin statik hesabı meydana gelebilecek en büyük deprem ivmesinin yüzde 20 fazlası esas alınarak yapıldı. Eczacıbaşı Holding Başkanı Bülent Eczacıbaşı, projenin bir vadinin doğal koruyuculuğu örnek alınarak yaratıldığını konutların yüksek bir binada bulunmalarına karşın açılan pencereleri, balkonları ve bahçelerinin bulunduğunu dile getirdi. 


</TEXT>
</DOC>
