<DOC>
<DOCNO> 277865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sontur52.html </URL>
<DATE> 2004/10/06/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Dolandırıcı Betül'ün babası "Alacağı olan gelsin ödeyelim" 
</HEADLINE>
<TEXT>

     Gaziantep'te, ortağı bulunduğu döviz bürosundan, müşterilere ait dövizleri alarak kaçtığı iddia edilen Betül K'nın babası ve şirketin Yönetim Kurulu Başkanı Doğan K, kızından haber alamadığını belirterek, ''Yurtdışına çıkması mümkün değil. Çünkü çıkış yasağı var'' dedi. 
     AA muhabirinin iddialarla ilgili soruları yanıtlayan Doğan K, kızı Betül K. ve şirketiyle ilgili olarak gerçek dışı beyanlar yer aldığını ileri sürdü. İddiaların gerçeklerle uzaktan yakından ilgisi bulunmadığını öne süren Doğan K, şöyle konuştu 
     ''Kızım Betül'ün, 5 yıl önce hakkında açılan bir dava nedeniyle pasaportunda 5 yıldır çıkış yasağı bulunuyor. 10 milyon dolarla kaçtığı iddia ediliyor. Bu rakamları ortaya atanlar gerçekten çıldırmış olmalı. Bunlar çok uçuk rakamlar, gerçeklerle yakından uzaktan ilgisi yok. Kızımla irtibatım da yok, bizleri aramıyor. Bu nedenle bir şey söylemem şu anda mümkün değil.'' Kızı Betül'ün ortadan kaybolması ve ortaya atılan iddialar nedeniyle aile olarak zor günler geçirdiklerini kaydeden Betül K, şöyle devam etti 
     ''Şu anda dostlarımdan borç para toplayarak, piyasaya olan borçları ödemeye çalışıyorum. Bu işte ne benim, ne de oğlumun bir suçu yok. Biz buradayız, bir yere kaçmadık. Alacağı olanlar gelsin, ödeyelim.'' Doğan K, kendine ait son model bir otomobile Emniyet Müdürlüğü'nün borçlara ilişkin olarak el konulduğu haberlerini de yalanlayarak, ''Otomobilim, banka tarafından 16 milyar liralık 2 taksidi ödenmediği için bağlandı. Borcu ödeyip otomobilimizi tekrar alacağız'' diye konuştu. 
     
     ARKADAŞI A.A ''DAVA AÇACAĞIM'' 
     Öte yandan, Betül K. ile yurtdışına kaçtığı ve çalıştığı bankada ''gizli kasası'' olduğu öne sürülen A.A. adlı kadın bankacı da kendisinin bu işle kesinlikle ilgisi olmadığını belirterek, kendisini Betül ile ortak gibi gösterenler hakkında tazminat davası açacağını söyledi. 
     Gaziantep'te kent merkezinde bulunan bir döviz bürosunun ortaklarından olan Betül K'nın, müşterilere ait 10 milyon dolar tutarındaki dövizleri alarak kaçtığı iddia edilmiş, Cumhuriyet Başsavcısı Kazım Arapoğlu da kimsenin şikayetçi olmadığını söylemişti. 
     
</TEXT>
</DOC>
