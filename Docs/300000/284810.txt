<DOC>
<DOCNO> 284810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sondun03.html </URL>
<DATE> 2004/10/31/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Reuters'ın son anketinde Kerry, Bush'un bir puan önünde... 
</HEADLINE>
<TEXT>

     ABD'de 2 Kasım'da yapılacak başkanlık seçimine 2 gün kala Reuters haber ajansı için yapılan ankette, Demokrat Parti'nin adayı John Kery, Cumhuriyetçilerin adayı Başkan George Bush'un bir puan önünde çıktı. 
     Ankette Kerry yüzde 47 oy alırken, Bush'a yüzde 46 oranında oy çıktı. Kerry ayrıca Beyaz Saray yarışında önemli görülen 10 eyaletin 6'sında rakibi Bush'un önünde görülüyor. 
     Bush ve Kerry, 7 Ekim'den bu yana yayınlanan anketlerde yüzde 50'lik barajı geçme konusunda belirgin bir başarı gösteremediler. 
     Reuters için anketi düzenleyen John Zogby, Bush'un, Cumhuriyetçilerin kemikleşmiş kitlesinden, yatırımcılardan, evli seçmenlerden ve kökeni Hıristiyan olanlardan aldığı desteğin sürdüğünü söyledi. 
     Zogby, Kerry'nin ise genç seçmenler, Afrika kökenli Amerikalılar ve İspanyol asıllı Amerikalılar Hispanic arasında desteğini artırdığını ifade etti. 
     Amerikan başkanlık seçiminde belirleyici olacağı bildirilen 10 önemli eyaletin 6'sında Michigan, Iowa, Florida, Minnesota, Pennsylvania ve Wisconsin Kerry'nin, 4'ünde New Mexico, Colorado, Nevada ve Ohio ise Bush'un önde olduğu bildirildi. 
     ABD'de genellikle Demokratlara oy veren siyah seçmenlerin 2004 seçiminde yüzde 84 oranında Kerry'e oy vereceği ortaya çıktı. Demokratların adayı Al Gore, 2000 seçiminde siyahlardan yüzde 90 oranında oy almıştı. 
     Reuters'in yaptığı ulasal ankette, bağımsız aday Ralph Nader'e ise yüzde 1.8 oranında oy çıktığı bildirildi. Demokratlar, önceki seçimleri kaybetmelerinin nedeni olarak kendilerinin oyunu çaldığını ileri sürdükleri Nader'i göstermişlerdi. 
     Reuters'in 25 Ekim'de yaptığı ankette ise Bush, Kerry'nin 3 puan önünde çıkmıştı. 

     
</TEXT>
</DOC>
