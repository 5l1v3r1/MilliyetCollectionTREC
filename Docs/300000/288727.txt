<DOC>
<DOCNO> 288727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sondun12.html </URL>
<DATE> 2004/11/14/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Filistin İsrail, Arafat'ı zehirlemiş olabilir 
</HEADLINE>
<TEXT>

     Filistin'in Fransa temsilcisi Leyla Şahid, 11 Kasım sabahı hayatını kaybeden Filistin lideri Yaser Arafat'ın İsraillilerce zehirlenmiş olmasının mümkün olduğunu söyledi. 
     Şahid, Europe 1 radyosuna yaptığı açıklamada, ''Daha önce başkalarını zehirledikleri gibi Arafat'ı da zehirlemiş olabilirler. Tıbben kanıtımız olduğunu söyleyemem'' dedi. 
     Leyla Şahid, ''Doktorlar yalan söylemediler. Zehir parçacıkları bulunduğuna dair kanıt yok. Ancak hastaların vücudunda tespit edilemeyen zehirler de var'' diye konuştu. 
     Filistinliler için Arafat'ın zehirlendiği tezinin bir söylentiden ibaret olmadığını belirten Şahid, bunun çok mantıklı bir tez olduğunu ve Filistinlilerin buna samimi olarak inandıklarını kaydetti. Şahid, İsraillilerin, Ariel Şaron'un başbakanlığa gelmesinden bu yana Arafat'tan kurtulmak istediklerini söyledi. 
     Filistin'deki devlet başkanlığı seçimine de değinen Şahid, seçimlerin askeri işgal altında yapılamayacağını ifade etti. 
     Şahid, İsrail ordusunun, Doğu Kudüs dahil olmak üzere Filistin topraklarından çekilmesinden sonra seçimin yapılabileceğini belirtti. 
     
     FRANSA HERHANGİ BİR ŞÜPHE YOK 

     Fransa Sağlık Bakanı Philippe Douste-Blazy, 11 Kasım'da hayatını kaybeden Filistin lideri Yaser Arafat'ın zehirlendiğini düşündürecek bir şey olmadığını söyledi. 
     Fransız bakan, Radio J'ye yaptığı açıklamada, Arafat'ın zehirlenmiş olabileceği söylentileriyle ilgili olarak, ''Arafat'ın dosyasında, zehirlendiğini düşündürecek hiçbir şey olmadığını'' belirtti. 
     Arafat'ın dosyasını görmediğini belirten Douste-Blazy, ''Sadece ve sadece ailesi sağlık raporunun tamamını okudu'' dedi. 
     Fransız Bakan, Percy hastanesindeki doktorların Arafat'ı iyileştirmek için ellerinden geleni yaptığını belirtti. 
     Filistin'in Fransa temsilcisi Leyla Şahid, Yaser Arafat'ın İsraillerce zehirlenmiş olmasının mümkün olduğunu söylemişti. 
     Şahid, Europe 1 radyosuna yaptığı açıklamada, ''Daha önce başkalarını zehirledikleri gibi Arafat'ı da zehirlemiş olabilirler. Tıbben kanıtımız olduğunu söyleyemem'' diye konuşmuştu. 
     
</TEXT>
</DOC>
