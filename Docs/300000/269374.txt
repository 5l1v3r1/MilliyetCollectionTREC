<DOC>
<DOCNO> 269374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun10.html </URL>
<DATE> 2004/09/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Cinayetten yargılanan 3 Türk öğrenciye 71 yıl hapis cezası... 
</HEADLINE>
<TEXT>

     Kırgızistan'da iki yıl önce öldürülen iki vatandaşın katil zanlısı olarak yargılanan üç Türk öğrenci, toplam 71 yıl hapis cezasına mahkum oldu. 
     Bişkek Kent Mahkemesi'nde bugün yapılan karar duruşmasında hakim, 9 Eylül 2002 tarihinde iki Kırgız öğrenciyi öldürmekle suçlanan Kırgızistan-Türkiye Uluslararası Manas Üniversitesi KTMÜ öğrencisi üç kişi hakkında kararını açıkladı. 
     Karar ile Şanlıurfa-Nizip doğumlu KTMÜ öğrencilerinden Mehmet Türkmenoğlu 26 24 yıl, Adıyaman doğumlu Asım Osman Kılınç da 27 23 yıl hapis cezasına mahkum edildi. Mahkeme, Kazakistan vatandaşı bir diğer Türk öğrenci Rafik Çahalov'a 24 da 24 yıl hapis cezası verdi. Olay tarihinin akabinde gözaltına alınan ve tutuklanan sanıkların, 2 yıllık tutukluluk sürelerini düşen mahkeme, Türkmenoğlu ve Çahalov'un 22'şer yıl, Kılınç'ın ise 21 yıl süreyle hapiste kalmalarına karar verdi. 
     Sanıkların ayrıca karşı tarafa 9 milyar 282 milyon TL tazminat ödemesine karar veren mahkeme, tarafların karara on gün içinde bir üst mahkemeye itiraz edebileceklerini açıkladı. 
     Mahkeme kararı, her iki tarafı da memnun etmezken, ölenlerin yakınları idam cezası talebiyle, sanık avukatları da müvekkillerinin suçlu olmadıklarını belirterek beraat talebiyle karara itiraz edeceklerini açıkladılar. 
     Mahkemenin karar duruşmasına Türkiye'nin Bişkek Büyükelçiliği ile KTMÜ'den de yetkililer katıldı. 
     Olay 2 Eylül 2002 tarihinde Bişkek'in en büyük parklarından Atatürk Parkı yakınlarında iki grup arasında yaşanan tartışma sırasında meydana gelmiş, tartışma sırasında Tıp Fakültesi son sınıf öğrencisi iki Kırgız öğrenci ölmüştü. Olayın ardından görgü tanıklarının ifadelerine göre, 11-13 Eylül tarihleri arasında toplam 12 Türk öğrenci gözaltına alınmış, bunlardan Türkmenoğlu, Kılınç ve Çahalov, tutuklanmıştı. Üç öğrenci, Kırgız kanunlarına aykırı olmasına rağmen bir yıldan fazla süre hakim karşısına çıkmazken, ilk duruşmaları bu yıl başında yapılmıştı. 
     
</TEXT>
</DOC>
