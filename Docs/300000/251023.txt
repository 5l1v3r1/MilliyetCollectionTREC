<DOC>
<DOCNO> 251023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/aspo.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda seçim krizi 
</HEADLINE>
<TEXT>


Futbol Federasyonu'nun bugün yapılması gereken Olağan Genel Kurulu'na, ihtiyati tedbir kararı koydu. Mahkeme itirazı pazartesi günü inceleyeceğini açıklayınca kongre 22 Haziran'a ertelendi 

NECMİ KEPÇETUTAN 


Kaos geri döndü 
FUTBOL yıllar sonra tekrar mahkeme kapılarına düştü, Ankara'da bugün yapılması gereken Futbol Federasyonu Olağan Genel Kurulu "ihtiyati tedbir" kararı ile durduruldu. Hadi Türkmen ve Gençlerbirliği Kulübü delegesi Abdülkadir Aksoy'un "Genel Kurul çağrısının yasal sürede ve talimatlara uygun şekilde yapılmadığı yolundaki" iddiasını inceleyen Ankara Asliye 24. hukuk mahkemesi ihtiyati tedbir yoluyla genel kurul toplantısının durdurulmasını kararlaştırdı. 

Duruşmalı inceleme 
TEDBİR kararının alınmasından sonra, futbol federasyonu hukukçuları öğle saatlerinde aynı mahkemeye başvurarak "kararın icraasının durdurulması" isteğinde bulundu. Yaklaşık 6 saat süren bir bekleyişten sonra federasyon avukatları adliyeden ayrılırken, mahkeme hakimi Bilal Yıldırım federasyonun talebini "duruşmalı inceleme" yapılması şartıyla kabul ettiğini açıkladı. Ancak duruşma tarihi pazartesi gününe verildiği için kongre tehlikeye girdi. 

'Lig ertelenmez' 
MAHKEMENİN duruşma günü vermesinin ardından akşam saatlerinde toplanan federasyon yönetim kurulu, yeni tarihi 22-23 Temmuz olarak belirledi. Başkan Vekili Ata Aksu, yayın ihalesinin de genel kurul sonrası yapılacağını söyledi. Başkanvekili, yeni bir kaosa neden olmamak için hukukçuların titiz davranacağını, liglerin başlama tarihinde ertelemenin sözkonusu olmadığını ancak mevcut yasanın benzer hukuki sorunlara yol açabileceğini kaydetti. 

İhaleye engel yok 
GENEL Kurul toplantısının mahkeme kararıyla durdurulmasının naklen yayın ihalesi yapılmasına ya da sözleşmenin uzatılmasına engel olmadığı bildirildi. Federasyonun ihale ile ilgili Rekabet Kurulu'ndan olumlu görüş aldığı, inisiyatifini kullanarak genel kurul öncesi bu sorunu çözme yetkisi bulunduğu kaydedildi. Bu arada genel kurul için 300 milyara yakın bir masraf yapılırken, Ankara'ya gelen 106'ya yakın delege de evlerine dönmek zorunda kaldı. 

NE DEDİLER 

M.ALİ ŞAHİN 
Devlet Bakanı ve Başbakan Yardımcısı 
"YARGI kararları zaman zaman yürütmenin durdurulması yönünde ortaya çıkabiliyor. Bunu Tüpraş'ta da yaşadık. Naklen yayın ihalesinin gecikmesi gibi bir endişe olmaması lazım. Çünkü mevcut yönetim kurulu da bu ihaleyi yapabilir." 

HALUK ULUSOY 
Federasyon Başkanı 
"TÜRK futbolu için üzüntü verici bir durum. Hayırlısı olsun. Bundan sonra yaşanacakları bu davayı açanlar düşünsün. Seçim yapılır biz tekrar göreve geliriz. Ama aradaki zaman kaybının getirdiği zararı kulüplerimiz çekecek." 

ATA AKSU 
Federasyon Başkanvekili 
"ESKİYE dönüşün emareleri var. Çağrıyla ilgili hususlarda yasaya uygun işlem yaptığımızı sanıyorum. Hukukçularımızın değerlendirmesi bu yoldaydı. Usül hatası varsa giderilir. Bizim acelemiz kulüplerin transfer döneminde sıcak para alabilmesini sağlamak ve yayın ihalesiydi." 

CEMAL AYDIN 
Kulüpler Birliği Başkanı 
"AYLARDIR anlatmaya çalıştığım konu buydu. Eğer Genel Kurul ilanıyla ilgili mahkemeye başvuru olursa durdurma kararı alabilirler diyordum. Nitekim dün bunu yaşadık. Bizim kaygımız naklen yayın ihalesinin bir an önce yapılması ve kulüplerimizin hayati gelirine kavuşmasıdır." 

İLHAN CAVCAV 
Gençlerbirliği Başkanı 
"Futbol Federasyonu Genel Kurul'un nizami yapılması yolundaki fikrimizi daha önce de herkese ilettik ve her fırsatta dile getirdik. Mahkemeye yapılan başvuru yasaldır. Futbol Federasyonu bu konudaki yükümlülüğünü yerine getirmemiştir." 

KADİR AKSOY 
Gençlerbirliği Delegesi 
"BİZE tebligat 16 Haziran'da yapıldı. Yasa gereği genel kurulun bu tebligat çerçevesinde 31 Haziran'da yapılması gerekirdi. Demek ki bir eksiklik ve hata var. Demokratik hakkımızı kullandık ve mahkemeye başvurduk, olumlu yanıt aldık. Adaletin kestiği parmak acımaz. Bunun altında başka bir şey aranmasın." 




</TEXT>
</DOC>
