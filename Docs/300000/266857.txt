<DOC>
<DOCNO> 266857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko12.html </URL>
<DATE> 2004/08/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Dolardaki dalgalanma, döviz mevduatlarını rekor seviyeye yaklaştırdı 
</HEADLINE>
<TEXT>

     Dolardaki gerilemeyle beraber düşüşe geçen bankalardaki döviz mevduat hesapları, nisan ayında yaşanan dalgalanmaların beklentileri de etkilemesiyle tekrar yükselişe geçti. 
     Yılbaşında rekor kıran döviz tevdiat hesabı, mayıs ayının ortalarına kadar gerileme gösterdi. 
     Ancak bu tarihte beklentilerin tersine dönmesiyle birlikte döviz tevdiat hesapları, 3.2 milyar dolar arttı. 6-13 ağustos haftasında döviz tevdiat hesaplarının 784 milyon dolar artarak 48 milyar 560 milyon dolara ulaşması dikkat çekti. 
     Çünkü döviz tevdiat hesapları yılbaşında tarihinin en yüksek seviyesine çıktığında 49.5 milyar dolardı. 
     
     Dalgalı kurun 'devamlı düşüş' olmadığı hatırlandı 
     Ocak ayında 49.5 milyar dolar ile tarihinin en yüksek seviyesine ulaşan döviz tevdiat hesapları, rekorun ardından liranın değerli kalacağı beklentisiyle geriliyordu. Ancak nisan ayında dövizin dalgalanmaya başlamasıyla serbest kur rejiminin kurların 'devamlı' düşmesi anlamına gelmediği hatırlandı. 
     3.2 milyar dolarlık artışın 1.7 milyar doları gerçek kişilere ait döviz tevdiat hesabı artışlarından, 1.5 milyar doları ise tüzel kişilere ait döviz tevdiat hesaplarındaki artıştan kaynaklandı. 
     Döviz kompozisyonuna bakıldığında, dolar cinsi hesapların 1.4 milyar dolar artarak 29 milyar dolara, euro cinsi hesapların ise 1.1 milyar euro artarak 14.8 milyar euroya yükseldiği görülüyor. 
     
</TEXT>
</DOC>
