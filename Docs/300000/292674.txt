<DOC>
<DOCNO> 292674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur16.html </URL>
<DATE> 2004/11/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Çaldıkları otomobili falezlerden denize attılar .. 
</HEADLINE>
<TEXT>

     Antalya'da kimlikleri henüz belirlenemeyen hırsızlar, çaldıkları otomobili falezlerden denize attılar. 
     AA muhabirinin aldığı bilgiye göre, Işıklar Caddesi'nden sabah saatlerinde çalındığı belirlenen İlker Kıvrak'a ait 07 KV 509 plakalı otomobil, Şirinyalı Mahallesinde eski Petrol Dolum Tesisleri'nin bulunduğu falezlerden denize atıldı. Otomobili falezlerden atan, kimlikleri henüz belirlenemeyen hırsızlar kaçtı. 
     Balıkçıların ''denizde otomobil var'' ihbarı üzerine bölgeye gelen deniz polisi, otomobilde yaptığı incelemede içinde insan olmadığını belirledi. 
     Olay yerine gelen ve otomobilini denizde gören İlker Kıvrak ise sinir krizi geçirdi. Gözyaşlarına hakim olamayan Kıvrak, sabah işe gitmek için evden çıktığında otomobilini yerinde göremeyince şok yaşadığını söyledi. İlker Kıvrak, bir süre sonra polisin kendisini arayarak otomobilinin denizde olduğunu söylediğini anlattı. Kıvrak, ''14 yıldır turizm sektöründe çalışıyorum. Birikimlerimle aldığım ilk otomobilimdi. Otomobili satıp, parasını ev satın almak için kullanacaktım. Çok üzgünüm. Umarım hırsızlar kısa sürede yakalanır'' dedi. 
     
</TEXT>
</DOC>
