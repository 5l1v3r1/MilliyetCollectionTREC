<DOC>
<DOCNO> 282226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonspo23.html </URL>
<DATE> 2004/10/21/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Kıran "Trabzon ile kardeş takımız. Kim iyiyse o kazanır, alkışlarız" 
</HEADLINE>
<TEXT>

     Galatasaray Kulübü Başkan Yardımcısı ve Basın Sözcüsü Turgay Kıran, Trabzonspor ile kardeş takım olduklarını belirterek, ''Kendileriyle çok eskiden beri iyi diyalogumuz var ve dostça maçlar yapıyoruz'' dedi. 
     100. Yıl Belgeseli'nin tanıtım toplantısında, basın mensuplarının Trabzonspor karşılaşması ile ilgili sorularını yanıtlayan Kıran, bu dostluğun sürdüğünü ifade ederek, ''Onun için bu maçta da iyi oynayan, hak eden kazanacak, biz de alkışlayacağız. Ancak, iyi oynayan ve hak eden takımın Galatasaray olmasını diliyoruz'' dedi. 
     Turgay Kıran, şu anda Türkiye liglerinde iyi futbol oynayan 2-3 takımdan birisi olduklarını ileri sürerek, ''Trabzon'da güzel bir maç olacak. Kim teknik açıdan daha kuvvetliyse, iyi oynuyorsa o kazanacaktır. Ancak, mühim olan dostça ve güzel geçen bir maç olmasını diliyoruz'' şeklinde konuştu. 
     Trabzonsporlu bir yöneticinin, Galatasaray'ın 100. yılında hakemler tarafından kollanmaması gerektiği şeklindeki açıklamalarının sorulması üzerine Kıran, şunları söyledi ''Trabzonspor'da sadece bir futboldan sorumlu arkadaşımız konuşmuş. Bizim öyle bir şeyimiz, hakemlerle ilgili ve karşı bir tasarrufumuz olmadı. Biz Türkiye Ligi'nde kendi futbolumuzu oynayarak iyi bir yere gelmek istiyoruz. Bu arada 100. yılımızda illa şampiyon olacağımızı da söylemedik. Şampiyon olursak iyi olur. Böyle bir şeyin olmadığını bütün kamuoyu biliyor.'' Trabzonluların çok şanslı olduğunu anlatan Turgay Kıran, bu kentin öncelikle güçlü bir takıma sahip olduğunu belirtip, ''İkinci güzellikleri de Trabzonluların gönlündeki ikinci takımı Galatasaray'dır. Büyük bir keyifle Trabzon'a gideceğiz, kim kazanırsa onu alkışlayacağız'' dedi. 
     Kıran, bu maçın şampiyonluğu etkileyeceğini düşünmediğini de vurgularken, maçı kaybedenin önemli puanlar yitirebileceğini, ancak bunun şampiyonluk yolunda bir sıkıntıya neden olacağını sanmadığını sözlerine ekledi. 
     
</TEXT>
</DOC>
