<DOC>
<DOCNO> 259684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/spor/spo05.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım asırlık rüya 
</HEADLINE>
<TEXT>


Son iki olimpiyatta Hamza Yerlikaya ile avunan grekoromen güreş, 44 yıldır süren birden çok altın madalya hasretine Atina'da son vermeye çalışacak 

ATİNA YOLCULARI MURAT AĞCA 


Türkiye, grekoromen güreşte birden çok olimpiyat altınını bir arada görmeyeli neredeyse yarım asır oluyor. 1960 Roma'da Tevfik Kış, Müzahir Sille ve Mustafa Dağıstanlı ile gelen üç altın, tatlı bir anı olarak durduğu hafızalardan bile neredeyse silinmek üzere... 
Aslında grekoromen güreşte çeyrek asırlık suskunluğun ardından ilk uyanış 1992 Barcelona'da olmuştu. Mehmet Akif Pirim, 1964 Tokyo'da Kazım Ayvaz'ın altın madalyasından tam 24 yıl sonra Barcelona'da kürsünün en üst basamağına çıkmış, Hakkı Başar da gümüş madalyayı boynuna takmıştı. Ardından 1996 Atlanta'da güreşin biyonik adamı Hamza Yerlikaya geldi, altına ulaştı, Pirim bronzda kaldı. Büyük umutlarla gidelen 2000 Sidney'de ise hüsran vardı. Tek madalya, Hamza'nın altını oldu. 

Gözler yıldızlarda 
Ve 2004 Atina... Amaç yarım asırlık rüyayı gerçeğe dönüştürmek. Üçüncü zaferini arayacak Hamza Yerlikaya, üçüncü olimpiyatında şeytanın bacağını kırmaya çalışacak Şeref Eroğlu ve ikinci kez olimpiyat minderine çıkacak Ercan Yıldız'ın yanında bu kez üç yeni isim de Atina'da şans arayacak. 21 yaşındaki Şeref Tüfenk 60 kg ile 26 yaşındaki Yekta Yılmaz Gül 120 kg ve Mehmet Özal 96 kg , Türk güreşinin son dönemde parlayan yıldızları olarak mindere çıkacak. 

Eroğlu sevinci 
Olimpiyat, Dünya ve Avrupa şampiyonlukları sonrası başladığı antnenörlük kariyerinde B.Rusya, Kazakistan ve Yunanistan tecrübeleri sonrası milli takımımıza gelen Başantrenör Macidov Kamandar ile Seçkin Saruhan ve Ata Karataş'tan oluşan teknik ekip, çalışmaların sonucunu görmek için sabırsızlanıyor. Karataş, "Yoğun bir kamp ve turnuva dönemi geçirdik. Şimdi taktik ve kondisyon çalışmalarını sürdürüyoruz. Rakipler güçlü. Ancak İyi bir kurayla birden çok sporcumuz madalya hedefine varabilir. Kesinlikle Sidney'deki dereceleri aşmamız gerek. İklim benzerliği ve zaman farkının olmaması bizim için avantaj" diyor. Şeref Eroğlu'nun kaburgasındaki sakatlığın da geçtiğini belirten Karataş, "Şu anda herkesin sağlık durumu iyi. 10 Ağustos'ta başlayacak son kamp döneminde de sporcular kilo düşüp, müsabakalara hazır hale gelecek" diye konuşuyor. 

Tarihçe 
Minderde kadın eli 
Güreş, antik çağlardan bu yana olimpiyatta yer almış köklü bir spordur. Milattan önce 776'daki oyunlarda güreşin yer aldığı bilinmektedir. 1896'da Atina'da başlayan ilk modern olimpiyat oyunlarınde yer alan güreş, kısa bir ayrılığın ardından serbest stilde 1904, grekoromende de 1908 olimpiyatından itibaren mindere çıktı. Uluslararası Güreş Federasyonu 1912'de faaliyete geçti. 2004 Atina, bayan güreşinin de ilk kez yer alacağı olimpiyatlar olarak ayrı anlam taşıyor. Sidney 2000'de ABD'li Gardner'a kaybedinceye kadar 13 yıl hiç yenilmeyen 3 olimpiyat, 9 dünya, 12 Avrupa şampiyonu Rus Karelin güreşin unutulmuz ismi olmuştur. 

Madalya depomuz 
Türkiye olimpiyatta uzun yıllar sadece güreşte ismini duyurdu. 1924 Paris'ten itibaren sporcularımız 18 olimpiyata katıldı. İlk madalyayı 1936 Berlin'de 78 kilo serbestte bronza ulaşan Ahmet Kireççi aldı. İlk altın da aynı oyunlarda 61 kilo grekoda Yaşar Erkan'dan geldi. 1956 ve 1960'da Mustafa Dağıstanlı ile Mithat Bayrak üst üste zirveye çıktılar. İki isme 1996 ve 2000'de Hamza Yerlikaya eklendi. Hamit Kaplan 1956'da altın, 1960'da gümüş ve 1964'te bronza ulaştı. Ahmet Ayık, Ahmet Kireççi, Hasan Güngör, Hüseyin Akbaş, İsmail Ogan ve Mehmet Akif Pirim ikişer madalya sahibi diğer isimler oldular. 1948 Londra'da tam 6 altın, 4 gümüş ve 1 bronz kazandık. 1972, 1976 ve 1980'de altın alamadık, Montreal 1976'da kürsüye çıkamadık. Güreşte toplam 27 altın, 15 gümüş ve 9 bronz madalya kazandık. 

Antrenör gözüyle 
Kolay rakip yok 
2001'den bu yana devam eden olimpiyat hazırlıklarında değişik teknik kadrolar geldi. Başantrenör Macidov Kamandar ve akademisyen Seçkin Saruhan ile birlikte uyumlu bir ekip halinde çalışıyoruz. B.Rusya ile ikili kamp ve Vehbi Emre, B.Rusya, Macaristan, Almanya ile Novi Sad turnuvalarıyla kendimizi deneme fırsatı bulduk. Olimpiyat, diğer şampiyonalardan farklı olarak çok zorlu geçiyor. Atina'da kolay rakip yok. ABD, Küba gibi ülkelerin en büyük hedefi olimpiyat oluyor. Kura da önemli. Kilo düşen arkadaşlarımız, ilk turdaki rakipleri güçlü olursa zorlanabiliyor. Şanslı kura ve düzgün hakemlerle her sporcumuzun madalya şansı var. 22 Ağustos'a kadar İstanbul kampından kondisyon ve taktik ağırlıklı çalışacağız ve tartıdan bir gün önce Atina'ya geçeceğiz. 
ATA KARATAŞ 


Uzman gözüyle 
Atina avantaj 
HER şeyden önce Milli Takımımız'ın Atina'da çok iyi derece alacağına inanıyorum. Kadroda, Hamza, Şeref, Ercan, Mehmet gibi şampiyon sporcular var. Çok iyi bir hazırlık dönemi geçirdiyseler başarılı olurlar. 4 yılda bir yapılan olimpiyatın bu kez Atina'da olması bizim için avantaj. Hava şartlarının aynı olması, zaman farkının olmaması avantaj olarak görülüyor. Sidney, Amerika, Atlanta, sporcuları zaman farkından olumsuz etkileniyordu. Hamza da Atina'da tarihe geçebilir. Şampiyon olursa, olimpiyatta üç altın alan ilk Türk güreşçi olacak. 
AHMET AYIK 


HAMZA YERLİKAYA 
Kariyeri 
1992 Yıldızlar Dünya Şampiyonu, 1993 yılında 17 yaşında Dünya Şampiyonu olarak Asrın Güreşçisi unvanını aldı. 1993 Gençler Avrupa Şampiyonu, 1994 Gençler Dünya Şampiyonu, 1994 Ümitler Avrupa Şampiyonu, 1993, 1995 Dünya Şampiyonu, 1997 Dünya ikincisi, 1996, 2000 Olimpiyat Şampiyonu, 1996, 1997, 1998, 1999, 2001, 2002 Avrupa Şampiyonu 6 kez . 

Kimlik kartı 
Doğum Tarihi 03.06.1976 
Doğum Yeri Sivas 
Branşı Grekoromen 
Boy - Kilo 1.80m - 84 kg. 
Sidney 2000 Olimpiyat şampiyonu 
Eğitimi Isparta S.Demirel Ünv. öğrencisi 
Kulübü İstanbul Büyükşehir Bld. 
Antrenörü Hakkı Başar Hüseyin İldem 

ŞEREF EROĞLU 
Kariyeri 
1990 Yıldızlar Dünya Şampiyonu, 1992 Gençler Dünya Şampiyonu, 1995 Ümitler Dünya Şampiyonu, 1997 Dünya Şampiyonu, 1994, 1996, 1998, 2001, 2002, 2003 Avrupa Şampiyonu 6 kez , 2000 Ordulararası Dünya Şampiyonu, 1998, 1999 Dünya ikincisi. 1996 Atlanta Olimpiyatı 17.'si, 2000 Sidney 10.'su. 

Kimlik kartı 
Doğum Tarihi 25.11.1975 
Doğum Yeri K.Maraş 
Branşı Grekoromen 
Boy - Kilo 1.71m - 60 kg. 
Sidney 2000 10. oldu 
Eğitimi Gazi Ünv. BESYO mezunu 
Kulübü İstanbul Büyükşehir Bld. 
Antrenörü Hakkı Başar Hüseyin İldem 

Atina 2004 programı 
25 Ağustos 
Erkekler 60 kilo Grup elemeleri 
26 Ağustos 
Erkekler 60 kilo Finaller 

MEHMET ÖZAL 
Kariyeri 
1998'DE Üniversiteler Dünya Şampiyonası'nda üçüncü oldu. 2000 Ordulararası Dünya Şampiyonu, 2000 Avrupa Üçüncüsü. 2001'de Avrupa Şampiyonası'nda elde ettiği üçüncülüğün ardından, 2002'de Dünya Şampiyonu olarak kariyerinin zirvesine çıktı. İlk kez olmpiyatta yarışacak. 

Kimlik kartı 
Doğum Tarihi 31.10.1998 
Doğum yeri Ankara 
Branşı Grekoromen 
Boy - Kilo 1.81m - 96 kg 
Eğitimi Gazi Ünv. Doktora öğrencisi 
Kulübü İstanbul Büyükşehir Bld. 
Antrenörü Hakkı Başar Hüseyin İldem 

Atina 2004 programı 
25 Ağustos 
Erkekler 96 kilo Grup elemeleri 
26 Ağustos 
Erkekler 96 kilo Finaller 

YEKTA YILMAZ GÜL 
Kariyeri 
2001 Akdeniz Oyunları şampiyonu oldu. 2002 Dünya Kupası ve 2003 Ordulararası Dünya Şampiyonası'nda ilk sırayı aldı. İlk kez olimpiyata gidiyor. 

Kimlik kartı 
Doğum Tarihi 1978 
Doğum Yeri Giresun 
Branşı Grekoromen 
Boy - Kilo 1.93m - 120 kg. 
Eğitimi 19 Mayıs Ünv. BESYO 
Kulübü İstanbul Büyükşehir Bld. 
Antrenörü Hakkı Başar Hüseyih İldem 

Atina 2004 programı 
24 Ağustos 
Erkekler 120 kilo Grup elemeleri 
25 Ağustos 
Erkekler 120 kilo Finaller 

ŞEREF TÜFENK 
Kariyeri 
2003'TE Dünya Gençler Şampiyonası'nda aldığı birincilikte parladı. 21 yaşındaki genç güreşçi, bu yıl da Dünya Üniversiteler Şampiyonu oldu. İlk kez olimpiyata gidiyor. 

Kimlik kartı 
Doğum Tarihi 1983 
Doğum Yeri Rize 
Branşı Grekoromen 
Boy - Kilo 1.72m - 60 kg. 
Eğitimi 19 Mayıs Ünv. BESYO öğrencisi 
Kulübü İstanbul Büyükşehir Bld. 
Antrenörü Hakkı Başar Hüseyin İldem 

Atina 2004 programı 
25 Ağustos 
Erkekler 60 kilo Grup elemeleri 
26 Ağustos 
Erkekler 60 kilo Finaller 

ERCAN YILDIZ 
Kariyeri 
1997'DE Dünya Şampiyonluğu ve Akdeniz Oyunları 3.'lüğü kazandı. 2001'de Avrupa 2.'si oldu. 2002 Dünya Kupası'nda birinciliği elde etti. Avrupa Şampiyon Kulüpler'de üç yıl 1999, 2000, 2001 şampiyonluk yaşadı. İkinci olimpiyatı olacak. 

Kimlik kartı 
Doğum Tarihi 29.05.1974 
Doğum Yeri Kırıkkale 
Branşı Grekoromen 
Boy - Kilo 1.60m - 55 kg. 
Sidney 2000 11. oldu 
Eğitimi Gazi Ünv. BESO mezunu 
Kulübü İstanbul Büyükşehir Bld. 
Antrenörü Hakkı Başar Hüseyin İldem 

Atina 2004 programı 
24 Ağustos 
Erkekler 55 kilo Grup elemeleri 
25 Ağustos 
Erkekler 55 kilo Finaller 



</TEXT>
</DOC>
