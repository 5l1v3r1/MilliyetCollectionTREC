<DOC>
<DOCNO> 294343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/yasam/ayas.html </URL>
<DATE> 2004/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Polis, dalga geçtiğimi sandı' 
</HEADLINE>
<TEXT>


Yangın sonucu bir yük gemisi battı. Olay sırasında 155'i arayan mürettebatın kendilerini işlettiğini düşünen polis, telefonu kapattı 

ERDOĞAN CANKUŞ DHA 

Fethiye açıklarında makine dairesinde çıkan yangın sonucu batan "Barbaros" adlı yük gemisinin 5 kişilik mürettebatından Sinan Bilgin, Yunan yatı tarafından kurtarıldı. Mürettebattan 2 kişinin cesedi bulunurken, kaptan ve 1 kişi aranıyor. 
Yunan yatının kaptanı, önceki gün denizde ölmek üzereyken bulduğu Bilgin'i 28 Sahil Güvenlik Komutanlığı'na teslim etti. Hastaneye kaldırılan Bilgin, 'Barbaros' gemisiyle Mersin'e giderken makine dairesinde yangın çıktığını söyledi. Kaptanın talimatıyla gemiyi terk ettiklerini anlatan Bilgin, şöyle konuştu "Can yeleklerimizi giydik. Kaptan denize düşmemiz halinde birbirimizden kopmamamızı söyledi. Bu sırada dev bir dalga gelince filika devrildi. Bir daha hiçbirini göremedim. Olayın ne zaman olduğunu tam hatırlamıyorum. 3 gün olduğu kesin, 4 gün de olabilir. Zaman kavramını yitirdim." 

Polis telefonu kapattı 
Denizde 3 can yeleğinin üzerinde kaldığını kaydeden Bilgin, "Filikada, cep telefonundan 155 Polis İmdat'ı aradım. Dalga geçtiğimi zannedip kapattılar. Daha sonra telefon su aldı ve çalışmadı. Geçen gemi ve yatlara bağırdım ama sesimi duyuramadım. Öleceğimi düşünürken Yunan yatı beni gördü" dedi. 
Arama kurtarma çalışmaları sonucunda dün Burhan Yolcu ve Vahap Bilgin'in cesetleri Fethiye Körfezi açıklarında bulundu. Kaptan Ulvi Berberoğlu ve Erkan Postacı'yı arama çalışmalarının devam ettiği bildirildi. 49 metre uzunluğundaki Büyük Barbarossa'nın, Türkiye'nin en büyük guleti olduğu bildirildi. 



</TEXT>
</DOC>
