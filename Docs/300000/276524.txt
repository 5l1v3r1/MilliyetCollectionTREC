<DOC>
<DOCNO> 276524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonsiy11.html </URL>
<DATE> 2004/10/01/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Rekorlar Kitabı'na aday milletvekili... 
</HEADLINE>
<TEXT>

     AK Parti Sinop Milletvekili Cahit Can, TBMM tatildeyken 470 köyü gezdiğini belirterek, ''Guinness rekorlar kitabına adayım'' dedi. 
     Bir grup gazeteci ile Sinop'a giden Can, Meclis'in tatile girmesini fırsat bilerek seçim bölgesi Sinop'a 45 gün süren bir gezi gerçekleştirdiğini söyledi. 
     Bu gezi kapsamında 9 ilçe, 2 belde ve 470 köyü karış karış gezerek bilgi topladığını anlatan Cahit Can, ''Buralarda sorunları yerinde tespit ettim ve Kızılcahamam kampında icracı bakanlıklara dosya halinde sundum'' diye konuştu. 
     Cumhuriyet tarihi boyunca hiçbir parlamenterin böyle bir geziye çıkmadığına inandığını ifade eden Can, ''Bence 45 gün gibi kısa bir sürede, başka hiçbir milletvekili arkadaşım bu kadar yol kat etmedi. İşin bu yönüyle Guinness Rekorlar Kitabı'na girmeye hak kazandığımı savunuyorum'' dedi. 
     Can, gezileri sırasında, iki kez trafik kazası tehlikesi geçirdiğini de dile getirerek, ancak bölgenin sorunlarını yerinde görme fırsatını yakalamanın kendisini sevindirdiğini bildirdi. 
     
</TEXT>
</DOC>
