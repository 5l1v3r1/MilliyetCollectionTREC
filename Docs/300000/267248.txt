<DOC>
<DOCNO> 267248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/guncel/gun01.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oluyor bu trenlere 
</HEADLINE>
<TEXT>


Demiryollarında karayollarını aratmayan sıklıkta kaza yaşanıyor. Kırıkkale'de, yük treninin iki vagonu raydan çıkarken, Manisa'daki kazada trenin çarptığı bir kişi öldü 


Bu raylar vagon taşımıyor 

Kırıkkale'de, yük treninin iki vagonunun raydan çıktığı kazada ölen ya da yaralanan olmadı. Kayseri'den Karabük'e demir cevheri götüren makinist Bayram Onur idaresindeki 23657 sefer sayılı yük treninin beş vagonundan ikisi, önceki akşam Mahmutlar Beldesi yakınlarında raydan çıktı. Kırıkkale Valisi Bahrettin Demirer, kazayı dün saat 08.00'de haber aldığını belirterek, "Yolcuların Emniyet Müdürlüğü'ne müracaat etmesi üzerine olay bana intikal ettirildi. İstasyonlarda bekletilen yolcular, otobüslerle gidecekleri yerlere gönderildi" dedi. Kaza nedeniyle, Kayseri - Sivas yönünden gelen trenler, Kırıkkale'ye bağlı Çerikli Beldesi ile Balışeyh İlçesi istasyonlarında, Ankara yönünden gelenler ise Irmak - Kırıkkale ile Aşağı Mahmutlar Beldesi istasyonlarında bekletildi. Demiryolu, çalışmaların tamamlanmasınan ardından yeniden ulaşıma açıldı. 

Tarladan dönerken trenin altında kaldı 

M. HAKKI ÖZBAYIR Manisa DHA 
Son günlerde sık yaşanan tren kazalarına bir yenisi daha eklendi. İzmir - Uşak seferini yapan yolcu treni, Manisa'da TCDD'nin demir bariyerlerle kapatıp iptal ettiği geçitten geçen otomobile çarptı. Kazada bir kişi öldü. 
Basmane'den Uşak'a giden makinist Hasan Güneş 45 yönetimindeki 31619 sefer sayılı yolcu treni, dün 08.20'de Manisa'daki Horozköy İstasyonu'na yaklaşırken, bağdan üzüm toplayıp dönen Halil Pala 68 yönetimindeki otomobile çarptı. TCDD'nin daha önce iptal etmesine karşın, tarlalarına giden sürücülerin kaçak olarak kullandığı kontrolsüz hemzemin geçitte meydana gelen kazada otomobil 500 metre kadar sürüklenip ikiye bölündü. Pala olay yerinde ölürken, kaza nedeniyle demiryolu iki saat kapalı kaldı. Güneş, polise verdiği ifadede "Otomobil birden önüme çıktı. Hızım istasyona yaklaştığım için azdı, ama yine de bu olay yaşandı" dedi. 

Faciayı son anda önledi 

Afyon - İzmir seferini yapan trenin makinisti, sıcak nedeniyle eğrilen rayları son anda fark ederek, olası bir kazayı önledi. Önceki sabah Afyon'dan yola çıkan makinist Volkan Ay, Denizli'de yolcuları aldıktan sonra Üzerlik Köyü çıkışında rayların "S" biçiminde eğrildiğini fark etti. Ay'ın treni durdurması olası kazayı önledi. Durumun Denizli Gar Müdürlüğü'ne bildirilmesi üzerine görevliler rayları değiştirdi. 


</TEXT>
</DOC>
