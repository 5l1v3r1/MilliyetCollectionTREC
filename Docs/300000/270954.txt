<DOC>
<DOCNO> 270954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonsiy13.html </URL>
<DATE> 2004/09/11/ </DATE>
<TIME> 20.34 </TIME>
<AUTHOR>  </AUTHOR>
<HEADLINE>
Erdoğan, Çerkezköy'de halka hitap etti 
</HEADLINE>
<TEXT>

     Başbakan Recep Tayyip Erdoğan, Türkiye'de artık hortumların kesildiğini, şimdi tahsilatın başladığını belirterek, ''Ama ana muhalefet partisi sağ olsun, 'bu tahsilat niye bu kadar az' diyor. Ahırındaki ördeğine kadar indik aldık. Daha ne olacak, almaya da devam edeceğiz'' dedi. 
     Çerkezköy Belediyesi'ni ziyaret eden Başbakan Erdoğan, burada vatandaşlara hitap etti. 
     Vatandaşlara kırmızı karanfil attıktan sonra konuşmasına başlayan Erdoğan, 22 aylık iktidarları döneminde Türkiye'nin nereden nereye geldiğini anlattı. 
     Erdoğan, 3 Kasım'da vatandaşlara, enflasyon canavarını dizginleyecekleri ve halkı faiz belasından kurtaracakları sözünü verdiklerini hatırlatarak, 2004 yılı için yüzde 12'lik enflasyon hedefi koyduklarını, bunun yıl sonu itibarıyla tutturulabileceğini kaydetti. 
     Erdoğan, bunun anlamının, vatandaşın cebindeki paranın değerini koruması olduğunu ifade ederek, faiz oranlarının da yüzde 69'lardan yüzde 23-24'lere düştüğünü söyledi. 
     Kendilerinden önceki hükümetlerde böyle bir durumun olmadığını dile getiren Erdoğan, daha önce vatandaşın parasının ''güneşin elindeki kartopu gibi'' eriyip gittiğini söyledi. 
     Kendilerinin şimdi bunu güneşten koruduklarını, ayrıca dipfrize koyar gibi vatandaşın parasını orada sakladıklarını belirten Erdoğan, Türkiye'nin artık küçülen bir ülke olmadığını bildirdi. 
     Büyümede OECD ülkeleri arasında ciddi bir performans yakalandığını ifade eden Erdoğan, ''Türkiye'de şimdi artık kendisine güvenilen bir iktidar var'' dedi. 
     
     ''ARTIK YOLSUZLUK DUYUYOR MUSUNUZ '' 
     Vatandaşlara, ''Artık yolsuzluk duyuyor musunuz, hortumcu duyuyor musunuz '' diye soran Erdoğan, ''hayır'' yanıtını alınca, şöyle devam etti 
     ''Hortumlar kesildi, şimdi tahsilat başladı. Ama ana muhalefet partisi sağ olsun, 'bu tahsilat niye bu kadar az' diyor. Hiçbir şey alamıyorduk. Şimdi bunları yakalıyoruz, ne bulursak alıyoruz. Ahırındaki ördeğine kadar indik aldık. Daha ne olacak, almaya da devam edeceğiz. Çünkü tezgah öyle kurulmuş ki bu tezgahta ne bulursan onu alacaksın. Yasaların bize verdiği yetki ne ise ona göre mücadeleyi sürdüreceğiz.'' Türkiye'de çarpık yapılaşmanın söz konusu olduğunu, halkın gecekondu yaptığını vurgulayan Başbakan Erdoğan, şöyle konuştu 
     ''Belediye 'yapma, bu yapı ihmali başına bela açacak, etme eyleme' diyor, vatandaş ise 'ölürüm de yıktırmam' diyor. Bir sel gelip altında kaldığı zaman bu sefer hükümete, belediyeye saldırıyorlar. Biz bu acıları yaşamak istemiyoruz. Burada artık birbirimizi iyi anlayacağız. Belediye ne diyorsa ona uyacaksınız.'' Vatandaştan sabır isteyen ve her şeyin istendiği anda olmayacağını ifade eden Erdoğan, sağlıklı bir doğumun da 9 ay 10 gün sürdüğünü söyledi. Erdoğan, ''Bizim hem zamana, hem paraya ihtiyacımız var. Kazanacağız ve yapacağız'' diye konuştu. 
     Bu arada, bir gazetecinin, Habib Aktaş'ın Irak'ta öldürüldüğüne ilişkin haberleri hatırlatarak, ''MİT kanalıyla bunu doğrulatabildiniz mi '' şeklindeki sorusu üzerine Erdoğan, ''Sizin duyduğunuz kadarıyla biz de duyduk'' dedi 
     
</TEXT>
</DOC>
