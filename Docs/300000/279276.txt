<DOC>
<DOCNO> 279276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/guncel/gun03.html </URL>
<DATE> 2004/10/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk edebiyatı, Avrupa rüzg rını arkasına aldı 
</HEADLINE>
<TEXT>


Frankfurt Kitap Fuarı'nda pek çok ülkeden yayınevleri, Türk romanlarını çevirmeye talip oldu. Yayıncılar Birliği'ne göre, AB kapısının aralanması, Türkiye'ye ilgiyi artırdı 

GÜRSEL KÖKSAL Frankfurt 

Türkiye Yayıncılar Birliği TYB Başkanı Çetin Tüzüner, AB sürecinin Türk yayıncılığını canlandıracağını söyledi. 56. Uluslararası Frankfurt Kitap Fuarı'nın kendileri açısından çok verimli geçtiğini belirten Tüzüner, "Türk yayıncılığı da artık AB'ye hazır" dedi. 

Bol bol bağlantı yapıldı 
Toplam 270 bin kişinin ziyaret ettiği 56. Uluslararası Frankfurt Kitap Fuarı, önceki gün sona erdi. 110 ülkeden 6700 yayıncının katıldığı fuarda telif hakları satışına ağırlık veren Türkiye, çok sayıda anlaşma ve bağlantı yaptı. 
Fuarın, AB Komisyonu'nun İlerleme Raporu'nun açıklandığı gün başladığını belirten TYB Başkanı Tüzüner, şunları söyledi 

'Kitap alımı artacak' 
"AB kapısının aralanmasından sonra Türkiye'ye ilgi arttı. Türkiye'nin AB'ye girme sürecinin kültürel ve ekonomik etkileri olacak. Yaşam standardı yükselecek olan vatandaşın kitap alımı da artacak. Bu da yeni kitapların üretilmesine ve yan sektörlerin faaliyetlerinin artması gibi olumlu gelişmelere yol açacak." Fuarda birçok kitabın çeviri bağlantısının yapıldığını açıklayan Tüzüner, bu gelişmede Kültür Bakanlığı'nın 2005'ten itibaren Türk yazarların kitaplarını satın alan yabancı yayınevlerine çeviri desteği sağlama kararının da katkısı olduğunu belirtti. 

8 kitaba talep var 

Fuarda çeviri için bağlantı yapılan yazarlar ve eserleri de şöyle 
Murathan Mungan - Yüksek Topuklar İngiltere, İspanya. 
Latife Tekin - Sevgili Arsız Ölüm Norveç. 
Aslı Erdoğan - Kırmızı Pelerinli Kent Danimarka, İsveç. 
Buket Uzuner - Gelibolu İtalya, Kore. 
İhsan Oktay Anar - Puslu Kıtalar Atlası İngiltere, İtalya. 
Ayşe Kulin - Nefes Nefese Fransa, Litvanya. 
Murat Somer - Öğleden Sonra İngiltere, Hollanda, Almanya. 
Perihan Mağden - Haberci Çocuk Cinayetleri İngiltere, Fransa, Almanya, Hollanda, Kore ve İtalya. 


</TEXT>
</DOC>
