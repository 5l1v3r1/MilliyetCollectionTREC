<DOC>
<DOCNO> 262016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun33.html </URL>
<DATE> 2004/08/10/ </DATE>
<TIME> 18.47 </TIME>
<AUTHOR>  </AUTHOR>
<HEADLINE>
El Kaide Las Vegas'ı da hedef alıyor 
</HEADLINE>
<TEXT>

     ABD'nin, 11 Eylül saldırılarından bir yıl sonra ele geçirdiği video görüntülerinde, teröristlerin Las Vegas kentini hedef aldığını öğrendiği, ancak kent yetkililerinin, turizme zarar vereceği gerekçesiyle kamuoyunu uyarmaktan kaçındığı ileri sürüldü. 
     Las Vegas Belediye Başkanı Oscar Goodman, Detroit'te ve İspanya'da 2002 yılında ele geçirilen video görüntüleriyle ilgili kendisine hiçbir bilgi verilmediğini ve Federal Soruşturma Bürosu'nun FBI Las Vegas'a karşı hiçbir tehdit olmadığı konusunda kendisine güvence verdiğini söyledi. Goodman, ''Bana bilgi verilseydi, halkı uyarırdım'' dedi. 
     Ancak federal savcılar arasında dolaşan e-mail mesajları ve bilgi notları basına sızdırılınca Belediye Başkanı'nın iddiasına gölge düştü. Bu belgelere göre, 30 Ağustos 2002 tarihine ait video görüntülerinde kumarhaneler kenti Las Vegas'ın hedef alındığına ilişkin kanıtlar kent yetkilileriyle paylaşıldı. Belgelere göre, yerel FBI ajanları kent yetkililerini, elde edilen video görüntülerini izlemek üzere davet etti, ancak bu davete çoğu yetkili katılmadı. 
     Amerikan basınına göre, belgelerden birinde federal savcılar, Las Vegas Belediye Başkanı'na, Detroit'te ele geçirilen kanıtlar kamuoyuna açıklanırsa, ''Las Vegas turizm endüstrisinin üzerinde yok edici bir etki'' bırakmasından endişe ettiğini anlattılar. Başka bir belgede ise kumarhane sahiplerinin, bir saldırı olursa, daha önce böyle bir olasılıktan haberdar oldukları ve yeterli önlem almadıkları gibi gerekçelerle mahkemede sorumlu tutulmaktan endişe ettikleri ifade edildi. 
     İspanya'da ele geçirilen bir video görüntüsünde de El Kaide üyelerinin 1997 yılında Las Vegas kumarhanelerinde dolaşırken, 11 Eylül saldırılarının mimarlarından Halid Şeyh Muhammed hakkında konuştukları görülüyor. Belgelere göre bu video kasedin, saldırılacak hedefi seçmede yardım için El Kaide liderliğine gönderilmesi planlandı. 
     Ele geçirilen belgeler, toplam 11 bin odası olan Las Vegas'ta birbirine yakın 3 otelin görüntülerinin video kasetlerde yer aldığını gösterdi. 
     Muhammed Atta'nın da aralarında bulunduğu 11 Eylül saldırılarını gerçekleştiren teröristlerden birkaçının, saldırıdan önce Las Vegas'a gittiği ortaya çıkmıştı. 
     ABD İç Güvenlik Bakanlığı yetkilileri, halen Las Vegas'a yönelik bilinen acil bir tehdit olmadığını, ancak bu kentin hedef olmasından şüphelenildiğini belirttiler. Video görüntülerine ilişkin bilgilerin, ABD Adalet Bakanlığı'nın terörizm şefi Barry Sabin'e kadar gittiği ve Sabin'in FBI'a yazdığı bir mesajda bu görüntülerden bahsettiği belirtiliyor. 
     Ele geçirilen görüntüleri göstermek üzere Las Vegas'a giden bir FBI yetkilisinin, bölge şerifi, terörizm görev gücü birimleri ve kumarhane yetkililerini davet ettiği, ancak iki metro güvenlik görevlisi dışında hiç kimsenin bu davete katılmadığı, belgelerde belirtildi. 
     Bu arada, hem İspanya'da, hem de Detroit'te ele geçirilen iki video kasette de, aynı 3 Las Vegas otelinin görüntülerinin yer aldığına dikkat çekildi. ABD Adalet Bakanlığı yetkilileri, Detroit'teki video kasette, Las Vegas'taki otellerin yanı sıra 11 Eylül 2001'den önce Dünya Ticaret Merkezi ve İkiz Kuleler'in karşısındaki bir otelin ayrıntılı görüntülerinin bulunduğunu da fark ettiler. Görüntülerdeki konuşmalarda teröristlerin Las Vegas'ı ''Şeytanın kenti'' olarak nitelediği ve ''Kardeşlerimiz onu yok edecek'' dedikleri de basında yer aldı. 
     
</TEXT>
</DOC>
