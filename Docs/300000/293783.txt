<DOC>
<DOCNO> 293783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko18.html </URL>
<DATE> 2004/12/01/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Telekom'da paradan önce iş planına bakılacak... 
</HEADLINE>
<TEXT>

     Türk Telekom'un yüzde 55'lik bölümünün blok satışı için başlayan ihale sürecinde paradan önce alıcı firmanın kuruluşu nereye götüreceğine dair hazırlayacağı iş planına bakılacak. 
     Edinilen bilgiye göre, ihale sürecinde, bilgi odasına data room girişin ardından katılımcı firmalardan 10 yıllık bir iş planı istenecek. 
     Bu planda kuruluş için hangi vizyonun ortaya konulacağı ve 10 yıllık periyotta kuruluşun nereye getirilmek istendiği ortaya konacak. 
     Söz konusu iş planının puanlamasına yönelik kretirler ihale şartnamesinde yer alırken, bu değerlendirmeden 100 üzerinden 75'in altında not alan firmaların finansal teklifleri açılmayacak. Bunun üzerinde kalan firmaların kapalı teklifleri açılacak. 
     
     İHALEYE İLGİ VAR 
     Öte yandan, Telekom özelleştirilmesi için şartname ve itimat taahhütnamesi alımlarının başladığı, yerli ve yabancı grupların ihaleye ilgisi olduğu belirtiliyor. 
     Bazı firmaların şartname alırken, çok sayıda grubun da itimat taahhütnamesi almak için başvuruda bulunduğu, bazı firmaların ise şartname almadan İdare'yi arayarak ihaleye ilgilerini belirttiği, daha sonra şartname almayı düşündüklerini ifade ettiği öğrenildi. 
     
     İHALE SÜRECİ 
     Telekom ihalesi, kapalı teklif usulü ile yapılacak. Katılımcılar, 50 bin dolar tutarında katılım bedeli ödeyecek, Ön yeterlilik için son tarih 11 Ocak 2005 olarak açıklanırken, katılımcılar son tekliflerini 31 Mayıs 2005'e kadar verebilecek. 
     
</TEXT>
</DOC>
