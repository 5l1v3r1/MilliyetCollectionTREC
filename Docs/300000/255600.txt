<DOC>
<DOCNO> 255600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun24.html </URL>
<DATE> 2004/07/15/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
El Kaide, Hollanda'yı tehdit etmiş 
</HEADLINE>
<TEXT>

     Hollanda'da olası terör eylemlerine karşı geçen hafta yürürlüğe konulan yoğun güvenlik önlemlerinin, El Kaide terör örgütünün tehdidine dayanılarak alındığı öğrenildi. 
     Hollanda istihbarat kaynaklarının verdiği bilgiye göre, El Kaide'nin, Afganistan ve diğer İslam ülkelerinde askeri birlikleri bulunan Batılı ülkeleri, 3 ay içinde birliklerini çekmedikleri takdirde, bu ülkelerde saldırı düzenleneceği yolundaki ültimatomu dikkate alınarak, güvenlik birimleri alarma geçirildi. 
     Terör örgütü El Kaide'nin 3 ay önce verdiği ültimatomun süresi bugün sona eriyor. 
     Yetkililer, güvenlik önlemlerinin yoğunlaştırılmasında El Kaide'nin tehdidi temel rol oynamakla birlikte, başka kanallardan da terör saldırısı olabileceğinin her zaman dikkate alındığını belirttiler. 
     Hollanda'da geçen hafta cuma gününden itibaren, başta kamu binaları olmak üzere, Schiphol Havaalanı ve çevresiyle önemli altyapı tesisleri ve stratejik noktalarda güvenlik önlemleri yoğunlaştırılmıştı. 
     
</TEXT>
</DOC>
