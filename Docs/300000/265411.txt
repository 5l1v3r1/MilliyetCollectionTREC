<DOC>
<DOCNO> 265411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/ydilmen.html </URL>
<DATE> 2004/08/22/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Disiplin 
</HEADLINE>
<TEXT>



Bu Fenerbahçe'yi yazmak ve analiz etmek çok kolay bir şey değil. Tam eleştirmeye hazırlanıyorsunuz, tak, tak, tak, üç tane gol atıyor. Hakikaten de geçen haftaki Samsunspor maçı ile İstanbulspor maçı tıpatıp aynı. Her iki karşılaşmada da ilk yarı temposuzdu Fenerbahçe. Ne kendisi pozisyon üretiyor, ne de rakibe pozisyon veriyordu. Ancak her iki maçta da ilk yarılarda rakibine bol bol pas yapma şansı tanıyordu. Bu Fenerbahçe'yi görünce tam "Ben bugün kötü yazacağım" diyorsun, ikinci yarının ilk 15 dakikasında oyun 2-0 olmuş. O 45 dakikalık düşünceleriniz tamamen değişiyor. Böyle enteresan bir takım işte. 
Fenerbahçe takımının üç maçına baktığımız zaman savunmasındaki oyuncular hemen hemen hatasız oynadılar. Ne kanattan, ne de göbekten son iki maçtır delinmiyorlar. Luciano da, Servet de yerden - havadan iyiler. Orta saha oyuncularına baktığımız zaman, aslında oyuncuları demek de yanlış çünkü sadece Marco var, biraz da Alex, çok yalnız kalıyorlar. Defans oyuncuları da hücuma çıkarken ancak topu şişiriyorlar. Van Hooijdonk ve Nobre ile oynayan savunmalar kafayı vurdukları zaman top yine rakip orta sahada kalıyor. 
İşte hep altını çiziyoruz ya ilk 15 dakikalar çok önemli diye. Hem Samsun, hem de dünkü İstanbulspor maçlarına kötü başladılar ve devreyi kötü bitirdiler. İkinci yarıdaki hızlı tempolarıyla da 2-0'ı yakaladılar. 
Daum çok doğru değişiklikler yaptı son 25 dakika. İyi oynamasına rağmen Nobre'yi çıkardı. Fabiano'yu Marco'nun yanına monte etti. Alex'i Van Hooijdonk'un hemen yanına dikti. Son bölümde Mehmet Yozgatlı'yı aldı. Herkes kanatta oynayacak zannederken o da orta sahada yer aldı. Rakip oyun sisteminden koptuğu için de maçı rahatlıkla bitirdiler. 
Alex, Van Hooijdonk'a yakın oynamaya başlayana kadar sadece uzun, ters top atan oyuncu konumundaydı. Böyle bin tane oyuncu bulursun. Ama son 20 dakikadaki Alex'ten bir tane bulamazsın. Gerçek mevkisi forvet yanı ve ceza sahasına yakın bölgelerde farkını ortaya çıkardı. Hem kolay adam geçiyor, hem de çok rahat ikiye birler yapabiliyor. Ve skoru da büyütüyor. Halı sahada oynar gibi oynuyor. Ve büyük zevk veriyor. 
Christoph Daum, Fenerbahçe takımına iki yılda en önemli özellik olarak oyun disiplinini yerleştirdi. Çok ofansif oyuncu ile de oynasa, herkes hem tam konsantre, hem de birşeyler yapma çabası içinde. Sahanın en iyisi Ümit Özat'tı. Hem kademelerde, hem ligin en iyi sağ kanat oyuncusu Musa Büyük'e karşı görevini eksiksiz yaptı. Ayrıca hücumdaki en etkili silahtı. Marco yine iyiydi. Nobre topsuz koşularda çok iyiydi. 
Hakem oyuncuların da yardımıyla tertemiz bir maç yönetti. 



</TEXT>
</DOC>
