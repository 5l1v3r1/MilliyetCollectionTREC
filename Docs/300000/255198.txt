<DOC>
<DOCNO> 255198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur42.html </URL>
<DATE> 2004/07/13/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Yatağan Termik Santrali'nde kirlilik iddiası... 
</HEADLINE>
<TEXT>

     Çevre ve Orman Bakanlığı'nın, Yatağan Termik Santrali'nin neden olduğu kirliliğin sağlıklı ölçülebilmesi ve kontrol altında tutulabilmesi için gönderdiği mobil hava kirliliği ölçüm aracı, Yatağan'a getirildi. 
     Çevre ve Orman Muğla İl Müdürlüğü yetkililerince yapılan açıklamada, Ankara'dan bir teknik ekip eşliğinde Muğla İl Merkezi'ne getirilen aracın, daha sonra Yatağan'a nakledildiği bildirildi. 
     Çevre Yönetimi Genel Müdürlüğü'ne bağlı olarak faaliyet gösteren Çevre Referans Laboratuvarı'na ait hava kirliliği ölçüm aracı için Yatağan'da yer seçimi yapıldıktan sonra, ölçüm çalışmalarına başlandığı belirtildi. 
     Ölçüm aracıyla Yatağan'a gelen teknik ekibin, ilçedeki hava kirliliği seviyelerine bakıp, Yatağan Termik Santrali'nde kısa ve uzun vadeli alınması gereken önlemleri Muğla Valiliği ile belirleyeceği ve günlük ölçüm sonuçlarını halka açıklayacağı kaydedildi. 
     
     BELEDİYE BAŞKANI 
     Yatağan Belediye Başkanı Hasan Haşmet Işık, AA muhabirine yaptığı açıklamada, ölçüm aracının getirilmesinden Yatağan halkı adına memnun olduklarını aracın ilçede ''devamlı'' kalmasını istediklerini söyledi. 
     Ölçümlerin başlamasıyla ava kirliliği konusundaki tedirginliklerinin bir nebze de olsa giderildiğini belirten Işık, ''Biz ilçe halkı olarak temiz hava istiyoruz'' dedi. 
     Bu arada, Sağlık Grup Başkanlığı'nın arızalı olan ölçüm cihazının da onarılıp yeniden kullanılmaya başlandığı bildirildi. 
     
</TEXT>
</DOC>
