<DOC>
<DOCNO> 272903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/soneko06.html </URL>
<DATE> 2004/09/18/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Keçiboynuzu artık dünyaca ünlü... 
</HEADLINE>
<TEXT>

     Kalp-damar hastalıklarından nefes darlığına kadar çok sayıda hastalığa şifa olduğu belirtilen keçiboynuzu pekmezinin ününün Türkiye sınırlarını aştığı bildirildi. 
     Yeryüzünün en eski bitkilerinden olan keçiboynuzu, Anadolu'nun bazı bölgelerinde ''harnup'' olarak tanınıyor. Anavatanı Yunanistan, Fas, Tunus ve İsrail olan keçiboynuzu, Türkiye'de ise Antalya, Mersin, Silifke ve Datça dolaylarında yetişiyor. 
     Meyveleri Mayıs ayı başında büyümeye başlayan keçiboynuzu, Haziran-Temmuz aylarında olgunlaşıyor. Olgunlaştıktan sonra meyve rengi yeşilden kahverengiye dönüşen keçiboynuzu, kuruncaya kadar toplanmıyor. Doğada kendiliğinden yetişen bu meyve Eylül ayından Aralık ayı sonuna kadar hasat ediliyor. 
     Mersin'de, tıbbi ve aramotik bitkiler ithalat ve ihracatı alanında faaliyet gösteren Atışeri Limited Şirketi Genel Müdürü Ayşe Atışeri, AA muhabirine yaptığı açıklamada, keçiboynuzunun faydalarına işaret etti. 
     Keçiboynuzunun öğrencilerin zekalarını geliştirdiğini ve yaşlıların ise potasyum ve magnezyum eksiklerini giderdiğini belirten Atışeri, şunları kaydetti 
     ''Afrodizyak özelliğiyle cinsel gücü artırıcı özelliği bulunan keçiboynuzu, kolesterolü düşürüyor, potasyum, fosfor ve kalsiyum ile çocukların zeka gelişimini sağlıyor. Astım, bronşit ve nefes darlığı gibi rahatsızlıkları önleyip, göğüs ağrılarını izole ederek, balgam söktürüyor. Karaciğere takviye yaparak sarılığı geçiriyor. Hafızayı ve dikkati artıran keçiboynuzu hazmı da kolaylaştırıyor.'' Atışeri, kalp-damar hastalıklarından nefes darlığına kadar çok sayıda hastalıkta tedavi edici özelliği olan keçiboynuzu pekmezinin üzüm pekmezinden daha faydalı olduğunu vurgulayarak, ''Üzüm pekmezi direkt ateşe maruz kaldığı için üzerinde şeker yanığı oluşuyor, bu da damar sertliğine neden oluyor. Bu nedenle keçiboynuzu pekmezinin üretiminde direkt ateşle teması önlüyoruz'' dedi. 
     
     EN BÜYÜK PAZAR İNGİLTERE VE İSPANYA 
     Atışeri, ''Her derde deva'' sloganıyla Avrupa ülkelerinde yer edinen keçiboynuzu pekmezi için hedef pazarlarının Arap ülkeleri olduğunu belirterek, şunları kaydetti 
     ''Keçiboynuzu Türkiye'de sadece Antalya ve Mersin'de işleniyor. Geçen yıl İngiltere'ye 20 ton keçiboynuzu ihracatı yaptık, bu yılki ihracatımız ise 40 tona ulaşacak. İspanya'dan ise sadece kuru meyve olarak talep geliyor. Bu ülkeye geçen yıl yaptığımız bin 500 tonluk ihracatımız bu yıl sonuna kadar 3 bin tonu bulacak. Yeni hedef pazar olan Arap ülkeleriyle temasımız ise sürüyor.'' 
     
</TEXT>
</DOC>
