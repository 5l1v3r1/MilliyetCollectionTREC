<DOC>
<DOCNO> 275648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonsiy11.html </URL>
<DATE> 2004/09/28/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
CHP'nin "kadın 2004" anketi... 
</HEADLINE>
<TEXT>

     CHP'nin, kadınlar arasında yaptırdığı ''Kadın 2004'' konulu anket, Türk kadınlarının en önemli sorununun, geçim sıkıntısı olduğunu ortaya koydu. 
     CHP Bilim Yönetim Kültür Platformu Başkanı MYK üyesi Bülent Tanla, 2 bin 100 kadın arasında yaptırdıkları anketin sonuçlarını, partisinin genel merkezinde düzenlediği basın toplantısıyla açıkladı. 
     Anketin, Türk kadınının yaşam biçimi, değerler, sosyal çevre, özgürlükler, kamu yönetimi ile din-inanç gibi konulardaki yaklaşım ve gelecekle ilgili düşüncelerini ortaya koymayı amaçladığını anlatan Tanla, ''anketin İstanbul, Ankara, İzmir, Antalya başta olmak üzere 11 ilde 300'ü çarşaflı, 600'ü türbanlı, 600'ü başörtülü ve 600'ü başı açık olmak üzere farklı değer yargılarına sahip 2 bin 100 kadın arasında'' yapıldığını bildirdi. 
     Bülent Tanla, araştırmanın, Türk kadınının en büyük sorununun geçim sıkıntısı olduğunu, kadınların yaşamlarındaki en büyük mücadeleyi ailesi ve çocuklarına bakabilmek, onları doyurabilmek ve iyi bir geleceğe kavuşturabilmek için verdiğini ortaya koyduğunu söyledi. 
     Ankete katılan bütün kadınların ''kendi değerlerine, kimliklerine, aile köklerine ve bedenlerine karşı hassasiyet'' konularında birleştiğini ifade eden Tanla, bu kesimlerin tamamının ikinci eşe karşı olduğunun görüldüğünü kaydetti. 
     Ankette, ''evlilik birliğinin temsilinde eşlere eşit hak tanınmasının'' ortak görüşlerden biri olarak öne çıktığını belirten Tanla, kadınların çoğunluğunun resmi nikahın yanında imam nikahının da şart olduğu görüşünü savunduklarını vurguladı. 
     Hangi yaşam biçiminde olursa olsun bu kadınların büyük çoğunluğunun, ABD'nin Irak operasyonuna karşı olduğunun da belirlendiğini anlatan Tanla, ankete katılan kadınların TBMM'de kadın milletvekili sayısının az olduğundan da yakındıklarını söyledi. 
     
     ANKETİN ORTAYA KOYDUĞU SONUÇLAR 
     Anket sonuçlarına göre, kadınların büyük çoğunluğu Türkiye'nin en önemli sorununun terör olduğu görüşünde birleşirken, çarşaf kullanan kadınların büyük bölümü ise ülkenin en büyük sorunu olarak ''türbanı'' gösterdi. 
     Kadınlar, kendilerinin en öncelikli sorununun ne olduğu sorusuna ise çoğunlukla ''geçim sıkıntısı'' yanıtını verdi. 
     Ankete göre, değişik oranlarda da olsa bütün kesimler AB'ye üye olunmasından yana tavır ortaya koydu. Çarşaf kullanan kadınların yüzde 47'si, türbanlıların yüzde 65,6'sı, başörtülülerin yüzde 65,4'ü, başı açıkların ise yüzde 76'sı Türkiye'nin AB'ye üye olması gerektiği görüşünü savundu. 
     Bu arada çarşaflıların yüzde 44,6'sı, türbanlıların yüzde 31,9'u, başörtülülerin yüzde 37,2'si, başı açıkların ise yüzde 44,6'sı Türkiye'nin Irak operasyonundaki tavrını olumsuz bulduğunu belirtti. 
     
     TERÖRÜN KAYNAĞI 
     Ankette ayrıca, çarşaflıların yüzde 59,9'u, türbanlıların yüzde 51,2'si, başörtülülerin yüzde 36,1'i, başı açıkların ise yüzde 25,1'i, ''Dünyada ve Türkiye'deki terörün kaynağı radikal dinci örgütlerdir'' görüşüne katılmadığını ifade etti. 
     ''Atatürk'ün kurduğu Türkiye, çağdaş hukuk kuralları ile mi yoksa dini esaslara dayalı kurallarla mı yönetilmeli '' sorusuna, çarşaflı kadınların yüzde 35,5'i, türbanlıların yüzde 59,3'ü, başörtülülerin yüzde 69,9'u, başı açıkların yüzde 87'si ''çağdaş hukuk kurallarıyla'' yanıtını verirken, çarşaflı kadınların yüzde 41,5'i ''dini kurallar'' seçeneğini işaretledi. 
     Anket, katılımcı kadınların büyük çoğunluğunun ''eşleriyle cinsel konuları açıkça konuştuğunu'' da ortaya koydu. 
     Katılımcıların büyük çoğunluğu, ''hangi nikah türünün şart olduğu'' yolundaki soruya karşılık, resmi ve imam nikahının birlikte kıyılması görüşünde birleşti. Çarşaflı kadınların yüzde 85,9'u, türbanlıların yüzde 86,2'si, başörtülülerin yüzde 77,2'si, başı açıkların yüzde 74,4'ü her iki nikahın da olması gerektiğini bildirdi. 
     Ayrıca, çarşaflıların yüzde 81,5'i, türbanlıların 89,6'sı, başörtülülerin 87,4'ü başı açıkların 89,8'si evlilik birliğinin temsilinde eşlere eşit hak tanınması gerektiği görüşünü savundu. 
     
     TÜRBAN SORUNU 
     Öte yandan katılımcı kadınların çoğunluğu Türkiye'de bir türban sorunu olduğu görüşünde birleşti. Çarşaflı kadınların yüzde 86,4'ü, türbanlıların yüzde 86,7'si, başörtülülerin yüzde 78,2'si, başı açıkların da yüzde 83,5'i ülkede bir türban sorunu olduğu yolunda görüş bildirdi. 
     Çarşaflıların yüzde 72,8'i türbanlıların yüzde 60,3'ü, başörtülülerin yüzde 50,1'i, başı açıkların ise yüzde 28,6'sı ''bu sorunu AK Parti'nin çözebileceği'' görüşünü dile getirdi. 
     
</TEXT>
</DOC>
