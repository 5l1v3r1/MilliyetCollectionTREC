<DOC>
<DOCNO> 268983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun13.html </URL>
<DATE> 2004/09/04/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Bulgaristan Cumhurbaşkanı Irak'a asker göndermekle hata yaptık 
</HEADLINE>
<TEXT>

     Bulgaristan Cumhurbaşkanı Georgi Pırvanov, uluslararası terörizmin tüm ülkeler için en büyük tehdit olduğunu belirterek, ''Toplum ve devlet kurumları, terörizm konusunda uzun bir mücadeleye hazırlıklı hale getirilmelidir'' dedi. 
     Pırvanov, ülkenin önde gelen medya kuruluşlarının temsilcileriyle biraraya gelerek, uluslararası terörizm ve Bulgaristan'daki son gelişmelerle ilgili görüşlerini anlattı. 
     Kuzey Osetya'nın Beslan kentindeki son eylemin, terörizmin büyük bir tehdit olduğunu bir kez daha gözler önüne serdiğini kaydeden Pırvanov, ''Terörizm konusunda kesinlikle suskun kalamayız. Hem kendi içimizde hem de diğer ülkelerle terörizmle mücadelede sıkı bir işbirliği içinde olmalıyız'' diye konuştu. 
     Pırvanov, Bulgaristan'ın diğer ülkeler gibi içeriden olmasa da dışarıdan bir terör tehdidi altında olduğunu ifade ederek, ''Bu yüzden toplum ve devlet kurumları, terörizm konusunda uzun bir mücadeleye hazırlıklı hale getirilmelidir'' dedi. 
     Terörizmle ilgili ulusal bir koordinasyon merkezi oluşturulmasını isteyen Pırvanov, ayrıca terörist eylemleri ve terör gruplarını araştıracak bir enstitü kurulması gerektiğini kaydetti. 
     
     ''IRAK'A ASKER GÖNDERMEKLE HATA YAPTIK'' 
     Georgi Pırvanov, Bulgaristan'ın Irak'a askeri güç yollama konusunda da çok aceleci davranarak hata yaptığını söyledi. 
     Dış politikadaki bu aceleci davranış yüzünden Bulgaristan'ın ''Şahinler'' grubu içinde yer alarak fanatik organizasyonların dikkatini çektiğini belirten Pırvanov, ''Irak'a asker gönderme kararı kamuoyunda tam olarak tartışılmadan aceleci bir şekilde alınmıştır. Bu siyasilerimizin önemli bir hatasıdır. Bu tür kararlar alınmadan önce kamuoyunun ve ilgili mercilerin konuyu detaylı olarak incelemeleri gerekir'' dedi. 
     Pırvanov, Irak'taki Bulgar askeri gücünün en uygun zamanda geri çekilmesi gerektiğini de ifade ederek, ''Biz ebediyen Irak'ta kalamayız. Oradaki askerlerimizin hızlı bir şekilde geri dönüşünü sağlamalıyız'' diye konuştu. 
     
</TEXT>
</DOC>
