<DOC>
<DOCNO> 280978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/soneko05.html </URL>
<DATE> 2004/10/17/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Müzakerelerde ülke örnekleri... 
</HEADLINE>
<TEXT>

     Avrupa Birliği AB ile müzakerelere hazırlanan Türkiye için diğer ülke örnekleri büyük önem taşırken, AB'ye son genişlemede üye olan 10 ülke ile Bulgaristan ve Romanya örneklerine bakıldığında, müzakerelerde temel aktörler ''baş müzakereci, müzakere heyeti, çalışma grupları ve büyük ölçekli ülkelerde bakanlıklar arası komite'' olarak belirleniyor. 
     Devlet Planlama Teşkilatı DPT tarafından gerçekleştirilen bir çalışmada, AB'ye üye olan Çek Cumhuriyeti, Estonya, Macaristan, Polonya, Slovenya, Letonya, Güney Kıbrıs Rum Yönetimi, Litvanya, Malta, Slovakya ile üyeliğe hazırlanan Bulgaristan ve Romanya örnekleri incelendi. 
     Çalışmada, söz konusu ülkelerin müzakere sürecini yürütmek üzere organize ettikleri yapılar öncelikli inceleme alanını oluşturdu. 
     Modellerin incelenmesi sonucunda, ülkeler arasında kimi noktalarda benzerlik kimi noktalarda da farklılıklar gözlenirken, müzakere sürecinin gerektirdiği temel unsurları içermek şartıyla, ülkeler kendi iç yapılanmalarına, ölçeklerine ve siyasi tercihlerine bağlı olarak değişik uygulamalar yapabiliyor. 
     
     GENEL UYGULAMALAR 
     Buna göre, genelde, müzakerelerde temel aktörler baş müzakereci, müzakere heyeti, çalışma grupları ve büyük ölçekli ülkelerde bakanlıklararası komite olarak belirleniyor. 
     Müzakere heyeti başkanı olarak dışişleri bakanı, baş müzakereci olarak ise dışişleri bakanlığından üst düzey bir yetkili genel uygulama olarak gözleniyor. 
     Çalışma grupları tarafından değişik alanlarda üretilen müzakere pozisyonları doğrudan veya bir sentez çalışması sonucunda müzakere heyetine sunuluyor. 
     Özellikle büyük ölçeğe sahip ülkelerde farklı alanlarda üretilen müzakere pozisyonlarının ortak bir strateji çerçevesinde bütünleştirerek müzakere heyetine sunulması önem taşıyor. 
     
     KOORDİNASYON MERKEZİ ÖNEMLİ 
     Bu kapsamda teknik yönü güçlü ve bakanlıklararası sentez kapasitesi gelişmiş bir koordinasyon merkezinin kurulması yararlı olabiliyor. 
     Bu mekanizma aynı zamanda özel sektör ve sivil toplum örgütlerinin talepleriyle müzakere sürecinin genel stratejisi arasında ilişki kurmada da işlevsel olabilecek. 
     
</TEXT>
</DOC>
