<DOC>
<DOCNO> 294755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sonsiy16.html </URL>
<DATE> 2004/12/04/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
CMK tasarısının tüm maddeleri kabul edildi... 
</HEADLINE>
<TEXT>

     TBMM Genel Kurulu'nda, Ceza Muhakemesi Kanunu CMK Tasarısı'nın 30 maddesi daha kabul edildi. 
     Genel Kurul, öğleden sonraki çalışmasında tasarının tazminat, ifade ve sorgu, soruşturma işlemleri ile adli kolluğu düzenleyen maddelerini benimsedi. 
     Buna göre, bazı suçların işlendiği konusunda kuvvetli şüphe sebepleri bulunması ve başka suretle delil elde edilememesi halinde şüpheli veya sanığın kamuya açık yerlerdeki faaliyetleri ile işyeri teknik araçlarla izlenebilecek, ses ve görüntü kaydı yapılabilecek. 
     Teknik araçlarla izleme, kasten öldürme, parada sahtecilik, suç işlemek amacıyla örgüt kurma, ihaleye fesat karıştırma, rüşvet, suçtan kaynaklanan malvarlığı değerlerini aklama, kaçakçılık, silahlı örgüt, devlet sırlarına karşı suçlar ve casusluk suçlarında yapılabilecek kişinin konutunda ise yapılamayacak. 
     
     İHBAR VE ŞİKAYET 

     Şüpheli veya sanık, soruşturma ve kovuşturmanın her aşamasında bir veya birden fazla müdafiin yardımından yararlanabilecek. 
     Soruşturma ve kovuşturmanın her aşamasında avukatın, şüpheli veya sanıkla görüşme, ifade alma veya sorgu süresince yanında olma ve hukuki yardımda bulunma hakkı engellenmeyecek, kısıtlanamayacak. 
     Suça ilişkin ihbar veya şikayet, Cumhuriyet başsavcılığına veya kolluk makamlarına yapılabilecek. Valilik, kaymakamlık ya da mahkemeye yapılanlar, ilgili Cumhuriyet başsavcılığına gönderilecek. İhbar veya şikayet, yazılı veya tutanağa geçirilmek üzere sözlü olarak yapılabilecek. 
     
     HER TÜRLÜ BİLGİYİ İSTEYECEK 

     Cumhuriyet savcısı, doğrudan doğruya veya emrindeki adli kolluk görevlileri aracılığıyla her türlü araştırmayı yapabilecek. 
     Cumhuriyet savcısı, bütün kamu görevlilerinden her türlü bilgiyi isteyebilecek. Cumhuriyet savcısı, adli görevi gereğince nezdinde görev yaptığı mahkemenin yargı çevresi dışında bir işlem yapmak ihtiyacı ortaya çıkınca, bu hususta o yer cumhuriyet savcısından söz konusu işlemi yapmasını isteyecek. 
     Adli kolluk görevlileri, el koydukları olayları, yakalanan kişiler ile uygulanan önlemleri emrinde çalıştıkları Cumhuriyet savcısına derhal bildirmek ve bu Cumhuriyet savcısının adliyeye ilişkin bütün emirlerini gecikmeksizin yerine getirmekle yükümlü olacak. 
     Cumhuriyet savcısı, adli kolluk görevlilerine emirleri yazılı, acele hallerde sözlü olarak verecek. 
     Diğer kamu görevlileri de yürütülmekte olan soruşturma kapsamında ihtiyaç duyulan bilgi ve belgeleri, talep eden Cumhuriyet savcısına vakit gecikmeksizin temin etmekle yükümlü olacak. 
     Ağır cezayı gerektiren suçüstü hallerinde, vali ve kaymakamların kişisel suçlarından dolayı haklarında genel hükümlere göre soruşturma yapılması, kaymakamların mensup oldukları il ve valilerin bulundukları ile en yakın il Cumhuriyet başsavcısına ait olacak. Bu suçlarda kovuşturma yapmaya, soruşturmanın yapıldığı yerin görevli mahkemesi yetkili olacak. 
     
     ADLİ KOLLUK 

     Adli kolluk, adli polisin görev ve yetkilerinin düzenlendiği, ''Emniyet Teşkilatı Kanunu, Jandarma Teşkilat ve Yetkileri Kanunu, Gümrük Müsteşarlığı Teşkilat Kanunu ile Sahil Güvenlik Komutanlığı Kanunu'nda belirtilen soruşturma işlemlerini yapan güvenlik görevlileri'' olarak tanımlandı. 
     Soruşturma işlemleri, Cumhuriyet savcısının emir ve talimatları doğrultusunda öncelikle adli kolluğa yaptırılacak. Adli kolluk görevlileri, Cumhuriyet savcısının adli görevlerine ilişkin emirlerini yerine getirecek. Adli kolluk, adli görevler haricindeki hizmetlerde üstlerinin emrinde olacak. Cumhuriyet başsavcıları, her yılın sonunda o yerdeki adli kolluğun sorumluları hakkında değerlendirme raporları düzenleyerek mülki idare amirlerine gönderecek. 
     Adli kolluk görevlilerinin nitelikleri ve bunların hizmet öncesi ve hizmet içi eğitimi, diğer hizmet birimleri ile ilişkileri, değerlendirme raporlarının düzenlenmesi, uzmanlık dallarına göre hangi bölümlerde çalıştırılacakları ve diğer hususlar, kanunun yürürlüğe girdiği tarihten itibaren 6 ay içinde Adalet ve İçişleri bakanlıklarınca ortaklaşa çıkarılacak yönetmelikte belirlenecek. 
     Olay yerinde görevine ait işlemlere başlayan adli kolluk görevlisi, bunların yapılmasına engel olan veya yetkisi içinde aldığı tedbirlere aykırı davranan kişileri, işlemleri sonuçlanıncaya kadar ve gerektiğinde zor kullanarak bundan men edecek. 
     
     CHP'NİN ''ADLİ KOLLUK'' ELEŞTİRİSİ 

     CHP Malatya Milletvekili Muharrem Kılıç, hukukçuların yıllardan beri savcılara bağlı ayrı bir adli kolluk teşkilatı istediğini belirterek, CMK Tasarısı içinde yapılan düzenlemenin bu isteği karşılamadığını söyledi. 
     ''Emniyet ve Jandarma'nın böyle bir düzenlemeye karşı olduğunu ve yetkisini kaybetmek istemediğini'' ifade eden Kılıç, milletvekillerine bu konudaki düşüncelerini bilgi notlarıyla ilettiklerini bildirdi. Adli kolluk konusunda müstakil bir düzenleme istediklerini belirten Kılıç, yapılanın ''göz boyama'' olduğunu savundu. 
     CHP Konya Milletvekili Atilla Kart, aynı düzenlemeyle ilgili eleştirilerini dile getirirken, Adalet Bakanı Cemil Çiçek'in, adli kolluk konusunda ''acz ve tutukluk içinde olduğunu'' ileri sürerek, ''zabıtanın Komisyon görüşmelerinde bu yöndeki baskısının görüldüğünü'' söyledi. Kart, Çiçek'e seslenirken, ''Popülizm yapmadan, tribünlere oynamadan, gerçek anlamda bir adli kolluğu hayata geçirin. Statükocu ve ürkek bir anlayışla, hukuk devletinin yapılanmasını gerçekleştirmek safdillikten öteye gitmez. İktidarın hukuk devletinin yapılanmasını isteyip istemediğini, adli kolluktaki tavrı gösterecek'' dedi. 
     Görüşmelerin ardından adli kollukla ilgili düzenleme aynen kabul edildi. 
     
     TASARININ 20 MADDESİ DAHA KABUL EDİLDİ 

     TBMM Genel Kurulu'nda, Ceza Muhakemesi Kanunu CMK Tasarısı'nın 20 maddesi daha kabul edildi. 
     Kabul edilen 175. maddeye göre, mahkeme, iddianame ve soruşturma evrakının verildiği tarihten itibaren 7 gün içinde soruşturma evresine ilişkin belgeleri inceledikten sonra tespit ettiği eksiklikleri belirterek, iddianameyi Cumhuriyet savcısına iade edebilecek. 
     Tasarının kabul edilen 183. maddesi ile adliye binaları ve duruşma salonlarında ses ve görüntü alıcı cihazların kullanılması yasaklanıyor. 
     Kabul edilen 185. madde ise 18 yaşından küçük sanıkların duruşmasının kapalı yapılmasını zorunlu kılıyor. 
     
     AVUKAT-SAVCI TARTIŞMASI 

     Duruşmada hazır bulunacaklarla ilgili 188. madde üzerinde söz alan CHP Malatya Milletvekili Muharrem Kılıç, mahkeme salonlarında Cumhuriyet savcıları ile avukatların aynı seviyede oturmalarını istedi. Kılıç, bazı savcıların mahkemelerde karar müzakerelerine katıldıklarını ifade ederek, bu durumun, karar verilmesini etkilediğini söyledi. Kılıç, savcı ve hakimlere eşit silah hakkı verilmesini de önerdi. 
     Aynı madde üzerinde söz alan AK Parti Kastamonu Milletvekili Hakkı Köylü, savcıların ''Cumhuriyet savcısı'' olduklarını ifade ederek, devletin ve rejimin teminatının savcılar olduğunu söyledi. 
     Eşit silah talebini de eleştiren Köylü, ''Avukatlar, 7.65 tabanca taşıyor da savcılar Kalaşnikof mu taşıyor Ne demek eşit silah Savcı ile avukat eşit seviyede oturacaksa devleti bölmek isteyen sanığın yanına savcıları değil, milli emlak memurlarını oturtun olsun bitsin'' diye konuştu. 
     
     BAKAN ÇİÇEK'TEN AÇIKLAMA 

     Avukatlarla savcıların mahkeme salonlarında aynı seviyede oturması konusunu hem CHP Genel Başkanı Deniz Baykal hem de Başbakan Recep Tayyip Erdoğan ile görüştüklerini belirten Adalet Bakanı Cemil Çiçek, şunları söyledi 
     ''Dünyada bütün ülkelerde savcı ve avukatların aynı seviyede oturduğu yönündeki bilgiler doğru değil. Bunu, genellikle Amerikan filmlerinden görüp her yerde aynı sanıyoruz. Bu sistem dünyada sadece Anglo-Sakson hukukunda, yani İngiltere ve ABD'de uygulanır. Fransa başta olmak üzere kara Avrupa'sındaki ülkelerde ise genellikle bizdeki gibidir. 
     Anglo-Sakson hukukunda savcılık ayrı bir kurumdur ve Adalet Bakanlığı'na bağlı çalışır. Onlar sanıkların lehine değil, yalnızca aleyhine delil toplarlar. 
     Bizde ise savcılık makamı sanığın lehine olan delilleri de kullanır. Savcılar, hakimlerle aynı haklara sahiptirler. Aynı statüye sahipler. Savcı, iddianamesinde sanık lehine olan bilgileri kullanır, duruşmada, tahliye veya beraat talep edebilir.'' Çiçek, bazı ağır ceza mahkemelerinde karar müzakerelerine savcıların da katıldığını ifade ederek, bu tasarı ile karar müzakerelerine sadece hakimlerin katılmasının sağlanacağını hatırlattı. Çiçek, aksi davranan savcı ve mahkeme üyeleri hakkında ise soruşturma açacaklarını bildirdi. 
     Daha sonra CHP milletvekilleri, 188. madde üzerinde, avukat ve savcıların mahkeme salonunda aynı seviyede oturmasını düzenleyen bir önerge verdiler. 
     Önerge için söz alan CHP Grup Başkanvekili Kemal Anadol, savcıların her zaman sanık lehine bilgi toplamadığını ifade ederek, ''Burada hukukçu gibi konuşmalıyız. Sayın Hakkı Köylü, bir savcı gibi konuştu. Meslek şovenizmi bu kürsüye yakışmaz'' dedi. 
     Tasarının gerekçesinde silahların eşitliği ile ilgili ifadeler bulunduğunu hatırlatan Anadol, ''Sayın Köylü, Sayın Bakan'a sorun bakalım silahların eşitliği Kalaşnikof mu yoksa makineli tüfek mi '' diye sordu. 
     Daha sonra yapılan oylamada, CHP milletvekillerinin önergesi reddedildi. 
     
     TASARININ 60 MADDESİ DAHA KABUL EDİLDİ 

     TBMM Genel Kurulu'nda, Ceza Muhakemesi Kanunu CMK Tasarısı'nın 60 maddesi daha kabul edildi. 
     Tasarıya göre, yargılamalarda çapraz sorgu sistemi getiriliyor. Cumhuriyet savcısı, müdafii veya vekil sıfatıyla duruşmaya katılan avukat sanığa, katılana, tanıklara, bilirkişilere ve duruşmaya çağrılmış diğer kişilere, duruşma disiplinine uygun olarak doğrudan soru yöneltebilecek. 
     Sanık veya mağdur, meramını anlatacak ölçüde Türkçe bilmiyorsa, mahkeme tarafından atanan tercüman aracılığıyla iddia ve savunmaya ilişkin esaslı noktalar tercüme edilecek. 
     Engelli sanığa veya mağdura, duruşmadaki iddia ve savunmaya ilişkin esaslı noktalar, anlayabilecekleri biçimde anlatılacak. 
     Duruşma düzenini mahkeme başkanı veya hakim sağlayacak. Mahkeme başkanı veya hakim, duruşma düzenini bozan kişinin savunma hakkının kullanılmasını engellememek koşuluyla salondan çıkarılmasını emredecek. Kişi dışarıya çıkarılması sırasında direnç gösterir veya karışıklıklara neden olursa yakalanıp, hakim veya mahkeme başkanı tarafından, avukatlar hariç, verilecek bir kararla 4 güne kadar disiplin hapsine konulabilecek. Çocuklar hakkında disiplin hapsi uygulanmayacak. 
     Bir kimse duruşma sırasında suç işlerse, mahkeme olayı tespit edip bu hususta düzenleyeceği tutanağı yetkili makama gönderecek, gerek görürse failin tutuklanmasına da karar verecek. 
     Hükmün gerekçesinde delillerin tartışılması ve değerlendirilmesi hükme esas alınan ve reddedilen delillerin yanı sıra dosya içine konulan ve hukuka aykırı yöntemlerle elde edilen deliller de belirtilecek. 
     Hükmün başına, ''Türk milleti'' adına verildiği yazılacak. 
     Kaçak sanığın duruşmaya gelmesini sağlamak amacıyla Türkiye'de bulunan mallarına, hak ve alacaklarına, amaçla orantılı olarak mahkeme kararıyla el konulabilecek ve gerektiğinde idaresi için kayyım atanacak. Bu hükmün uygulanacağı suçlar arasında hırsızlık, yağma, dolandırıcılık, hileli iflas, zimmet, irtikap, rüşvet, ihaleye fesat karıştırma, silahlı örgüt, silah sağlama, Bankalar Kanunu'nda belirtilen zimmet suçuna yer verildi. 
     Başkanvekili Ali Dinçer, 335 maddeden oluşan tasarının 251. maddesine gelindiğinde birleşime 1 saat ara verdi. 
     
     TASARININ 1 MADDESİ DAHA KABUL EDİLDİ 

     TBMM Genel Kurulu'nda, Ceza Muhakemesi Kanunu CMK Tasarısı'nın, bazı suçların muhakemesi için geniş yetkili özel ağır ceza mahkemelerinin kurulmasını öngören 1 maddesi daha kabul edildi. 
     Devletin güvenliğine karşı işlenen suçlarla ilgili davaların görevlendirilecek özel ağır ceza mahkemelerinde görülmesini düzenleyen 251. madde üzerinde söz alan CHP Malatya Milletvekili Muharrem Kılıç, söz konusu madde ile DGM'lerin yeniden kurulmak istendiğini iddia etti. 
     Bu sözlere cevap veren Adalet Bakanı Cemil Çiçek, Kılıç'ın sözlerinden, ''yeni bir olağanüstü mahkeme kurulacağı'' anlamı çıkabileceği uyarısında bulunarak, bunun, doğru olmadığını söyledi. 
     Hükümet olarak da parti olarak da olağanüstü mahkemelere karşı olduklarını ifade eden Çiçek, hukukta ihtisaslaşmanın önemine işaret etti. Yapılan şeyin muhakemede ihtisaslaşma olduğunu bildiren Çiçek, şunları söyledi 
     ''Ben fakültede okurken fikri ve sınai haklar diye bir ders yoktu. Böyle bir dersi almamış bir hakimin, fikri ve sınai haklar mahkemesinde görev alması adil yargılamayı etkiler ve hak kaybına yol açar. Fikri ve sınai haklar mahkemeleri kuruyoruz. Kaynağı da AB karşılıyor. Daha önce de aile mahkemeleri kurduk. Bu mahkemeler olağanüstü mahkemeler değil, ihtisas mahkemeleridir. İleride internet ve bilgisayarla ilgili olarak bilişim ve iletişim mahkemeleri de kurmayı planlıyoruz. Dolayısıyla burada da yapılan örgütlü suçlarla ilgili ihtisas mahkemelerinin kurulmasıdır. 
     Olağanüstü mahkemeler dönemi, bu Parlamento tarafından sona erdirilmiştir. 
     Jüri sistemi olan bazı ülkeler, örgütlü suçlar için jüri sistemi olmayan, bizdekine benzer bir mahkeme sistemi kurmaya çalışıyorlar. 
     Avukatlarımız nasıl ihtisaslaşıyorsa hakimlerimizin ihtisaslaşması da tabiidir.'' Daha sonra yapılan oylamada, devletin güvenliğine karşı işlenen suçlarla ilgili davaların, görevlendirilecek özel ağır ceza mahkemelerinde görülmesini düzenleyen 251. madde kabul edildi. 
     
</TEXT>
</DOC>
