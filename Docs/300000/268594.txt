<DOC>
<DOCNO> 268594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/gun01.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta üç Türk rehine öldürüldü 
</HEADLINE>
<TEXT>


El Kaide'nin üç Türk rehineyi öldürdüğü bildirildi. Bağdat'ın kuzeyinde Türk oldukları sanılan ikisi kimlikli, birisi kimliksiz üç ceset bulundu 

DIŞ HABERLER SERVİSİ 

Irak'ta daha önce kaçırdıkları Türk şoför Murat Yüce'yi başından vurarak öldüren Ebu Musab El Zarkavi'nin liderliğini yaptığı Tevhid ve Cihad adlı İslamcı terör örgütü dün de üç Türk rehineyi kurşuna dizerek öldürdüğünü açıkladı. 
Başkent Bağdat'ın kuzeyindeki bir yol kenarında Macid Muhammed ve Yahya Kadir adlı iki Türk kamyon şoförünün kurşunlanmış cesedi bulundu. Türk olduğu sanılan üçüncü bir kişinin cesedinin de aynı yerde bulunduğu, ancak bu kişinin üzerinden kimlik çıkmadığı belirtildi. Yol kenarında cesetleri bulunan kişilerin terör örgütünün katlettiği Türkler olduğu gazetemiz baskıya hazırlanırken kesinleşmedi. 
Iraklı Yarbay Ferhan Muhammed, 53 ve 42 yaşlarındaki 2 Türk'ün ve yine Türk olduğu tahmin edilen bir kişinin daha cesedinin, başkentin 90 kilometre kadar kuzeyindeki Calsiya köyü yakınında yol kenarında bir köylü tarafından bulunduğunu söyledi. Türk şoförlerin göğüslerinden vurularak öldürüldüğü belirtildi. 

El Cezire'de 
El Cezire televizyonu da Tevhid ve Cihad tarafından öldürülen Türklerin görüntülerini yayınladı. Örgütten televizyona Türklerin öldürülüşünün görüntülerinin gönderildiği belirtildi ancak televizyon, görüntülerin bir kısmını yayınlarken, rehinelerin öldürülüşü ekrana gelmedi. El Cezire kanalı editörü, Türklerin vurularak öldürüldüğünü söyledi. 
Televizyonun yayınladığı videoda, arkasında ikisi silahlı, maskeli beş kişi bulunan üç Türk rehinenin yerde oturur haldeki görüntüleri yer aldı. 
Maskeli militanlardan birinin okuduğu açıklamada, "Bağışlama zamanı geçti. Artık öldürülme ve kafanızın kesilmesi dışında bir seçeneğiniz yok" denildi. Videoda, militanların arkasında, liderliğini Ebu Musab El Zarkavi'nin yaptığı "Tevhid ve Cihad"'ınkine benzeyen bir bayrak bulunduğu belirtildi. Görüntülerdeki Türklerin Calsiya köyü yakınlarında cesetleri bulunan Türkler olup olmadığıyla ilgili bilgi verilmedi. Türk şoför Murat Yüce'nin Tevhid ve Cihad grubu tarafından öldürülme görüntüleri 2 Ağustos'ta İslami bir internet sitesinde yayınlanmıştı. 
Videoda arka plandan duyulan seslerden infazı bir Türk'ün yönettiği şüpheleri uyanmıştı. 


</TEXT>
</DOC>
