<DOC>
<DOCNO> 278419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sonsiy19.html </URL>
<DATE> 2004/10/08/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Edirne Belediye Başkanı, Sarıgül'ün afişlerini toplattı 
</HEADLINE>
<TEXT>

     Edirne Belediye Başkanlığı, Şişli Belediye Başkanı Mustafa Sarıgül'ün Tekirdağ'ın Çorlu İlçesi'nde 10 Ekim Pazar günü yapacağı mitingin afişlerini, ''Görüntü kirliliği'' yarattığı gerekçesiyle toplattı. 
     Edirne Belediye Başkanı Hamdi Sedefçi, yaptığı yazılı açıklamada, şehirdeki görüntü ve çevre kirliliğine yol açan her kim ve kuruluş olursa olsun izin vermeyeceklerini bildirdi. 
     Kentte çevre kirliliğine karşı başlatılan mücadelenin tüm halk tarafından olumlu karşılandığını ifade eden Sedefçi, caddelerdeki elektrik direkleri arasına gelişigüzel olarak asılan afişlerin, çevre ve görüntü kirliliğine yol açtığını kaydetti. Edirne'ye farklı bir kimlik kazandırma, görüntü ve çevre kirliliğini ortadan kaldırma çalışmaları içinde olduklarını ifade eden Sedefçi, açıklamasında şöyle dedi 
     ''Şehirdeki görüntü ve çevre kirliliğine yol açan her kim ve kuruluş olursa olsun izin vermeyeceğiz. Böyle bir uygulamaya sessiz kalmamız mümkün değildir. Yapıştırılan bu afişler için organizasyon komitesindeki görevli kişiler hakkında gerekli işlemleri başlatmış bulunuyoruz.'' 
     
</TEXT>
</DOC>
