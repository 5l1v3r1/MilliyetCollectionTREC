<DOC>
<DOCNO> 277738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko21.html </URL>
<DATE> 2004/10/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Yılın ikinci çeyreğinde üretimde çalışanlarda yüzde 2.4 artış görüldü 
</HEADLINE>
<TEXT>

     Türkiye'de, 2004 yılının ikinci çeyreğinde Nisan-Mayıs-Haziran bir önceki yılın aynı dönemine göre, imalat sanayiinde üretimde çalışanların sayısında yüzde 2.4, çalışılan saatte yüzde 3 artış kaydedildi. 
     Devlet İstatistik Enstitüsü DİE , yaklaşık 3 bin işyerinden derlenen bilgilere dayalı olarak hesaplanan 1997 100 temel yılı imalat sanayi üretimde çalışanlar, üretimde çalışılan saat ve kısmi verimlilik endeksi 2004 yılı ikinci dönem sonuçlarını açıkladı. 
     Buna göre, söz konusu dönemde, üretimde çalışan kişi başına verimlilik yüzde 13.7, çalışılan saat başına verimlilik ise yüzde 13 arttı. 
     2004 yılı ikinci döneminde devlet sektöründe üretimde çalışanların sayısında yüzde 11 azalış kaydedilirken, kısmi verimliliğinde yüzde 14.3 artış görüldü. 
     Özel sektörde ise üretimde çalışanların sayısında yüzde 4.1 ve kısmi verimliliğinde yüzde 14.7 artış yaşandı. 
     Devlet sektöründe imalat sanayiinde, 2004 yılının ikinci çeyreğinde, üretimde çalışan sayısında en fazla azalış yüzde 79 ile metal eşya sanayi, makine teçhizatı hariç imalatında görüldü. Bunu yüzde 76.1 ile derinin işlenmesi, bavul ve çanta vb. imalatında, yüzde 65.7 ile tekstil ürünleri imalatı izledi. Aynı dönemde, çalışan sayısında tek artış yüzde 8 ile kok kömür, rafine edilmemiş petrol ürünleri imalatında görüldü. 
     Üretimde çalışanların kişi başına kısmi verimliliğine bakıldığında ise devlet sektöründe en fazla gerileme yüzde 91.3 ile metalik olmayan diğer mineral maddeleri imalatında yaşandı. Bunu yüzde 85.5 ile tekstil ürünleri imalatı, yüzde 34.2 ile kağıt ve kağıt ürünleri imalatı, yüzde 26.8 ile mobilya imalatı ile başka yerde sınıflandırılmamış diğer imalat, yüzde 22.5 ile gıda ürünleri ve içecek imalatı izledi. Aynı dönemde devlet sektöründe kısmi verimliliği en fazla artan sektör ise yüzde 54.9 ile başka yerde sınıflandırılmamış makine ve teçhizat imalatı oldu. 
     Özel sektörde ise çalışan sayısında en fazla azalış yüzde 8.9 ile giyim eşyası imalatında görülürken, bunu yüzde 2.7 azalma ile tekstil ürünleri imalatı izledi. Özel sektörde çalışan sayısında en fazla artış da yüzde 54.5 ile büro, muhasebe, bilgi işlem makinaları imalatında kaydedildi. 
     Verimlilik açısından bakıldığında da özel sektörde kişi başına kısmi verimlilik artışı en fazla yüzde 54.2 ile taşıt araçları ve karoseri imalatında, en fazla gerileme ise yüzde 22.2 ile diğer ulaşım araçları imalatında kaydedildi. 
     Söz konusu dönemde, devlet sektöründe üretimde çalışılan saat sayısında yüzde 10.1 azalış, saat başına kısmi verimliliğinde ise yüzde 13.1 artış görüldü. 
     Özel sektörde ise üretimde çalışılan saat sayısında yüzde 4.5 ve saat başına kısmi verimliliğinde yüzde 14.3 artış gerçekleşti. 
     
</TEXT>
</DOC>
