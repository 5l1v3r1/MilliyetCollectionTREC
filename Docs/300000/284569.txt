<DOC>
<DOCNO> 284569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/yasam/ayas.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ölümü gördüm' 
</HEADLINE>
<TEXT>


Bill Clinton, geçirdiği by-pass ameliyatı sırasında, 'ölümün yüzü' diye tanımladığı, ona doğru gelen karanlık yüzler gördüğünü söyledi 

DIŞ HABERLER SERVİSİ 

Yaklaşık 2 ay önce geçirdiği kalp rahatsızlığının ardından by-pass ameliyatı olan ABD'nin eski başkanlarından Bill Clinton, 73 dakika boyunca kalbinin durduğu operasyon sırasında "ölümü gördüğünü" söyledi. 
Amerikan ABC News televizyonunda önceki gün yayımlanan 'Primetime Live' programına katılan Clinton 58 , ameliyattan önce korkmadığını, ancak operasyon sırasında ilginç bir deneyim yaşadığını belirtti. Clinton, "Bana doğru gelen karanlık yüzler gördüm, ölümün yüzüne benziyorlardı. Büyük, ışıktan halkalar gördüm. Hillary'nin görüntüsü ve Chelsea'nin yüzü ışığın üzerinde belirdi ve ölümün yüzü karanlığa karıştı. Değer verdiğim başkalarını da gördüm. Muhteşemdi" dedi. 
Clinton, programın sunucusu Diane Sawyer'ın, 6 Eylül'deki ameliyattan önce dua edip etmediği sorusuna da, "Her şeyin yolunda gitmesi, gitmezse sevdiklerimin iyi olması için dua ettim" şeklinde cevap verdi. Ölmekten korkmadığını belirten Clinton, 95 yaşına kadar yaşamayı istediğini, ölümden korkarak geçirilen zamanın boşa harcandığını dile getirdi. 


</TEXT>
</DOC>
