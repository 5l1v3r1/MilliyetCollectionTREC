<DOC>
<DOCNO> 255583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/son/sondun07.html </URL>
<DATE> 2004/07/15/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Kerry'nin Dışişleri Bakanlığı adayları belli oldu Halbrooke ve Biden 
</HEADLINE>
<TEXT>

     ABD'de 2 Kasım'da yapılacak başkanlık seçimine henüz zaman varken ve sonuç bilinmezken, Washington kulislerinde, seçimi Demokrat aday senatör John Kerry'nin kazanması durumunda, Dışişleri Bakanlığı görevi için iki aday bulunduğu konuşuluyor. 
     Bunların, bir zamanlar ''Bosna barışının mimari'' sıfatıyla anılan eski diplomat Richard Holbrooke ve Demokrat Parti'nin kıdemli senatörlerinden Joseph Biden olduğu belirtiliyor. 
     Gözlemciler, 2 Kasım seçimini Cumhuriyetçi Başkan George W. Bush'un kazanması halinde, görevinde kalma konusundaki isteksizliğini dile getiren Colin Powell'in yerine muhtemelen yeni bir isim aranacağına işaret ediyor. 
     Kerry'nin başkanlığı durumunda ise Dışişleri Bakanlığı için Holbrooke ve Biden dışında hiçbir isim mevcut durumda öne çıkmıyor. 
     Eski Başkan Bill Clinton döneminde göreve Kanada ve Avrupa işlerinden sorumlu Dışişleri Bakan Yardımcısı olarak başlayan Holbrooke'un yıldızı, ABD'nin Bosna Savaşı'nın 1992-1995 sona erdirilmesine yönelik kararlı bir tutum almasıyla parladı. 1993'ten itibaren Sırpların güç kullanılarak ateşkese zorlanmasını savunan Holbrooke, ardından Bosna'ya barışı getiren Dayton Ohio, 21 Kasım 1995 anlaşması surecinde önemli rol oynadı. 
     Daha sonra bir süre özel sektöre geçen Holbrooke'a 1997'de Başkan Clinton'ın Kıbrıs özel temsilciliği görevi verildi. Dönemin koşullarında bu görevde başarılı olamayan Holbrooke, gözlemcilere göre, bu durumdan sorumlu tuttuğu KKTC Cumhurbaşkanı Rauf Denktaş'a karşı ''büyük bir antipati'' besledi. 
     Holbrooke'un son resmi görevi, Clinton'ın son yılında getirildiği ABD'nin BM daimi temsilciliği oldu. 
     
     IRAK 
     Richard Holbrooke'un Irak konusundaki görüşleri, Türk diplomatları arasında bazı kaygılara yol açtı. Irak savaşını destekleyen Holbrooke, bu ülkenin Osmanlı İmparatorluğu'nun yıkılışının ardından üniter bir devlet şeklinde kurulmasının yanlış olduğunu savundu. 
     Holbrooke, çok ayrı etnik ve dini kesimlerden oluştuğunu ifade ettiği Irak'ın tek bir ülke olarak oluşturulmasını, o dönemin İngiliz liderliğinin ve özellikle Winston Churchill'in hatası olarak değerlendirdi. 
     Buna karşılık Holbrooke, 80 yıldan fazla bir süre önce yapılan bu ''hatanın düzeltilmesinin'' artık mümkün olmadığını, bu yönde bir adımın Ortadoğu'yu çok karıştıracağını dile getirdi. 
     62 yaşındaki Holbrooke, diplomatik çevrelerde Türkiye'yi yakından tanıyan, hatta belli ölçüde sempatisi bulunan bir isim olarak tanınıyor. 
     Holbrooke, Türkiye'nin Avrupa Birliği üyeliğini desteklediğini dile getirmişti. 
     
     BİDEN TÜRKİYE'YE SOĞUK 
     İkinci aday olan Delaware eyaletinin Demokrat Senatörü Joseph Biden ise meslektaşı Senatör Kerry'nin yakın çalışma arkadaşı. 61 yasındaki Biden, Türkiye'ye soğuk bakmasıyla biliniyor. 
     Türkiye-Yunanistan ilişkilerindeki yakınlaşmadan hiçbir şekilde etkilenmeyen ABD'deki Rum lobisine ve özellikle bu lobinin liderlerinden Rum asıllı Demokrat Maryland Senatörü Palu Sarbanes'e yakınlığıyla tanınan Biden, uzun yıllardır Senato Dış İlişkiler Komitesi'nin kıdemli Demokrat üyesi olarak görev yapıyor. 
     Senato çoğunluğunun Demokratlar'da olduğu kısa dönemde bu komitenin başkanlığını da yapan Biden, ABD dış politikasında sözü geçen Kongre üyeleri arasında bulunuyor. 
     Biden, Senato'daki görevi sırasında sözde Ermeni soykırımı, Kıbrıs sorunu, Türk-Yunan meseleleri ve Türkiye'ye silah satışı konularında hep Ankara'nın karşısında yer aldı. 
     Dönemin Başbakanı Bülent Ecevit'in 1999 sonbaharında Washington'a yaptığı ziyarette Biden'ın bir görüşmede o zamanki Dışişleri Bakanı İsmail Cem ile tartıştığı da basına yansımıştı. 
     Biden'ın, Türkiye'nin Avrupa Birliği üyeliği konusundaki görüşleri henüz medyaya yansımadı. Buna karşılık Washington'daki diplomatik çevreler, ABD yönetimine giren isimlerin, kişisel yaklaşımlarının yerine devlet politikası çerçevesinde tutum belirlediğine işaret ederek, Biden'ın Dışişleri Bakanı olması durumunda daha önceki görüşlerinden farklı tutum benimseyeceğini savunuyor. 
     Aynı diplomatik kaynaklar, Türkiye'nin Demokrat Başkan Clinton döneminde ABD ile ilişkilerinin çok geliştiğine de işaret ediyor. 
     
</TEXT>
</DOC>
