<DOC>
<DOCNO> 266442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/siyaset/siy02.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin rolü önemli 
</HEADLINE>
<TEXT>


ABD Büyükelçisi Eric Edelman, eşiyle birlikte Karadeniz turuna çıktı. Türkiye'yi öven Edelman, ülkesinin Ortadoğu politikasında eksiklikler olduğunu belirtti 

EROL KÜÇÜKOĞLU Ordu DHA 


ABD'nin Ankara Büyükelçisi Eric Edelman, Ortadoğu'da demokratikleşmeye önem verdiklerini söyledi. Eşi Patricia Edelman'la birlikte Karadeniz turuna çıkan Edelman, Ordu Valisi Kemal Yazıcıoğlu'nu ziyaret etti. Sorular üzerine, ülkesinin Ortadoğu politikasında eksiklikler olduğunu belirten Edelman, "Şimdi bölgede demokratikleşmeye daha fazla önem veriyoruz. Dünyada demokratikleşme son 20 - 25 yıldır devam ediyor. Bundan Ortadoğu Bölgesi'nin muaf kalması zaten düşünülemezdi" dedi. Türkiye'nin Ortadoğu'da kendine has ve özel bir rolü olduğunu vurgulayan Edelman, "AB sürecinde kendini reforme etti. Bu haliyle, çevresindeki ülkelere son derece canlı bir örnek oluşturuyor. Bu da gösterir ki, eğer bir ülke kararını verir, bu işe baş koyarsa, temel standartlar konusunda, insan hakları olsun, ekonominin reforme edilmesi olsun daha iyi şartlara ulaşabiliyor" diye konuştu. Bu konuların 5 yıl öncesine kadar Ortadoğu'da tartışılmadığını vurgulayan Edelman, "Bugün son derece canlı bir tartışma ortamı var. Gelecek ne olacak, kadınlara daha fazla hak verilmesi gibi... Ancak, gelişmeler bölge lider ve halkına bağlı" şeklinde konuştu. 



</TEXT>
</DOC>
