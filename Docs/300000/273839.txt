<DOC>
<DOCNO> 273839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/spor/yaksoy.html </URL>
<DATE> 2004/09/22/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Çocuksal bağımlılık 
</HEADLINE>
<TEXT>



İnsanlar arasındaki ilişkiler, çok yönlüdür. Çocuklarla büyüklerin, öğrenci ile öğretmenin, çocuk ile anne ve babasının, sporcu ile antrenörünün karşılıklı sevgi ve nefretleri davranış psikolojisi açısından büyük önem taşımaktadır. Tabii burada bilhassa çocukların gösterdiği davranış en önemli rolü oynamaktadır. 
Bu davranışlar iki yönde tartışılabilir. Birincisi yaşı küçük olduğu için, çocuğun davranışının hukuki yönü ön plandadır. İkincisi çocuğun normal olarak sevgi ve nefretini kontrol edememesidir. Çocuklar, bu komplike hisleri dolayısiyle öğretmenlerine, eğiticilerine, antrenörlerine çok yönlü bağlanabilirler. Ve maalesef bu samimi ve içten gelen davranışlar, kötü niyetli büyükleri tarafından istismar edilebilir. Hele hele bu büyüklerin psikolojik - patolojik dengesizlikleri varsa. Pederasti gibi. 
Bu bakımdan okullarda, spor sahalarında, dini camiada, kiliselerde çok sıkı kontroller gerekmektedir. Geriye doğru baktığımızda, geçmişte dünyada bu tip skandallara çok rastlanmaktadır. Ve bu çok defa çevrenin, toplumun umursamazlığı neticesidir. Zira, çocuklar alarm verdiğinde, üst makamlar ve veliler utanç ve skandal korkusundan reaksiyon vermezler. Ta ki, büyük skandallara kadar. Ve o zaman da iş işten geçmiştir. En doğrusu, çocukların bu tehlikelere karşı eğitilmeleridir. Bu yönde çekincelerin bir anlamı yoktur. 


</TEXT>
</DOC>
