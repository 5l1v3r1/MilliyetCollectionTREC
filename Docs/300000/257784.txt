<DOC>
<DOCNO> 257784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/magazin/amag.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Moral gecesi 
</HEADLINE>
<TEXT>


Türk voleybolunun altın kızları, Avrupa Grand Prix'si için girecekleri zorlu kamp dönemi öncesi Laila'daydı.. 

Deniz Altuntaş 

Dünya Grand Prix'sine katılmak için, Avrupa Şampiyonası'nda ilk altıya giren ülkeler, 20 - 26 Eylül arasında Ankara'da Avrupa Grand Prix'sinde mücadele edecek. Grand Prix'de, Polonya, Türkiye, Rusya, Almanya, Bulgaristan ve Hollanda yer alacak. İlk üç takım finallere kalacak. Kamp öncesi Voleybol Federasyonu 'Filenin Sultanları'na, Laila'daki Bella Luga Restaurant'ta yemek verdi. Yemeğe Voleybol Federasyonu Başkanı Hüsnü Can ve Avrupa Voleybol Federasyonu Başkanı Andre Meyer de katıldı. 

'Kendimizi affettireceğiz' 
Takım kaptanı Özlem Özçelik, "Geçen yıl Avrupa Şampiyonası ve Olimpiyatlar'da finali kaçırdık. Türk halkına kendimizi affettirmek, ilk üç içinde olmak istiyoruz" dedi. Federasyon Başkanı Can da, "Bu aslında küçük bir Avrupa Şampiyonası. İşimiz çok zor. Hedefimiz Ankara'da seyircimiz önünde birinci olmak. Seyirciler File'nin Sultanları'nın başarısını görecek" diye konuştu. 



</TEXT>
</DOC>
