<DOC>
<DOCNO> 298924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonspo13.html </URL>
<DATE> 2004/12/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Çalımbay Ankaragücü karşılaşmasında aldığımız 1 puan da başarıdır 
</HEADLINE>
<TEXT>

     Çaykur Rizespor Teknik Direktörü Rıza Çalımbay, Ankaragücü karşılaşmasında aldıkları 1 puanın da başarı olduğunu söyledi. 
     Çalımbay, Birinci Süper Lig'de ilk yarının son maçında, deplasmanda Ankaragücü ile golsüz berabere kaldıklarını anımsattı. 
     Karşılaşmaya 3 puan parolasıyla çıktıklarını belirten Çalımbay, ''Maçın ilk yarısında Ankaragücü'ne oranla daha etkili bir futbol ortaya koyduk. Pozisyonlar bulduk ama son vuruşlarda başarılı olamadık. Maçın ikinci yarısında da iyi mücadele ettik. Rakibimize fazla pozisyon vermedik. Kazansaydık ligi dördüncü sırada tamamlayacaktık. Ama aldığımız 1 puan da başarıdır'' dedi. 
     Çalımbay, artık ligi bir tarafa bıraktıklarını ifade ederek, ''Çarşamba günü sahamızda Kocaelispor ile yapacağımız Türkiye Kupası maçına odaklandık. Bu maçın hazırlıklarına yarından itibaren başlayacağız. Amacımız bu maçtan galibiyetle ayrılıp bir üst tura çıkmak'' diye konuştu. 
     
</TEXT>
</DOC>
