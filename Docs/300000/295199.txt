<DOC>
<DOCNO> 295199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonsiy05.html </URL>
<DATE> 2004/12/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Artık yeni CMK var... İşte yeni düzenlemeler 
</HEADLINE>
<TEXT>

     ÖNDER YILMAZ Ankara 

TBMM Genel Kurulu'nda önceki gece jet hızıyla kabul edilen 325 maddelik Ceza Muhakemesi Kanunu CMK Türk hukuk sistemi içinde yeni ve önemli düzenlemeler barındırıyor. 
     1 Nisan 2005'te yürürlüğe girecek CMK'daki düzenlemelerden bazıları şöyle 
     Hapis cezasının alt sınırı 5 yıl veya daha fazla olan suçlarda, devlet sırrı olarak mahkemeye karşı gizli bilgi tutulamayacak. Açıklanması, devletin dış ilişkilerine, milli savunmasına ve milli güvenliğine zarar verebilecek anayasal düzen ve dış ilişkilerde tehlike yaratabilecek nitelikteki bilgiler, devlet sırrı sayılacak. Tanıklık konusu bilgilerin devlet sırrı niteliğini taşıması halinde tanık, sadece mahkeme hakimi veya heyeti tarafından zabıt katibi dahi olmaksızın dinlenecek. Hakim suça ilişkin bilgileri tutanağa kaydettirecek. 
     Örgütlü suçlarda, tanıkların hayati tehlikesi sözkonusuysa kimlikleri gizli tutulacak. Tanık, mahkemede görünmeyecek bir bölümde ifade verecek. Teknik cihazlarla sesi değiştirilebilecek. Maske takabilecek. 
     El ve ayak parmak izlerini de içeren genetik inceleme sonuçları başka bir amaçla kullanılamayacak. 
     Kişilere "susma ve avukat isteme" gibi yasal hakları yakalandığı an bildirilecek. 
     Yakalanan veya tutuklanarak bir yerden başka bir yere nakledilen kişilere kaçma ya da hayati bir tehlike olasılığı varsa kelepçe takılacak. 
     Gözaltı süresi, yakalama anından itibaren 24 saati geçemeyecek. 
     Polis, arama yaptığı şahsa ait el konulan belge ve bilgileri okuyamayacak, inceleyemeyecek. 
     Hakimler, mağdurlara, belli koşullarda "maddi - manevi tazminat hakkın var" uyarısında bulunabilecek. 
     Tanık, bilirkişi ifadesi veya sanık sorgulaması, görüntülü ve sesli iletişim tekniği ile de yapılabilecek. 
     ABD'de olduğu gibi çapraz sorgulama sistemine geçilecek. Avukatlar da, sanığa, tanıklara ve bilirkişilere doğrudan soru sorabilecek. 
     Suça maruz kalması nedeniyle psikolojisi bozulanların ifadeleri sırasında, psikoloji, psikiyatri veya eğitim dalında uzman bir kişi bulundurulacak. 
     Yurtdışında bulunan ve kaçak durumundaki sanıkların Türkiye'deki mallarına, hak ve alacaklarına el konulabilecek. 
     İmkan dahilinde mağdurla fail savcı tarafından uzlaşmaya davet edilecek. Uzlaşma sağlanırsa dava açılmayacak. 
     
</TEXT>
</DOC>
