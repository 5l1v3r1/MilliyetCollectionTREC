<DOC>
<DOCNO> 285457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sonsiy27.html </URL>
<DATE> 2004/11/02/ </DATE>
<TIME> 20.44 </TIME>
<AUTHOR>  </AUTHOR>
<HEADLINE>
Bütçe Görüşmeleri... RTÜK ve Cumhurbaşkanlığı bütçeleri kabul edildi 
</HEADLINE>
<TEXT>

     TBMM Plan ve Bütçe Komisyonu'nda sırasıyla TBMM, Radyo Televizyon Üst Kurulu RTÜK , Cumhurbaşkanlığı ve Sayıştay Başkanlığı'nın 2005 Mali Yılı bütçeleri kabul edildi. Bütçelerde herhangi bir artış ya da azaltma yapılmadı. 
     Komisyonda, eleştirileri yanıtlayan Sayıştay Başkanı Mehmet Damar, Sayıştay'ın mahkeme niteliğinin de devam etmesi gerektiğini belirterek, hakimlik statüsünün kaldırılmak istenmesinin moral bozucu olduğunu söyledi. Damar, Sayıştay'daki boş üyeliklerin doldurulması konusunda TBMM'ye yazıyla bildirimde bulunduklarını, bunun dışında yapacakları herhangi bir şey olmadığını kaydetti. 
     RTÜK Başkanı Fatih Karaca, magazin programları konusunda tv kuruluşlarına gerekli uyarıların yapıldığını, bu programların geç saatlerde yayınlanmaya başlandığını uyarı cezaları üzerine içki ve sigara bulunan görüntülerde son zamanlarda ''buharlaşma'' yöntemiyle görüntülerin bulanıklaştırıldığını belirtti. 
     Karaca, Cumhuriyet'in temel değerleri ve Atatürk ilkelerine uygun yayın yapılmasını hassasiyetle takip ettiklerini, irticai ve bölücü yayın yapanlara toleranslı davranmak bir yana ağır cezalar verdiklerini söyledi. 
     Star TV'nin RTÜK'e olan reklam borcunun matrah farkından kaynaklandığını bildiren Karaca, sözkonusu yayın kuruluşundan 6 trilyon lira tahsil edildiğini ifade etti. 
     Komisyonda milletvekilleri sorular yöneltirken CHP'liler ağırlıklı olarak TBMM Başkanı Bülent Arınç'ın değerlendirmelere yanıt verirken takındığı tavrı eleştirdiler. CHP İstanbul Milletvekili Kemal Kılıçdaroğlu, Arınç'ın eleştirilere ve sorulara yanıt vermediğini savunurken, CHP İstanbul Milletvekili Ali Kemal Kumkumoğlu, Arınç'ın milletvekillerine şantaj yapar bir tavır takındığını iddia etti. 
     TBMM Başkanvekili İsmail Alptekin ise Arınç'ın Plan ve Bütçe Komisyonu'nda dile getirilen görüşlerden hep yararlanageldiğini ifade ederek, dile getirilen görüşlere açık yanıt vermemesinin sözkonusu olmadığını söyledi. 
     Alptekin, CHP Tekirdağ Milletvekili Enis Tütüncü'nün sorusu üzerine, Arınç'ın göreve geldiği 11 Kasım 2002'den 27 Ekim 2004'e kadar milli saraylar dahil Meclis'te çalışan personel sayısının 4 bin 491'den 4 bin 309'a düştüğünü, bu arada toplam 158 kişinin de işe alındığını bildirdi. Alptekin, alınan personelin 77'sini, kapanan TBMM Vakfı'nda çalışanların oluşturduğunu da söyledi. 
     
     CUMHURBAŞKANLIĞI'NIN TASARRUFU 
     AK Parti Kayseri Milletvekili Mustafa Elitaş, 2003 yılı kesin hesabına göre Cumhurbaşkanlığı bütçesindeki ödeneklerin yüzde 30'unun ''verimli ve etkin çalışma'' sonucu sağlanan tasarruf nedeniyle iade edildiğinin belirtildiğini anımsattı. Elitaş, 2005 bütçesinin o döneme göre yüzde 90 artış gösterdiğini belirterek, Cumhurbaşkanlığı'nın ''tasarruf yapıldı'' diyebilmek için yüksek bütçe mi öngördüğünü sordu. 
     Cumhurbaşkanlığı Genel Sekreteri Kemal Nehrozoğlu, Cumhurbaşkanı Ahmet Necdet Sezer'in tasarruf konusunda kesin talimatları olduğunu ve bu talimatı yerine getirmeye çalıştıklarını bildirerek, Sezer'in göreve geldiği 2000 yılı ile 2003 yılları arasındaki giderlerde yapılan tasarrufları kalem kalem açıkladı. 
     Nehrozoğlu, 2000 yılında 620 olan personel sayısının 1 Temmuz 2004 itibariyle 470'e indiğini, elektrik sarfiyatı, telefon görüşme süreleri ve akaryakıt tüketiminde miktar olarak ortalama yarı yarıya azalma sağlandığını anlattı. 
     Milli Prodüktivite Merkezi ile norm kadro konusunda çalışma yapıldığını anımsatan Nehrozoğlu, ''Kurumsal İyileştirme'' çalışmasının da sürdürüldüğünü ifade etti. 
     Elitaş'ın bir başka sorusu üzerine de Nehrozoğlu, Cumhurbaşkanı Ahmet Necdet Sezer'e, göreve başladığından bugüne kadar Adalet Bakanlığı'nın uygun görüşüyle 260 af dosyasının geldiğini bildirdi. Bu konuda Cumhurbaşkanı'nın sürecin başlatılması ve yönlendirilmesi konusunda bir etkisinin sözkonusu olmadığını vurgulayan Nehrozoğlu, dosyalardan 8'inin eksiklikler nedeniyle iade edildiğini, 252'sinin de Cumhurbaşkanlığından çıktığını söyledi. Nehrozoğlu, affedilen hükümlülerden kaç tanesinin yeniden suç işlediklerine ilişkin kendilerinde bir bilgi olmadığını, Adalet Bakanlığı'nda bu verilerin bulunduğunu belirtti. 
     AK Parti Nevşehir Milletvekili Osman Seyfi, Cumhurbaşkanlığı bütçesinde derneklere yardım kalemi bulunduğunu belirterek, bu ödeneğin daha önceki bütçelerde de olup olmadığını sordu. 
     Cumhurbaşkanlığı Genel Sekreteri Nehrozoğlu, ilgili ödeneğin önceki bütçelerde de yer aldığını söyledi. 
     Konuşmaların ardından TBMM bütçesi 283 milyon 275 bin Yeni Türk Lirası YTL , RTÜK bütçesi 90 milyon 648 bin 423 YTL, Cumhurbaşkanlığı bütçesi 31 milyon 2 bin YTL, Sayıştay bütçesi de 54 milyon 319 bin YTL olarak kabul edildi. 
     Plan ve Bütçe Komisyonu yarın Başbakanlık ve bağlı kuruluşların 2005 mali yılı bütçelerini görüşecek. 
     
</TEXT>
</DOC>
