<DOC>
<DOCNO> 299800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun31.html </URL>
<DATE> 2004/12/22/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Blair Ortadoğu barışından umutlu, Şaron 'hayır' dedi 
</HEADLINE>
<TEXT>

     Nursel Gürdilek bildiriyor 

İngiltere Başbakanı Tony Blair, Ortadoğu'da barış için umutlu olduğunu söyledi. 
     İsrail'e bu sabah gelen Blair, İsrail Başbakanı Ariel Şaron ile görüştü. 
     Blair, görüşmeden sonra yapılan ortak basın toplantısında, bölgede son dönemdeki gelişmelerin barış için umut verici olduğunu belirtirken, Şaron, Gazze'den çekilmelerinin son adım olmadığını söyledi ve Filistinlilerin terör eylemlerini durdurmaları halinde ''bundan fazlasını yapmaya niyetli olduğunu'' vurguladı. 
     ''İki devletli çözüm yolunda şimdi en önemli adım Filistin seçimleridir'' diyen Blair, Filistinlilerin demokratik ve şeffaf olmaları gerektiğini belirtti ve bu konuda üçüncü adımı Londra Konferansı'nın oluşturduğunu vurguladı. Blair, ''Burada da çekilme gerçekleştiğinde, Filistin hükümetinin buna hazır olmasını sağlayacağız. İsrail de bu konuda her türlü desteği veriyor'' dedi. 
     Blair, yeni Filistin liderlerinin de güvenlik, ekonomi ve demokrasi alanlarında desteklenmesi gerektiğini, Londra Konferansı'nın bu amaca hizmet edeceğini belirtti. Uluslararası kamuoyunun Filistin'e çok ciddi miktarlarda mali destekte bulunduğunu da kaydeden Blair, ''Bu paraların en şeffaf şekilde kullanılması, teröre ve destekçilerine yardımın tümüyle çekilmesi gerekir'' dedi. 
     Blair, Londra'da şubat ayında yapılacak toplantının bir barış görüşmesi olmadığının altını çizerken, ''Ama yol haritasına geri dönüşte önemli bir adımdır'' diye konuştu. 
     
     ŞARON 
     İsrail Başbakanı Şaron ise Londra Konferansı'nı desteklediklerini belirtmesine karşın, konferansın tümüyle Filistin hükümetine destek ve geliştirme sağlamaya yönelik olmasından dolayı, İsrail'in bu konferansta doğrudan yer almasının gereği bulunmadığını kaydetti. 
     Filistin seçimlerine de değinen Şaron, Gazze'den çekilmenin son nokta olmayacağını, Filistinlilerin terör eylemlerini durdurmaları halinde İsrail'in bundan fazlasını yapmaya niyetli olduğunu vurguladı. Şaron, ''Ancak önemli olan sözler değil, harekettir. Terör eylemleri durdurulmadığı sürece ne yol haritasına dönülebilir, ne de barış gerçekleşebilir'' dedi. 
     İsrail Başbakanı, ''Bu coğrafyada sözler verilir, konuşmalar yapılır, anlaşmalar imzalanır. Ama tek bir gerçek vardır, yapılan eylem'' ifadesini kullandı. 
     ''Yaser Arafat'tan sonra artık yeni bir ortağım var'' diye konuşan Şaron, seçimlerle bu ortağının kim olduğunun netleşeceğini belirtti. 
     Şaron, Filistin seçimlerinin en demokratik şekilde yapılması için, güvenlik de dahil her türlü desteği verdiklerini söyledi. 
     Basın toplantısından sonra soruları yanıtlayan Blair, ''11 Eylül'den sonra da bölgede barış olacak demiştiniz. Buna hala inanıyor musunuz'' sorusu üzerine, ''O zamandan bugüne bölgede çok şey değişti ve ben umutluyum'' dedi. 
     Blair bir başka gazetecinin ''İsrail Filistin sorununun gündeme getirilmesinin Irak'ta yapılanları geri plana çekmek amacını mı taşıyor'' sorusuna ise, ''Amaç bu olsaydı bile, gördüğünüz gibi işe yaramıyor. Ancak İsrail'deki barış da uluslararası platformda çok önemlidir'' karşılığını verdi. 
     Blair, İsrail Cumhurbaşkanı Moşe Katsav'la görüşmesinin ardından, Ramallah'a geçerek Filistin yetkilileriyle görüşecek. 
     
</TEXT>
</DOC>
