<DOC>
<DOCNO> 263334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/14/spor/spo01.html </URL>
<DATE> 2004/08/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen'e ince mesaj 
</HEADLINE>
<TEXT>


Beşiktaş Başkanı Yıldırım Demirören, yıldız oyuncuyu Malatyaspor maçının kadrosuna almayan İspanyol hocanın takım içindeki tercihlerinde özgür olduğunu belirtti, "Kimseye ayrıcalık yok" dedi 

ORHAN YILDIRIM 


"Patron Bosque" 
SİYAH - Beyazlı Kulübün Başkanı Yıldırım Demirören, her konuda Del Bosque'nin arkasında olduklarını söyledi. Demirören, "Takım içinde kimseye ayrıcalık yok. Her gün oyuncularla ilgili istatistik tutuluyor. Bu raporlar doğrultusunda oyuncu takıma girip, ya da giremiyor. Bunda tek karar merci hocadır. Her maçta beklenmeyen biri yedek kalabilir. Bizce bu sorun değil. Ayrıca oyuncular için apayrı bir hırs olayı" diye konuştu. 

"Transfer bitmez" 
İSPANYOL hoca ile uyum içinde çalıştıklarını belirten Demirören, "Sık sık toplantılar yapıp, takımın son durumu ve diğer konuları masaya yatırıyoruz. Kendisi genel olarak çok memnun. Hem Beşiktaş, hem de diğer takımları ve ülkemizi tanımaya çalışıyor. Kısa sürede bizden biri gibi oldu" dedi. Beşiktaş Başkanı, "İsteyip de, alamadığım oyuncu yok. Şu da bir gerçek Beşiktaş'ta transfer bitmez" yorumunu yaptı. 

Gözdağı verdi 
ZİRVE yarışındaki rakiplerinin durumlarından çok kendilerinin performansını düşündüklerini kaydeden Yıldırım Demirören şöyle devam etti "Eğer biz tüm maçları kazanırsak, rakiplerimizin ne yaptığı önem taşımaz. Ben güçlü kadro ve taraftarın desteği ile mutlu sona ulaşacağımıza inanıyorum. Hakkımız yenmediği sürece futbolla ilgili tüm kurumlar en büyük desteği bizden görür. Bunun tersi olursa da tepkimiz sert olur". 

Endişeli bekleyiş 

Gözler Bosque'de 
TEKNİK Direktör Vicente del Bosque, Başkent'te oynanacak Gençlerbirliği maçının kadrosunu bugün açıklayacak. Yeni transferler Juanfran ve Tayfun'un katılımı sonrası İspanyol hocanın nasıl bir tercih yapacağı merak konusu oldu. Bosque, Malatya maçının kadrosuna Sergen ve Ronaldo'yu almamış, kaleci Cordoba'yı ise yedeğe çekmişti. 

Hagi'ye cevap 
SİYAH - Beyazlı takım, dün basına kapalı olarak bir çalışma yaptı. Bu sabahki idmanın ardından Beşiktaş, Ankara'ya giderek, kampa girecek. Öte yandan Futbol Şube Sorumlusu Kıvanç Oktay, "Emre için Inter'den yanıt bekliyoruz. Ayrıca Emre, dönerse sadece Galatasaray'da oynar görüşü doğru değil. Bize ayrılırsa Beşiktaş'ı düşüneceğini söyledi" dedi. 

Carew'in belalısı 

İRFAN KURTULMUŞ 

BEŞİKTAŞ'IN yıldız golcüsü John Carew'den oğlu olduğunu iddia eden kadın ortaya çıktı. Carew'in çocuğunu 18 Mart'ta doğurduğunu iddia eden 22 yaşındaki Uganda asıllı Susan Namuddu'nun avukatı Erling Lyngtveit, müvekkilinin sakınca görmediğini belirtip, fotoğraflarını basına dağıttı. Norveç'in en büyük tabloit gazetesi 'VG'ye konuşan genç kadın, olayı bir yıldan fazla gizli tuttuğunu belirtip, "Beş aylık oğlumun babasının kim olduğunu bilmesini istiyorum" dedi. 


</TEXT>
</DOC>
