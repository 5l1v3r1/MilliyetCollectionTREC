<DOC>
<DOCNO> 275295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/soneko12.html </URL>
<DATE> 2004/09/27/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Borsa IMF görüşmeleri ve petrol fiyatlarını izliyor... 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen'in, Başbakan Recep Tayyip Erdoğan ile yaptığı görüşmeden sonra Türkiye'nin AB sürecinde ''masanın üzerinde herhangi bir engel kalmadığını'' açıklamasından sonra geçen haftayı rekorla kapayan Borsa'da yatırımcıların gündeminde yine Avrupa Birliği, IMF ile imzalanacak yeni ekonomik program ve petrol fiyatları bulunuyor. 
     Piyasaların odaklandığı gelişmelerin başında, Avrupa Komisyonu'nun, tam üyelik görüşmelerine başlanıp başlanmaması hakkında tavsiyede bulunacağı Türkiye ile ilgili İlerleme Raporu yer alıyor. Rapor, 6 Ekim'de açıklanacak. 
     Gedik Yatırım'ın haftalık değerlendirmesinde, TCK yasa tasarısının TBMM Genel Kurulu'ndan geri çekilmesinin Türkiye-AB ilişkilerinde yol açtığı gerginliğin etkisiyle geçen haftaya satıcılı başlayan hisse senetleri piyasasının, Başbakan Erdoğan'ın Brüksel temasları beklentisiyle toparlanma sinyalleri verdiği, Perşembe günü yapılan görüşmenin ardından gelen olumlu açıklamalar ve TBMM'nin 26 Eylül'de olağanüstü toplantıya çağrılmasının da hisse senetleri piyasasında yeni bir alım dalgasına neden olduğu anımsatıldı. 
     Faiz oranları ve döviz kurlarında yaşanan gerilemenin hisse senetleri piyasasını desteklediğine işaret edilen değerlendirmede, Verheugen'in ''Masanın üzerinde herhangi bir engel kalmadı'' açıklamasının ardından piyasada AB'den müzakere tarihi alınması beklentisinin kuvvetlendiği vurgulandı. 
     Gedik Yatırım değerlendirmesinde, şu görüşlere yer verildi 
     ''Yurtiçi bono faizlerinde AB beklentisi tam anlamıyla etkisini göstermemesine karşın, hisse senedi ve eurobond piyasasının 6 Ekim raporunun olumlu olması seçeneğini önemli ölçüde fiyatlara yansıttığını düşünüyoruz. 
     Bu beklenti kısa süre içinde fiyatlara yansımış olmasına karşın 6 Ekim tarihine kadar talep ağırlıklı seyrin azalarak etkisini sürdüreceğini tahmin ediyoruz. Ancak raporun açıklanmasından bir-iki seans sonra piyasada kar satışlarının ağırlığını hissettirmesi beklenebilir. Kasım sonuna kadar sürebilecek yatay ve hisse bazlı işlemlerin ardından 17 Aralık beklentisi ile genele yayılan bir alım hareketi yaşanacağını düşünüyoruz.'' Yeniden 49 dolar sınırına yükselmiş bulunan ham petrol fiyatlarının dünya borsalarını rahatsız etmeye başladığı da belirtilen değerlendirmede, şöyle denildi 
     ''Petrol fiyatlarının bu hafta 50 doları aşması durumunda İMKB için tehdit edici bir unsur gündeme gelmiş olur. Hisse senedi yatırımcılarının dikkat etmesi gereken bir konu da IMF ile yapılacak olan yeni ekonomik program. 16 Eylül'de Türkiye'ye gelen IMF heyeti 2 Ekim'de IMF-Dünya Bankası yıllık toplantıları nedeniyle çalışmalara ara verdikten sonra ikinci tur görüşmeler için yeniden Türkiye'ye gelecek. Dokuzuncu ve onuncu gözden geçirmelerin kaldırılması nedeniyle 1,3 milyar dolarlık kredi yeni stand-by'a aktarılmıştır. Yeni kaynak kullanımını içermesi beklenen bu anlaşmanın yürürlüğe girmesi ile faizlerde düşüş yaşanacağını tahmin ediyoruz.'' Bu arada, piyasaların yakından izlediği diğer gelişmeleri de, 1 Ekim Cuma günü açıklanacak ihracat rakamları ile 3 Ekim Pazar günü açıklanacak enflasyon oranları teşkil edecek. 
     
</TEXT>
</DOC>
