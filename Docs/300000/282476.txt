<DOC>
<DOCNO> 282476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/soneko34.html </URL>
<DATE> 2004/10/22/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
THY, uzun bir aradan sonra ilk kargo uçağını aldı 
</HEADLINE>
<TEXT>

     Maliye Bakanı Kemal Unakıtan, Türkiye'nin 2-3 yıl içinde akla gelmeyecek noktalara geldiğini belirterek, ''Türkiye'nin nereden nereye geldiğinin temelinde Türk milleti yatar. Bunlar tamamen milletin başarısıdır'' dedi. 
     Maliye Bakanı Kemal Unakıtan, THY'nin uzun bir aradan sonra ilk kargo uçağını filosuna katması dolayısıyla THY Bakım Hangarı'nda düzenlenen törene katıldı. 
     Kargo uçağının hayırlı olmasını ve bunun daha da genişleyerek devam etmesini dileyen Unakıtan, ''THY özelleştirmek istediğimiz gözbebeğimiz bir kuruluşumuz'' diye konuştu. 
     Globalleşmiş ekonomide ve dünyada THY'nin devlet yapısı içinde kalmasına imkan ve ihtimal bulunmadığını kaydeden Unakıtan, şöyle dedi 
     ''THY'yi özelleştirirken, blok halinde satalım, birilerine verelim şeklinde düşünmüyoruz. Ama bu globalleşmiş ekonomide, dünyada artık THY'nin devlet yapısı içinde kalmasına imkan ve ihtimal yok. 
     Dolayısıyla biz karar verdik. THY hisselerini halka arz ediyoruz. Bundan sonra burası halka arzedilmek suretiyle özel bir statü kazanacak. Dinamik hale gelecek, daha kuvvetli hale gelecek, karar alma mekanizmaları çok daha hızlı çalışacak. 
     Özel sektör mantığı ve özel sektör dinamiği ile bir işletmenin çalışması lazım. Yoksa hantallaşmış devlet yapısı içinde bir işletmenin götürülmesi mümkün değildir. Eğer bir yeri geliştirmek istiyorsanız muhakkak özel sektör mantığına dayalı haline getirmeniz lazım. Onun için şimdi THY'nin biz özelleştirmesini halka arz suretiyle yapacağız.'' Türkiye'nin artık eski Türkiye olmadığını ve 2-3 yıl içinde akla gelmeyecek noktalara geldiğini anlatan Unakıtan, ''Çünkü Türk milleti dinamik bir millet. Türkiye'nin nerelerden nereye geldiğinin temelinde Türk milleti yatar. Bunlar tamamen milletin başarısıdır. Şimdi THY'nin de bu dinamik millete layık bir kuruluş olması lazım'' diye konuştu. 
     
     ''KARGO UÇAKLARINA ÇOK İHTİYAÇ VAR'' 
     Türkiye'nin ticaret hacminin 10 milyarlar düzeyinden 150 milyarlara ulaştığını ifade eden Unakıtan, bunun ülkeye daha fazla mal ve eşya gelmesi, ülkeden de daha fazla mal ve eşya gitmesi anlamına geldiğini söyledi. 
     Bunun da nakil vasıtalarıyla yapılacağını ifade eden Unakıtan, şöyle devam etti 
     ''Bunun için gelişen Türkiye'ye ayak uydurmak lazım. Türkiye'nin geleceğini düşünerek hesaplarımızı ona göre yapılım. Şimdiden çok memnunum, demek ki THY bu hesapları yapmış artık kargo uçaklarını filosuna katmış. Kargo uçaklarına Türkiye'de çok ihtiyaç var. THY ve ülke ekonomisine hayırlı olsun. Çünkü ihracatçılarımız ve ithalatçılarımız dört gözle bunları bekliyorlar. 
     Herkes planlarını yenilemek mecburiyetinde, AB'den müzakere tarihi almak için gün saymaya başladık. Birkaç yıl önce Türkiye ekonomik krizin eşiğindeydi ve tamamen uçurumun kenarına gelmişti. Ama Türk milletinin kararlılığı bunu nereden nereye getirdi. İşte THY de bundan sonra çok daha fazla gelişecek, çok daha fazla dünya üzerinde etkin taşımacı kuruluş olacak ve kendinden çok daha fazla dünyada bahsettirecek, bunu bilin.'' 
     
     THY ÇALIŞANLARINA... 
     Törende bulunan THY çalışanlarını da seslenen Unakıtan, şöyle dedi 
     ''Bundan dolayı da çalıştığınız firmayla gurur duyun, ona güvenin. Ama çalışmalarınızı da sakın ha devlette çalışır, memur gibi çalışmayın. Özel sektör zihnetiyle çalışmanız lazım. Öyle çalışırsanız buraya omuzlarınızla güç vereceksiniz. Hem THY hem burada çalışanlar kazanacak. Sakın yan gelip de para almanın peşine düşmeyin. Benden size nasihat, ne kadar fazla çalışırsanız o müessese o kadar fazla güçlenecek. Yakında bu müessese özel sektör staütüsünde olan bir müessese olacak. Kim çalışırsa onlar burada daha fazla yükselecek.'' THY Genel Müdürü Abdurraman Gündoğdu da yaptığı konuşmada, THY'nin uzun bir aradan sonra filosuna ilk kargo uçağını katmasından dolayı büyük gurur duyduğunu söyledi. 
     Kargo uçaklarının sayısını ilk etapta üçe, daha sonra altıya çıkarmayı hedeflediklerini kaydeden Gündoğdu, bunun THY'ye olduğu kadar, Türk ekonomisine de büyük katkı sağlayacağını ifade etti. 
     Türkiye'de havayolu ile yurtdışı bağlantılı olarak 250 bin ton kargo taşındığını belirten Gündoğdu, bunun yarısının THY ile yapıldığını anlattı. 
     Gündoğdu, ABD'den 50 aylığına kiralanan Airbus 310 tipi kargo uçağıyla ilk etapta Frankfurt, Maastrich, Londra, Tel Aviv, Almatı ve Delhi'ye tarifeli kargo seferleri düzenleneceğini söyledi. 
     Maliye Bakanı Kemal Unakıtan ve beraberindekiler daha sonra filoya yeni katılan kargo uçağının içini gezdi. 
     
</TEXT>
</DOC>
