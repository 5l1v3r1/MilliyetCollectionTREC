<DOC>
<DOCNO> 294698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun01.html </URL>
<DATE> 2004/12/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
CSIS Türkiye Raporu AB'den çıkacak olumsuz karar ekonomiyi etkiler 
</HEADLINE>
<TEXT>

     Washington'daki düşünce kuruluşu Stratejik ve Uluslararası Etüdler Merkezi CSIS raporunda, Avrupa Birliği'nden 17 Aralık'ta çıkacak beklenmedik olumsuz bir kararın Türk ekonomisi üzerinde olumsuz sonuçları olabileceğine işaret edilirken, IMF ile stand-by müzakerelerini sonuçlandırmanın, ekonomik atmosferi dengeleyeceği belirtildi. 
     CSIS uzmanı Seda Çiftçi tarafından hazırlanan Türk ekonomisine ilişkin raporda, Avrupa Birliği'nin aralık zirvesinden gelecek olumsuz bir yanıtı Türk halkının sindirmesinin kolay olmayacağı ve bu durumun ekonomi üzerinde orta ve uzun vadede olumsuz sonuçları olacağı savunuldu. 
     Raporda, AB'den çıkacak beklenmedik bir olumsuz yanıt sonrası, Türkiye'nin her türlü ekonomik olasılıkla başa çıkacak güçte olduğu belirtilirken, IMF ile stand-by müzakerelerinin sonuçlandırılmasının, AB'den çıkacak olumsuz bir karara karşı oluşacak ekonomik ortamı dengeleyeceği yorumu yapıldı. 
     CSIS raporunda, Türkiye'nin niyet mektubunun yakında IMF'ye gönderilmesinin beklendiği, hatta bunun 17 Aralık'tan önce olabileceği ve yeni stand-by anlaşmasının, IMF İcra Direktörleri tarafından, 2005'in hemen başında onaylanabileceği belirtildi. 
     Raporda Türk hükümetinin, IMF ile yeni anlaşmayı tamamlamaya doğru ilerlerken bile dikkatini Avrupa Birliği liderlerine ve Türkiye'nin olumlu ekonomik görünümünü sürdürmesine yardım edecek bir formül bulma kabiliyetine yoğunlaştırmayı sürdürdüğü kaydedildi. 
     Raporda, Türkiye'deki olumlu ekonomik durumun, AKP hükümetinin, IMF'nin Türk ekonomisini uçurumun kıyısından kurtarmadaki yaşamsal rolünü kavraması ve IMF destekli programı uygulamayı sürdürmesi sayesinde elde edildiği yorumu yapıldı. 
     Türkiye'nin AB ile ilişkilerinin, bu ay gerçekleşecek AB zirvesine endeksli olduğu belirtilirken, Avrupa liderlerinin Türkiye ile ilgili kararının, kaçınılmaz olarak Türk piyasalarını etkileyeceği ve ülkenin ekonomik seçeneklerini yönlendireceği ifade edildi. 
     
</TEXT>
</DOC>
