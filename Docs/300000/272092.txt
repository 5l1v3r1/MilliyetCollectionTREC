<DOC>
<DOCNO> 272092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur12.html </URL>
<DATE> 2004/09/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Okullar hizmete hazır mı 
</HEADLINE>
<TEXT>

     Türkiye genelinde 14 milyon öğrencinin eğitim-öğretim gördüğü 60 bin okuldan sadece 7 ilköğretim okulu ile 4 lisenin TSE standartlarına göre Hizmet Yeterliliği Belgesi, 5 okulun ise Kalite Sistem Belgesi bulunuyor. 
     TSE Konya Bölge Müdürü Sancar Arık, AA muhabirine yaptığı açıklamada, okulların Türk Standartları Enstitüsü onayı alabilmesi için bazı şartları yerine getirmesinin zorunlu olduğuna dikkati çekti. 
     Öncelikle okulun sosyal, ekonomik ve sağlık kriterleri dikkate alınarak yoğun taşıt trafiğinden uzak olması, hapishane, kahvehane ve bar gibi çocukları olumsuz etkileyecek yerlere en az 200 metre uzaklıkta bulunması gerektiğini belirten Arık, TSE'li bir okulda dersliklerin en çok 40, sıraların iki kişilik olması, sigara içme odası ile her katta tuvalet olmasının zorunlu kılındığını ifade etti. 
     Arık, Hizmet Yeterlilik Belgesi olan okulda, görsel eğitim dershaneleri, iş-teknik atölyesi, spor, resim ve müzik salonu, fen bilimleri, yabancı dil ve bilgisayar laboratuvarının bulunması gerektiğini vurgulayarak, şunları söyledi 
     ''Tuvaletlerde her 20 kız ve 25 erkek öğrenci için bir kabin, her 15 erkek öğrenci için bir pisuar bulunmalıdır. Revirin okulun idari bölümünde ve spor yapılan yere yakın planlanması, tercihen bir hemşirenin tüm gün görev yapması gerekiyor. Derslik koridorları iyi havalandırılmalı, duvarlarda Türk büyüklerine ait resimler, haritalar, eğitici ve sanat değeri olan resimler, saat ve takvim ile okul gazetesi bulundurulmalıdır.'' 
     
     ISO 9001 KALİTE SİSTEM BELGESİ 
     Bir de okullar için ISO-9001 Kalite Sistem Belgesi'nin bulunduğunu dile getiren Arık, bunun bir anlamda uluslararası yönetim sistemi belgesi olarak da tanımlanabildiğini kaydetti. 
     Bu belgeyi almak isteyen okulların da yerine getirmesi gereken şartların bulunduğunu vurgulayan Arık, ''Okul, sürekli iyileşme gösterecek ve kendisine hedefler koyacak. Öğrencileri hangi noktaya ulaştırmak istediğini belirtip buna göre çalışacak. Kısacası A'dan Z'ye tüm kalite kriterlerini yerine getirerek, eğitim, öğretim ve yönetimde tam anlamıyla kalite yakalanacak'' dedi. 
     
     TÜRKİYE'DE BELGELİ OKUL SAYISI ÇOK AZ 
     Hafta başında 14 milyon öğrenci için ziller çalarken, ülke genelinde 36 bini ilköğretim yaklaşık 60 bin okuldan sadece 5'inde ISO 9001 Kalite Sistem Belgesi bulunuyor. Bu okullardan 3'ü lise, biri ilköğretim, diğeri ise ilköğretim ve lise eğitimi veriyor. 
     Öte yandan Türkiye'de eğitim-öğretime başlayan okullardan 7 ilköğretim okulu ve 4 lisenin TSE Hizmet Yeterlilik Belgesi bulunuyor. 
     TSE belgesi ilköğretim okullarından Diltaş, Esentepe, Gündoğdu, Konya'da eğitim-öğretim verirken, Ata İlköğretim Okulu İstanbul'da, Erkam İlköğretim Okulu Elazığ'da, Kenan Evren İlköğretim Okulu Muğla'da, Başkent Üniversitesi Gönen İlköğretim Okulu Adana'da bulunuyor. 
     TSE'li Eyüpoğlu Lisesi İstanbul'da, Orca Lisesi Ordu'da, Türkmen Lisesi Mersin'de ve Başkent Üniversitesi Gönen Lisesi ise Adana'da eğitim-öğretim veriyor. 
     
</TEXT>
</DOC>
