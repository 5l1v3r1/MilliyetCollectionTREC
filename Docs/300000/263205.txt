<DOC>
<DOCNO> 263205 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur18.html </URL>
<DATE> 2004/08/13/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bu araçtan sağ çıktı 
</HEADLINE>
<TEXT>

     Tacettin ÇEBİ ve Göktuğ MERAL - DÜZKÖY Trabzon DHA 
TRABZON'un Düzköy İlçesinde aşırı yağış nedeniyle yolun kayganlaşması sonucu meydana gelen trafik kazasında 300 metrelik şarampole yuvarlanan kamyonet hurda haline gelirken aracın sürücüsü Alaattin Aşık, kazayı hafif sıyrıklarla atlattı. 
     Kaza, Düzköy İlçesine bağlı Doğanköy beldesinde meydana geldi. 46 yaşındaki Alaattin Aşık adlı sürücü, 61 AC 135 plakalı boş kamyonetle giderken bölgede başlayan sağanak yağış nedeniyle kayganlaşan köy yolunda direksiyon hakimiyetini kaybetti. 
     Köy Hizmetleri'nde işçi olan sürücünün de dikkatsizliği sonucu şarampole yuvarlanan kamyonet, yaklaşık 300 metre yuvarlandıktan sonra fındık ağaçlarına çarptıktan sonra durabildi. 
     Tanınmaz hale gelen araçtan çevredekiler tarafından çıkarılan sürücü Aşık, Trabzon Numune Hastanesi kaldırıldı ve burada ilk müdahalesi yapıldı. Kazada hafif yaralandığı belirtilen Aşık'ın bilinci açıktı. 
     Ayakta tedavi edilerek öğle saatlerinde taburcu edilen şoförün kazada tamamen kullanılamaz hale gelerek hurda yığınına dönen araçtan sağ çıktığını gören jandarma ekibi de çevredekiler şaşkınlıklarını gizleyemedi. Numune Hastanesi'nde ayakta tedavi gören Alaattin Aşık'ın hastaneye gelen yakınları büyük sevinç yaşadı. 
     İlk tedavisi yapılan Aşık, sadece göğsünde bir ağrı olduğunu belirterek SSK Hastanesi'nde göğüs filmi çektirdi. Burada yapılan kontrollerde de önem arzedecek bir ezilme olmadığı açıklanırken 24 saat müşahade altında tutulacağı belirtildi. 
     Yol kayganlaştığı için kontrolü kaybettiğini belirten Aşık, "Araç yuvarlanırken sağa sola çarptığımı hatırlıyorum. Bilincim yerinde, kendimi iyi hissediyorum'' dedi. Numune Hastanesi Acil Servis doktorlarından Mustafa Bakkaloğlu da, ''Gerekli müdahaleyi yaptık, acil bir durumu olmadığı için taburcu oldu'' diye konuştu. 
     
</TEXT>
</DOC>
