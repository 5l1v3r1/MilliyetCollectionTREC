<DOC>
<DOCNO> 293211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonyas06.html </URL>
<DATE> 2004/11/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Plajda masaj servisi 
</HEADLINE>
<TEXT>

     Göksel YAPAR- Gökhan ÇALBAY DHA 

YAZDAN kalma günlerin yaşandığı Antalya'da tatil yapan turistler, masaj yaptırmak için plajı tercih ediyor. Hava sıcaklığının 16 derece, deniz suyu sıcaklığının 20 derecede olduğu turizm kentinde turistlere hizmette sınır tanımayan tesisler, masajı bile kumsala taşıdı. 
     Belek'teki Limak Atlantis Hotels Resort'da kalan turistler, Uzakdoğu esintisi olan bali ve thai masajını plaja serilen havlunun üzerinde yaptırıyor. Endonezya'dan gelen Ni Nyomon Daniati, kumsala uzanan üstsüz turistlere bali masajı yapıyor. Masaj malzemelerini plaja taşıyan Daniati, turistlere hizmet veriyor. Rahatlama sağlayan thai masajını ise otel görevlisi Rahmi Mutlu yapıyor. 
     Üç ayrı şekilde uygulanan ve lenf yollarındaki tıkanıklığını açmakta faydalı olduğu belirtilen bu masaj yöntemi turistlerin büyük ilgisini çekiyor. Kumsalda yürüyüş yapan tatilcilerin önünde yapılan masaj, dikkat topluyor. Kimileri kumsalda yürüyüş yaparken, bazı turistler de ilgiyle Uzakdoğu masajının yapılışını izliyor. 
     Otel yetkilileri, plajdaki Uzakdoğu masajına daha çok Rus ve Alman turistlerin ilgi gösterdiğini söyledi. Limak Atlantis Hotels Halkla İlişkiler Direktörü Aydan Çengel, "Güneşli havada kimse salona girip masaj yaptırmak istemiyordu. Biz de bu hizmeti plaja ve bahçeye taşıdık'' dedi. 
     
     Çukurova'da yazdan kalma günler 

     Yağışlı bir haftanın ardından yüzünü gösteren güneş, hafta sonunda Adanalılara yazdan kalma günler yaşattı. 
     Yurdun büyük bir bölümünde kar ve soğuk hava hayatı olumsuz etkilerken gölgede sıcaklığın 16 derece ölçüldüğü Adana'da halk güneşin keyfini çıkardı. Kendini parklara ve Seyhan Baraj Gölü kıyısındaki mesire yerlerine atanlar güneşlendi, piknik yaptı. 
     Atatürk Parkı'nda bir araya gelen 16- 18 yaşlarındaki gençler de bisikletleriyle gösteri yaptı. 2 saatlik gösteri sırasında akrobatik hareketler sergileyen gençler izleyenlere heyecanlı anlar yaşattı. Kendilerine Freeboys' adını veren grubun başkanı Çukurova Üniversitesi Ceyhan Meslek Yüksek Okulu Muhasebe Bölümü öğrencisi 18 yaşındaki Murat Özdemir, televizyonda izledikleri sıradışı sporlardan etkilendiklerini belirterek, "Yaptığımız spor tehlikeli ancak, bu şekilde stres atıyoruz'' dedi. 
     Bisiklet akrobatları, bisiklet üzerindeyken havaya sıçrama, tur denge, direksiyon üzerinden atlama, kaldırımlara çıkma, ters sürme, arka teker üzerindeyken direksiyon etrafında dönme, olduğun yerde 360 derece dönme gibi hareketler yaptı. 
     
</TEXT>
</DOC>
