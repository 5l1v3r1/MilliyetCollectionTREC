<DOC>
<DOCNO> 284137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur10.html </URL>
<DATE> 2004/10/28/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Minibüsçü, meslektaşını kaçırdı 
</HEADLINE>
<TEXT>

     DHA 

KAYSERİ'de aynı hatta çalışan arkadaşı 27 yaşındaki Mustafa Aras'ı park yüzünden çıkan tartışmanın ardından kaçırarak elini ayağını bağlayan minibüs şöförü 21 yaşındaki Gökhan Türkmen tutuklandı. 
     Fevzioğlu Mahallesi Horsana Çayırı Haydarbey Köşkü önündeki durakta, minibüs hattı kahyası İbrahim Erkan ile minibüs şoförleri Mustafa Aras ve Gökhan Türkmen arasında park etme yüzünden tartışma çıktı. Tartışmada kahya İbrahim Erkan ile şoför Mustafa Aras, iddiaya göre Gökhan Türkmen'i dövdü. 
     Dövülmeyi hazmedemeyen Gökhan Türkmen, döner ve ekmek bıçağıyla tehdit ettiği Mustafa Aras'ı kullanılmayan bir eve götürdü. Evde Mustafa Aras'ın ellerini ve ayaklarını bağlayan Gökhan Türkmen, bir vatandaşın olayı farkedip ihbar etmesi üzerine polis tarafından yakalandı. 
     Elleri ve ayakları bağlanan Aras kurtarılırken, bir döner bıçağı, bir ekmek bıçağı ve 7 metre iple yakalanan Türkmen gözaltına alındı. Amacının sadece korkutmak olduğunu söyleyen Türkmen çıkarıldığı mahkemece tutuklandı. 
     
</TEXT>
</DOC>
