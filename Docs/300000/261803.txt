<DOC>
<DOCNO> 261803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo18.html </URL>
<DATE> 2004/08/09/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Fenerbahçe, bir günlük izinden sonra çalışmalarını sürdürdü... 
</HEADLINE>
<TEXT>

     Fenerbahçe, Birinci Süper Lig'in ikinci haftasında kendi sahasında Samsunspor ile yapacağı maçın hazırlıklarına bir günlük aradan sonra devam etti. 
     Dün izin yapan futbolcular sabah saatlerinde Samandıra Tesisleri'nde bir araya gelerek günün ilk çalışmasını yaptılar. 
     Yaklaşık 1,5 saat süren antrenmanda teknik direktör Christoph Daum futbolculara istasyon çalışmasının ardından adam kaçırma ve pas çalışmaları yaptırdı. 
     Tesislerdeki salonda ağırlık çalışması yaptığı bildirilen Van Hooijdonk takımla antrenmana çıkmazken, sakatlıkları nedeniyle tedavileri süren Kemal ve Serhat da çalışmada yer almadı. Tedavisi süren Deniz ise fizyoterapist eşliğinde takımdan ayrı çalıştı. 
     
     ANTRENMANLAR BASINA KAPALI 
     Fenerbahçe, Samsunspor maçının hazırlıklarını bu akşam saatlerinde basına kapalı yapacağı günün ikinci çalışmasıyla sürdürecek. 
     Sarı-lacivertli ekibin yarın akşam yapacağı antrenmanın da basın mensuplarına kapalı olduğu bildirildi. 
     
</TEXT>
</DOC>
