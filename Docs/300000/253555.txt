<DOC>
<DOCNO> 253555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko06.html </URL>
<DATE> 2004/07/07/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
TPAO, Trabzon açıklarında petrol arıyor... 
</HEADLINE>
<TEXT>

     TPAO, RV Geolog Dmitry Nalivkin isimli gemi ile Trabzon'un Of ile Yomra İlçeleri arasını kapsayan kıyı şeridinde petrol ve doğalgaz arama çalışmasına başladı. 
     Türkiye Petrolleri Anonim Ortaklığı TPAO Karadeniz Bölgesi Denizler Bölge Sorumlusu Soner Özaydın'dan aldığı bilgiye göre, GD Nalivkin, bir ayı aşkın süreden beri Rize bloğunda petrol ve doğalgaz arama çalışması yapıyordu. 
     Bu kapsamda geminin Trabzon'un Of, Sürmene, Araklı Arsin ve Yomra ilçeleri kıyı şeridinde 500 metre açıktan kıyıya doğru sismik çalışmaya başladığını ifade eden Özaydın, şunları söyledi 
     ''GD Nalivkin, 6 gün boyunca, belirtilen alanda deniz tabanının altındaki katmanlarda petrol olup olmadığını belirlemek için sismik data çalışması yapacak. Toplanan numuneler gemide birtakım işlemlerden geçirildikten sonra TPAO Genel Müdürlüğü'ne gönderilecek. Burada yapılacak değerlendirmenin ardından hangi alanlarda sondaj yapılacağına karar verilecek.'' Özaydın, söz konusu blokta 12 mili kapsayan alanda yürütülen petrol ve doğalgaz arama çalışmasının 20 Temmuz'a kadar tamamlanmasının planlandığını kaydetti. 
     
     TPAO'NUN KARADENİZ'DEKİ ÇALIŞMALARI 

     Soner Özaydın, TPAO'nun petrol arama ve üretme çalışmalarını yıllarca başarıyla sürdürdüğünü belirterek, şunları kaydetti 
     ''TPAO, petrol ve doğalgaz arama ve üretme çalışmalarını hem yurt içi hem de yurt dışında başarıyla sürdürmektedir. TPAO, yurt içi faaliyet kapsamında Karadeniz'de 10-15 yıldır ciddi araştırmalar yapmaktadır. Bu araştırmalar, Karadeniz'in Türkiye karasularında 12 millik mesafe içi ve Karadeniz ekonomik sınırının Türkiye tarafında gerçekleştirilmektedir.'' Karadeniz'in büyük bir bölümünün petrol ve doğalgaz aranmasını güçleştirecek rekor derinliklerde olduğunu anlatan Özaydın, şöyle devam etti 
     ''Bu nedenle Karadeniz'in potansiyelinin ortaya konması gecikmiştir. Ancak TPAO, Karadeniz'in ekonomik sınırlarına kadar olan alanda gerek tek başına, gerekse uluslararası büyük petrol şirketleriyle yaptığı ortak yatırımlarla birtakım bloklardaki potansiyelin anlaşılması yolunda büyük aşama kaydetmiştir. 2004 ve 2005 yılları bu potansiyellerin bazılarının test edileceği yıllar olacaktır.'' GD Nalivkin adlı geminin, Doğu ve Batı Karadeniz'de yürüttüğü çalışma sonucu 12 bin 850 metre uzunluğunda bir alanda 159 adet iki boyutlu sismik etütle petrol ve doğalgaz aradığını anlatan Özaydın, ''Daha önceki çalışmalarla belirlenmiş yüksek potansiyelli alanların detaylandırılması ve henüz çalışılmamış alanların çalışılması amaçlarına yönelik bu araştırma, Karadeniz'de yapılan en büyük sismik çalışmalardan biri olacak'' dedi. 
     
     AKÇAKOCA AÇIKLARINDA İLK ARAMA SONDAJI, HAVA MUHALEFETİ NEDENİYLE ERTELENDİ 

     Öte yandan Batı Karadeniz'de üç yıldır sürdürülen petrol-doğalgaz aramaları çerçevesinde ilk arama kuyusu açılmasına ilişkin tören, hava muhalefeti nedeniyle ertelendi. 
     Enerji ve Tabii Kaynaklar Bakanı Hilmi Güler'in de katılacağı törenin önümüzdeki hafta yapılacağı bildirildi. 
     Türkiye Petrolleri A.O ile Madison Oil Turkey Inc'ın ortak yürüttüğü çalışmalar sonucunda Perşembe günü Akçakoca'nın 9 kilometre açığında ilk arama kuyusu delinmeye başlanacaktı. 
     Batı Karadeniz Bölgesi'nde ruhsatın yüzde 51'inin TPAO'ya ait olduğu sahada anlaşma gereği ilk kuyunun tamamlanmasına kadar operatörlüğü Madison Oil Turkey Inc. üstlendi ve sözleşmeler ile sondaj ameliyelerinin yürütülmesinden sorumlu olacak. Takip eden süreçte ise operatörlük TPAO'ya geçecek. 
     Sondaj operasyonu, Romanya bayraklı platform tarafından Madison ve TPAO'nun teknik personelinin denetiminde gerçekleşecek. 
     Operasyon sırasında, Ereğli Demir Çelik İşletmeleri'nin limanı kıyı üssü olarak kullanılacak ve platforma malzeme ve ekipman ikmali buradan yine Romanya bandıralı destek gemisi ile yapılacak. 
     Sondaj operasyonunun yaklaşık bir aylık sürede tamamlanacağı tahmin ediliyor. 
     Sondaj sonucunda umudun artması halinde rezerv tespit kuyuları açılacak. Rezervlerin ekonomik boyutta olması halinde de üretim kuyuları açılarak, tesisler kurulacak ve üretime geçilecek. 
     Oldukça riskli bir iş olan petrol ve doğalgaz aramalarında, bu kadar çabanın ardından şirketlerin, elleri boş bölgeyi terketmeleri de ihtimal dahilinde. 

     
</TEXT>
</DOC>
