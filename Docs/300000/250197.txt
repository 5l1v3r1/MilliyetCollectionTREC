<DOC>
<DOCNO> 250197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sondun30.html </URL>
<DATE> 2004/06/23/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
İnsan Hakları Talibanların kafasının kesilmesi savaş suçu... 
</HEADLINE>
<TEXT>

     İnsan Hakları İzleme Örgütü, Afgan askerlerinin 4 Talibanın kafasını kesmesinin savaş suçu olduğunu ve bunu yapan askerlerle komutanlarının yargılanması gerektiği görüşünü savundu. 
     Örgütün Afganistan temsilcisi John Sifton, tutsakların derhal idam edilmesinin Cenevre Sözleşmesi ve insan hakları yasasının ciddi ihlali olduğunu söyleyerek, ''Eğer bunların kafası kesildiyse bu çok ciddi bir olaydır. Uluslararası çatışmalarda yakalanan esirlerin öldürülmesi savaş suçudur'' dedi. 
     Olaydan sorumlu olan askerlerle komutanlarının tutuklanarak yargılanması gerektiğini belirten Sifton, Amerikan ya da koalisyon askerlerinin, Taliban karşıtı operasyonlarda genellikle olduğu gibi bölgede bulunuyor olması halinde, bu askerlerin de suçlamalara maruz kalabileceğini ifade etti. 
     Afganistan'ın Zabil bölgesindeki askeri birliğin komutanı Namatullah Tohi, ABD önderliğindeki yabancı birlikler için çalışan 1 Afgan çevirmenle 1 Afgan askerinin Taliban güçlerince kafaları kesilerek öldürülmelerinin ardından, Afgan hükümet birliklerinin de 4 Talibanı aynı şekilde öldürdüğünü açıklamıştı. 
     
</TEXT>
</DOC>
