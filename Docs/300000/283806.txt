<DOC>
<DOCNO> 283806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo13.html </URL>
<DATE> 2004/10/27/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
11 Altın Adam yarışmasına eylül ayında Galatasaray damgasını vurdu 
</HEADLINE>
<TEXT>

     Işık Sigortda Sponsorluğu'nda gerçekleştirilen ''11 Altın Adam Yarışması'' jüri toplantısı İstanbul'da yapılırken, 5., 6. ve 7. haftaların yer aldığı eylül ayı değerlendirmesine Galatasaray damgasını vurdu. 
     Kalyon Otel'de gerçekleştirilen 2004-2005 sezonu ikinci jüri toplantısına, Galatasaray Kulübü İkinci Başkanı Ergun Gürsoy, Galatasaray Teknik Direktörü Gheorghe Hagi, Galatasaraylı yıldız futbolcu Hakan Şükür, Futbol Federasyonu Başkan Vekili Şekip Mosturoğlu ve Merkez Hakem Kurulu MHK Eski Başkanı Bülent Yavuz onur konuğu olarak katılırken, Trabzonspor Başkanı Atay Aktuğ ile hakem Fırat Aydınus da ağustos ayı ödüllerini almak için hazır bulundu. 
     Jüri toplantısında, ayın yıldızı olarak Galatasaray'ın golcü futbolcusu Necati Ateş açıklanırken, sarı-kırmızılı kulüpten Özhan Canaydın 169 puanla ayın yöneticisi ve Gheorghe Hagi de 175 puanla ayın teknik direktörü seçildi. 
     Ayın yıldızı seçilen Necati'nin eylül ayı boyunca tüm gazetelerden en fazla yıldızı alan futbolcu olduğu ve bu kritere göre belirlendiği bildirildi. 
     Değerlendirmede, Fenerbahçe'nin Brezilyalı oyuncusu Marco Aurelio 173 puanla ayın futbolcusu, Cüneyt çakır ise 159 puanla ayın hakemi oldu. 
     Toplantıda ayrıca, 100. yılını kutlamaya hazırlanan Galatasaray'a, ''11 Altın Adam Yarışması''na en fazla oyuncu çıkaran kulüp olarak da özel bir ödül verildi ve bu ödülü kulüp ikinci başkanı Ergun Gürsoy aldı. 
     Diğer yandan, ağustos ayı değerlendirmesinde ayın yöneticisi seçilen Trabzonspor Başkanı Atay Aktuğ ile ayın hakemi seçilen Fırat Aydınus da ödüllerine bu toplantıda kavuşurken, ayın futbolcusu ödülünü alacağı açıklanan Fenerbahçeli Servet Çetin ise toplantıya katılmadı. 

     
</TEXT>
</DOC>
