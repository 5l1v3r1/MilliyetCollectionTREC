<DOC>
<DOCNO> 277286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonyas11.html </URL>
<DATE> 2004/10/04/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
İç giyimde beyazın hakimiyeti sona mı erecek 
</HEADLINE>
<TEXT>

     Kadınlara yönelik iç giyim ürünlerinde beyazın hakimiyetinin sona ereceği, renkli ve desenli ürünlerin moda olacağı bildirildi. 
     Batal Tekstil Yönetim Kurulu Başkanı ve modacı Burhanettin Batal, AA muhabirine yaptığı açıklamada, modanın merkezi olarak bilinen Fransa başta olmak üzere 30'u aşkın ülkeye iç giyim ürünleri ihraç ettiklerini, ancak Türkiye'de iç giyim ürünlerinin ''çamaşır'' olarak anılmasının, bu sektörde dünya modasının takip edilmesini engellediğini savundu. 
     Çamaşır sözcüğünün İngilizce'de ''yatak, çarşaf, yastık kılıfı veya gecelik'' gibi anlamlara gelen ''Laundry'' sözcüğünün karşılığı olduğunu, bu nedenle iç çamaşırı yerine ''İç giyim'' sözcüğünün kullanılması gerektiğini ifade eden Batal, Türkiye'de iç giyim modasının pek fazla gelişmediğini anlattı. 
     Türkiye'deki iç giyim sektöründe beyaz rengin hakimiyeti nedeniyle tasarımlarda tekdüzeliğin hakim olduğunu kaydeden Batal, şunları kaydetti 
     ''İç giyim ürünleri, özellikle kadınların aktif yaşamında önemli bir konuma sahiptir. İç giyim ürünlerinin sadece beyaz rengin hakimiyetinde tekdüzeliğe mahkum edilmesi, kadınların yaşamının da renklenmesini engellemektedir. Çünkü kadınlar, çocukluk çağından itibaren erkeklere göre renkliliğe, süse ve aksesuvarlara daha düşkündürler. Avrupa ülkelerinde bu konuda yapılan araştırmalar, kadınların renkli kişiliklerinin, renkli ve canlı iç giyim ürünleriyle tamamlanması gerektiğini ortaya koymuştur. Bu nedenle resmi kıyafet izlenimi veren beyaz ürünlerin modası yavaş yavaş rafa kaldırılıyor.'' 

     
</TEXT>
</DOC>
