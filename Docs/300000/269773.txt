<DOC>
<DOCNO> 269773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonsiy14.html </URL>
<DATE> 2004/09/07/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Memurlar en az yüzde 17 zam istiyor 
</HEADLINE>
<TEXT>

     Memur-Sen Genel Başkanı Ahmet Aksu, 2005 yılında memur maaşlarında en az yüzde 17 oranında artış istediklerini söyledi. 
     Memur-Sen, memur maaşlarında 2005 başından geçerli olacak artışı belirlemek üzere 15 Eylül'de başlayacak toplu görüşme öncesi, memur ve işçi konfederasyonları ile sivil toplum örgütlerini ziyaret ediyor. Memur-Sen Genel Başkanı Dr.Ahmet Aksu, Hak-İş Genel Başkanı Selim Uslu'yu ziyaretinde memurların hak ve özgürlüklerini koruyacaklarından kuşku duyulmaması gerektiğini söyledi. 
     Aksu, günün koşullarına uygun bir ücret istediklerini, yüzde 17'nin altında zammı kabul etmeyeceklerini ifade etti. 
     Hak-İş Genel Başkanı Selim Uslu ise sendikalar arasındaki rekabetin yanlış olduğunu ifade ederek, sendikasızlığın, işsizlik, yoksulluk gibi sıkıntıları beraberinde getirdiğini anlattı. Uslu, Memur Sendikaları Konfederasyonu'nun toplu görüşmelere katılıyor olmasından mutluluk duyduğunu ifade etti. 
     
</TEXT>
</DOC>
