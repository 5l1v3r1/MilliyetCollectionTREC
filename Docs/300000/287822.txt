<DOC>
<DOCNO> 287822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sontur08.html </URL>
<DATE> 2004/11/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Trenlerde bayram yoğunluğu .. 
</HEADLINE>
<TEXT>

     Ramazan Bayramı yaklaşırken, tatil süresi kısa olmasına karşın trenlerde yolcu yoğunluğu yaşanıyor. Trenlerin çoğunda doluluk oranı yüzde 100'ü aştı. 
     A.A muhabirinin TCDD Genel Müdürlüğü yetkililerinden aldığı bilgiye göre, bayram yaklaşırken, tatilini başka illerde geçirmek isteyenlerin trenlere olan ilgisi de arttı. 
     Pamukova ve Tavşancıl'daki tren kazalarının ardından önemli miktarda yolcu kaybeden TCDD'de, bayram tatilinin yaklaşmasıyla birlikte yolculardan gördüğü yoğun ilgi sonucu yüzler yeniden gülmeye başladı. 
     Ankara-Haydarpaşa ve Ankara-Basmane hattı başta olmak üzere tatilin başlayacağı Cuma gününden itibaren tren yolcularında büyük bir artış olması bekleniyor. 12 Kasım Cuma günü Haydarpaşa-Ankara seferini yapacak Başkent Ekspresi'nde 291 kapasite bulunmasına karşın daha bugünden 362 bilet satıldı ve doluluk oranı yüzde 124'e ulaştı. Aynı gün sefer yapacak Boğaziçi Ekspresi'nde doluluk oranı yüzde 158, Cumhuriyet Ekspresi'nde yüzde 152, Anadolu Ekspresi yüzde 106, Fatih Ekspresi yüzde 96'yı buldu. 
     Basmane İzmir -Ankara seferini yapacak Karesi Ekspresi yüzde 125, İzmir Mavi Ekspresi ise yüzde 97 doluluk oranını yakaladı. 
     Arife günü olan 13 Kasım Cumartesi de Boğaziçi Ekspresi'nin yüzde 113 doluluk oranıyla sefer yapması bekleniyor. Başkent Ekspresi yüzde 105, Cumhuriyet Ekspresi ise yüzde 92 doluluk oranına ulaşmış durumda. 
     Bayramın ilk ve ikinci günlerinde tren seferlerinin yüzde 100 doluluk oranlarına yakın yolcuyla yapılması tahmin edilirken, bayram tatilinin sonu olan 16 Kasım Salı günü yine yolcu izdihamı bekleniyor. Bayramın son günü için Haydarpaşa-Ankara seferini yapacak Başkent, Boğaziçi, Cumhuriyet Ekspresleri yüzde 100 doluluk oranlarını aşarken, diğer trenlerde de henüz tatil başlamadan biletlerin yarısından fazlası satıldı. 
     Doğu illerine sefer yapan, ancak biletleri bilgisayar ortamında satılmadığı için doluluk oranları izlenemeyen diğer trenlerde de doluluk oranının yüzde 100'lerin üzerinde olduğu belirtildi. 
     TCDD Genel Müdürlüğü, bayram tatili süresince oluşacak yolcu yoğunluğunda talebi karşılayabilmek için trenlere vagon ekliyor. 
     
</TEXT>
</DOC>
