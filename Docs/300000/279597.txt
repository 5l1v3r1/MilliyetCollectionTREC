<DOC>
<DOCNO> 279597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/guncel/gun05.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Bunun adı sansür' 
</HEADLINE>
<TEXT>


'Arena'nın yayınına verilen durdurulma kararını Uğur Dündar, "basın özgürlüğüne darbe" olarak nitelendirdi 

İSTANBUL Milliyet 

CNN Türk'te önceki akşam ekrana gelmesi beklenen Arena programının yayını, Büyükçekmece 1. Asliye Hukuk Mahkemesi'nce durduruldu. Beylikdüzü, Gürpınar, Yakuplu ve Esenyurt'ta yapılan arazi ve yapı yağmacılığını göz önüne serecek programın Genel Yönetmeni Uğur Dündar, "Bu karar bir sansürdür" dedi. 
Programın, 11 Ekim Pazartesi akşamı yayımlanacağı günler öncesinden duyuruldu. Ancak Gürpınar Belediye Başkanı Velittin Küçük'ün mahkemeye başvurusu üzerine programa, saat 18.30'da yayın durdurma kararı tebliğ edildi. Türkiye Gazeteciler Cemiyeti Lokali'nde dün basın toplantısı düzenleyen Dündar tepkisini şöyle dile getirdi "Yargıç Adil Gürbüz'ün haberin niteliğini bilmeden, sadece bir belediye başkanının başvurusuna dayanarak yayını durdurma kararı alması, bize göre maalesef bir sansürdür." 

En büyük yağma 
Dündar programda, tarihin en büyük arazi yağmacılığının gerçekleştiğine ilişkin kimseyi suçlamadan, somut olgulara dayanan iddialara yer verdiklerini anlattı. 
Türkiye Gazeteciler Cemiyeti Başkanı Orhan Erinç de, programa tedbir konularak yayının durdurulmasının sansür niteliğinde olduğunu dile getirdi. 


</TEXT>
</DOC>
