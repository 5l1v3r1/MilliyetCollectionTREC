<DOC>
<DOCNO> 272434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sontur27.html </URL>
<DATE> 2004/09/16/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Ercan Arıklı'nın ölümü... Otobüs şoförü 8'de 5 oranında kusurlu bulundu 
</HEADLINE>
<TEXT>

     Vatan Dergi Grubu Yönetim Kurulu Başkanı ve Vatan Gazetesi Yayın Kurulu üyesi Ercan Arıklı'ya çarparak ölümüne neden olduğu gerekçesiyle halk otobüsü şoförü Ramazan Aksu'nun yargılanmasına devam edildi. 
     Şişli 9. Asliye Ceza Mahkemesi'ndeki duruşmaya, tutuksuz yargılanan Ramazan Aksu katılmadı. 
     Duruşmada Mahkeme Hakimi, Adli Tıp Kurumu'ndan istenilen ve kusur oranlarını gösteren raporun mahkemeye ulaştığını belirtti. 
     Sanık Aksu'nun avukatı, raporu incelemek ve diyeceklerini bildirmek için süre talep etti. Sanık avukatına süre verilmesine hükmeden Mahkeme Hakimi duruşmayı erteledi. 
     
     ADLİ TIP RAPORU 

     Adli Tıp Kurumu Trafik İhtisas Dairesi Başkanvekili Günay Onbaşı, Trafik İhtisas Dairesi Uzmanı Prof. İrfan Yavaşlıol ve uzman Nedim Yüzügüllü tarafından hazırlanan raporda, sanık Aksu'nun, hızını emniyetle tedbir alabileceği seviyeye düşürmeden ve yayaya ilk geçiş hakkı verecek şekilde kontrollü seyretmeden olay yerine yaklaştığı, geç başvurduğu fren ve direksiyon tedbirlerinin çarpmayı önlemediği ve ağır kusurlu olduğu belirtildi. 
     Aynı raporda, yaya geçidini kullanarak yolun karşısına geçmekle birlikte, yaklaşan otobüsün hızını ve yakınlığını gözetmeden seyir yoluna kontrolsüzce girdiği ve kendi can güvenliğini koruyacak şekilde davranmadığı ileri sürülen Ercan Arıklı'nın da kusurlu olduğu ifade edildi. 
     Olay yerinde ilk geçiş hakkının yayaya ait olduğu vurgulanan raporda, bu nedenle yayanın kusurunun daha az olması gerektiği kaydedildi. 
     Daha önce hazırlanan bilirkişi raporunda, ''Gayrettepe otobüs durağının ön tarafında bir reklam panosu olduğunun ve bu panonun özellikle yayalar açısından görüşü engellediği için olayda 8'de 2 oranında kusurlu bulunduğunun'' ifade edildiği hatırlatılan raporda, bu tespit sırasında ise reklam panosunun kaldırıldığının anlaşıldığı belirtilerek, şöyle denildi 
     ''İETT Genel Müdürlüğü'nün 15 Ocak 2004 tarihli mahkemeye hitaben yazılmış yazı ve ekinde sunulan Gayrettepe otobüs durağını görüntüleyen fotoğrafa göre, sözkonuzu reklam panosu otobüs durağının yan cephesindedir ve kaldırımdan 1 metre geridedir. 
     Sözkonusu panonun görüş kısıtlama etkisi, pano olmaması, durakta yolcuların bulunması halinde de aşikar olarak ortaya çıkacağından, bu durumun olayın meydana gelişini ve kusur dağılımını etkiler niteliği bulunmamaktadır. 
     Yol şartına uygun olarak kurallara göre, yayalar araç yolunu kontrol edip, geçişi sırasında can güvenliğini koruyacak şekilde davranmakla, sürücüler de görüş mesafesine uygun olarak durak yanındaki yaya trafiği yoğun olan yaya geçidindeki yayalara ilk geçiş hakkı verecek şekilde kontrollü seyretmekle yükümlüdürler.'' Raporda, Ramazan Aksu'nun 8'de 5, Ercan Arıklı'nın ise 8'de 3 oranında kusurlu olduğu yönünde kanaat bildirildi. 
     
     İDDİANAME 

     Şişli Cumhuriyet Başsavcılığı'nca hazırlanan iddianamede, Sarıgazi-Mecidiyeköy hattında çalışan Ramazan Aksu yönetimindeki 34 AC 1552 plakalı halk otobüsünün, 3 Haziran 2003 tarihinde Mecidiyeköy'de yolun karşısına geçmeye çalışan Ercan Arıklı'ya çarparak ölümüne neden olduğu belirtiliyor. 
     İddianamede, Aksu'nun, ''tedbirsizlik ve dikkatsizlik sonucu ölüme sebebiyet vermek'' suçundan, TCK'nın 455. maddesinin 1. fıkrası uyarınca 2 ile 5 yıl arasında hapis cezasına çarptırılması isteniyor. 
     
</TEXT>
</DOC>
