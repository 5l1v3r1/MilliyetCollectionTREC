<DOC>
<DOCNO> 273262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/spor/spo15.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ENKA farkı 

İSPANYA'NIN başkenti Madrid'de yapılan Gençler Avrupa Kulüpler B Kategorisi Atletizm Yarışmaları'nda, ENKA Spor Kulübü 5 altın, 3 gümüş, 6 bronz madalya alarak genç erkeklerde Avrupa Şampiyonu oldu. Bu başarısı sonucu A Grubu'na yükselen ENKA, gelecek yıl genç erkeklerde Avrupa'nın en iyi 7 takımıyla mücadele edecek. 

Madalya bereketi 

DÜNYA Kick Boks Şampiyonası'nda 5 altın, 7 gümüş ve 23 bronz madalya kazanan Milli Takım dün İstanbul'a döndü. İsviçre'nin Basel kentinde 92 ülkeden 2 bin 500 sporcunun katıldığı şampiyonada sporcularımız ilk üç arasına girdi. 

Özberk'e veda 

KONYASPOR, 3 - 3'lük Akçabaat Sebat beraberliğinin ardından Teknik Direktör Sakıp Özberk ile yollarını ayırma kararı aldı. Basın sözcüsü Sefa Ortaç, "Karşılıklı sözleşmeyi fesh ettik. Artık birlikte devam edemeyeceğiz" dedi. 

Son gülen Solberg 

DÜNYA Ralli Şampiyonası'nın 12. ayağı olan İngiltere Rallisi'nde Peter Solberg, Citroen'in şampiyona lideri Sebastien Loeb'i son etapta yakalayarak mutlu sona ulaştı. Subaru pilotu, finişi rakibinden 6.3 saniye önde geçerek Ada'da üst üste üçüncü zaferini elde etti. Üçüncü ise ise Ford'tan Markko Martin oldu. 

Kobal'ın mutlu günü 

MİLLİYET Spor Servisi'nin Fenerbahçe muhabiri Yusuf Kobal önceki gece hayatını Hülya Yılmaz ile birleştirdi. Antalya Falez Otel'de düzenlenen düğün törenine spor dünyasından birçok isim katıldı. Milliyet, Kobal çiftine mutluluklar diler. 


</TEXT>
</DOC>
