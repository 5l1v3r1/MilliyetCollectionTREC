<DOC>
<DOCNO> 295333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sontur61.html </URL>
<DATE> 2004/12/06/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Lise öğrencilerinin kaçırılarak dövüldüğü iddiası... 
</HEADLINE>
<TEXT>

     Muğla'nın Bodrum İlçesi'nde, 2 öğrencinin kaçırılıp dövüldükten sonra serbest bırakıldığı iddia edildi. 
     Turgutreis Turizm Meslek Lisesi'nde okuyan öğrencilerden N.Ş.K'nın 17 babası Hüseyin K, İnsan Hakları Derneği Bodrum Temsilcisi Ayhan Karahan ile Bodrum Kaymakamlığı önünde bir basın açıklaması yaptı. 
     Hüseyin K, oğlu N.Ş.K. ile arkadaşı A.K'nın 16 2 Aralık Perşembe günü, Turgutreis Turizm Meslek Lisesi önünden, ''kendilerini ülkücü olarak adlandıran kişiler tarafından kaçırılarak, dövüldüğünü ve 4 saat boyunca fiziki ve psikolojik işkencelere maruz bırakıldığını'' öne sürdü. 
     Bodrum Devlet Hastanesi'nin, A.K'ye ve N.Ş.K'ye 3 günlük ''iş göremez'' raporu verdiğini belirten Hüseyin K, olayla ilgili Cumhuriyet Başsavcılığı ile Bodrum Kaymakamlığı'na suç duyurusunda bulunduğunu kaydetti. 
     Hüseyin K'nın vekili Avukat Ahmet Aksüt ise olayla ilgili jandarma tarafından 6 kişinin ifadesinin alındığını bildiklerini belirterek, ''Yalnızca darp olayı gibi görülüyor. Oysa kaçırılma da söz konusu. Diğer öğrencinin psikolojik sorun yaşadığını öğrendik. Konunun takipçisi olacağız'' dedi. 
     Bodrum Kaymakamı Osman Ekşi, AA muhabirine yaptığı açıklamada gençlerin aralarında kavga ettiğini, kaçırılmanın söz konusu olmadığını ifade etti. 
     Öte yandan, Bodrum Ülkü Ocakları Başkanı Engin Galipoğlu, olayla ilgileri olmadığını ve belirli bir grubun kendilerine karşı karalama kampanyası yürüttüğünü ileri sürdü. 
     
</TEXT>
</DOC>
