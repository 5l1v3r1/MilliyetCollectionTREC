<DOC>
<DOCNO> 254650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonyas04.html </URL>
<DATE> 2004/07/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Turizm sektörü umut vaat ediyor... 
</HEADLINE>
<TEXT>

     Dünya Turizm Örgütü'nün tahminlerine göre, Türkiye 2020 yılında 27 milyon turist çekecek ve 19.8 milyar dolar da turizm geliri elde edebilecek. 
     Vakıfbank'ın Turizm Sektör Raporu'nda yer alan Dünya Turizm Örgütü'nün Türkiye tahminlerine göre, Türkiye turizminde bu yıldan itibaren son derece önemli gelişmeler yaşanacak. 
     Örgütün tahminlerine göre, Türkiye 2010 yılında 17.1 ve 2020 yılında da 27 milyon turist çekecek. Turizm geliri ve turist sayısı arasındaki oran aynı düzeyini korursa Türkiye, 2010 yılında 12.5 milyar dolar ve 2020 yılında da 19.8 milyar dolar turizm geliri elde edebilecek. 
     Raporda Türkiye'deki turizm sektörü yetkililerinin yaptığı tahminlere göre ise geçen sene 14 milyonun üzerinde turist ağırlayan Türkiye'ye, bu yıl 16 milyon turistin gelmesi bekleniyor. Turist sayısındaki artışa paralel 2003 yılında 9.7 milyar dolar düzeyinde gerçekleşen turizm gelirlerinin bu sene 11 milyar doları aşacağı tahmin ediliyor. 
     
     DİĞER SEKTÖRLERE DE GELİR YARATIYOR 
     Vakıfbank raporunda, turizm sektörünün, turislerin yaptığı harcamalarla iç piyasayı önemli oranlarda canlandırdığına da işaret edildi. 
     Rapora göre turizmden elde edilen gelirin ortalama olarak yüzde 27'si turlara, yüzde 23'ü konaklama tesislerine, yüzde 10'u restoran-cafelere, yüzde 10'u giyim-ayakkabı firmalarına, yüzde 10'u hediyelik eşya, kuyumcu, halı-kilim firmalarına, geri kalanı da tütün, eğlence-kültür, oto kiralama gibi hizmetleri sağlayanlara kalıyor. 
     Diğer yandan turizm konaklama tesislerinin hizmet girdilerinin yaklaşık yüzde 10-12'sini et ve ürünleri, yüzde 8'ini alkollü içecekler, yüzde 5'ini sebze meyve, yüzde 4'ünü temizlik malzemeleri, kalanını da karayolu taşımacılığı, sağlık, elektrik, perakende ticaret, süt ürünleri, şekerleme ve benzeri oluşturuyor. 2004 yılında turistik tesislerin bu girdiler karşılığında 2.7 milyar dolarlık harcama yapması ve dolayısıyla yardımcı sektörlere bu miktarda gelir yaratması bekleniyor. 
     Gelir yaratmanın yanı sıra istihdam yaratma hususunda da son derece önemli bir fonksiyonunun olduğunun vurgulandığı raporda, 2004 sezonunda yaklaşık 15 bin kişiye daha yeni iş olanağı doğacağı tahmin ediliyor. 
     
     YENİDEN YAPILANMA DEVAM ETMELİ 
     Raporda, Türk turizminin göstermiş olduğu gelişmeye paralel, gelir açısından da tatmin edici düzeye gelmesi için yeniden yapılanmanın sürdürülmesi gerektiği vurguulandı. 
     Türkiye'nin turizmdeki başarısının, uluslararası pazarlardaki rekabet gücüne bağlı olduğunun ifade edildiği raporda, bu nedenle yeni pazarlara açılmak için pazarlama kesiminin desteklenmesi, uluslararası pazarlardaki gelişmeler izlenerek politika oluşturulması, turizmin 12 aya yayılması konusunda somut adımlar atılması, başta havaalanları olmak üzere altyapı sorunlarının çözümü için gerçekçi bir planlama yapılarak turizme ''öncelikli sektör'' statüsü tanınması gerektiği de ifade edildi. 
     
     DÜNYA'DA 2004 YILI 
     Öte yandan rapora göre 2004 yılı, dünyada da turizm sektörü açısından oldukça iyi geçecek. Özellikle Japonya, ABD ve Batı Avrupa ekonomisinde olacak canlanma, turizm sektörüne de yansıyacak. 
     2020 yılına yönelik tahminlerde ise uluslararası turizm hareketlerine katılan kişi sayısının 1.6 milyara ve turizm gelirlerinin de 2 trilyon dolara ulaşması bekleniyor. Yükselen refah düzeyine paralel olarak, seyahate ayrılan gelirin ve ulaşım olanaklarının artması ile büyüyen turizm pastasından en yüksek payı almak için turist çeken ülkeler arasındaki rekabetin artacağı öngörülüyor. 
     
</TEXT>
</DOC>
