<DOC>
<DOCNO> 268607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/guncel/gun14.html </URL>
<DATE> 2004/09/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoföre 4.5 saat sınırı 
</HEADLINE>
<TEXT>


Trafik Yönetmeliği'nde yapılan değişikliğe göre devamlı olarak araç kullanma süresi 4.5 saate indirildi. 1 günde ise en fazla 9 saat direksiyon başında kalınacak 

ANKARA Milliyet 

Karayolları Trafik Yönetmeliği'nde yapılan değişiklikle sürücülerin araç kullanma ve dinlenme sürelerine uyma mecburiyetiyle denetleme esasları yeniden belirlendi. Sürücülerin araç kullanma süresi beş saatten 4.5 saate indirildi. 
Resmi Gazete'de yayımlanarak yürürlüğe giren yönetmelikle, sürücülerin dinlenme süreleri ve haftalık izinleri ayrıntılı olarak düzenlenerek, takograf kayıtlarının muhafazasına ilişkin yeni hükümler getirildi. Devamlı olarak araç kullanma süresi 5 saatten 4.5 saate indirilen sürücüler, önceki yönetmelikte olduğu gibi 24 saat içinde toplam 9 saatten fazla araç kullanamayacak. Yönetmeliğe göre diğer uygulamalar da şöyle olacak 

Bir gün hafta tatili 
Şoförler en fazla altı gün araç kullanma süresinden sonra bir gün hafta tatili yapacak. Düzenli seferler haricindeki uluslararası yolcu taşımacılığı söz konusu olduğunda şoförler 12 gün süreyle çalışacak, ancak araç kullanma süresinden sonra iki günlük hafta tatilini yapabilecek.Birleşik 2 hafta içinde toplam araç kullanma süresi 90 saati aşmayacak. Şoförler her 24 saat içerisinde 11 saat dinlenecek. Bu süre biri en az 8 saat kesintisiz olmak üzere iki veya üç ayrı süre halinde kullanılabilecek. Böylece günlük dinlenme süresi 12 saate çıkarılacak.Yük ve yolcu taşıması yapan araç işletenleri ile bu araçları sürenler araçlara ait takograf kayıtlarını 1 ay süreyle araçlarda bulunduracak. Araç işletenler kayıtları 5 yıl süreyle muhafaza edecek. 

</TEXT>
</DOC>
