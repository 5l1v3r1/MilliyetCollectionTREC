<DOC>
<DOCNO> 258891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/guncel/gun03.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ambargo gibi' 
</HEADLINE>
<TEXT>


Olağanüstü toplanan KKTC Meclisi, YÖK'ün kararını görüştü. CTP Genel Sekreteri, açıklamasında "Nefes borumuzu kesmeyin" dedi 

SEFA KARAHASAN Lefkoşa 

KKTC, Yükseköğretim Kurulu'nun YÖK Kıbrıs üniversitelerinde öğrenim görmek isteyen TC uyruklu öğrencilerin, sadece ÖSYM tarafından merkezi olarak yerleştirilmesini öngören kararına tepki gösterdi. 
Olağanüstü toplanan KKTC Cumhuriyet Meclisi, YÖK'ün KKTC üniversitelerine ön kayıtla öğrenci alınmasını engelleyen kararını görüştü. KKTC Milli Eğitim Bakanı Erbil Akbil, kararın ambargo olarak değerlendirildiğini söyledi. 

'Gelecek yıla bırakılsın' 
Akbil, kararın, "Türkiye'deki vakıf üniversitelerinin şik yeti ve üniversitelerin kontenjan dışı öğrenci aldığı iddiaları üzerine alındığının" söylendiğini kaydetti. Ambargolarla mücadele eden ülkesini sadece Ankara'nın tanıdığını anımsatan Akbil, KKTC üniversitelerinin kapasitesinin yüzde 70'ini Türkiye'den gelen öğrencilerin oluşturduğunu kaydetti. Akbil, Türkiye'den bu yıl en iyimser tahminle yüzde 37 dolayında öğrenci geleceğini söyledi. YÖK'e gönderdiği yazıyı da okuyan Akbil, ön kayıt olmadan bölümlerin dolmayacağını vurguladı. Akbil, Milli Eğitim Bakanı Hüseyin Çelik'in konuyu pazartesi günü Bakanlar Kurulu'nda gündeme getireceğini söylediğini aktardı. 
Cumhuriyetçi Türk Partisi CTP Genel Sekreteri Ferdi Sabit Soyer de, sorunun Türkiye'deki özel üniversitelerin KKTC üniversiteleriyle rekabete girişmesinden kaynaklandığını söyledi. Üniversitelerin KKTC'nin "nefes borusu" olduğunu savunan Soyer, YÖK'ün kararını hasmane bir tutum olarak değerlendirdi. KKTC Meclisi'ndeki konuşmalarda, zamansız bulunan kararın bu yıl uygulanmaması istendi. Danışma Kurulu'nun kararı oybirliğiyle onaylandı, "YÖK'ün son kararıyla ilgili karar önerisini görüşmek üzere" bir komite kuruldu. KKTC Başbakan Yardımcısı Serdar Denktaş, uygulamanın gelecek yıla bırakılması gerektiğini söyledi. 


</TEXT>
</DOC>
