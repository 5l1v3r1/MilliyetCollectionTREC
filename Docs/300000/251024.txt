<DOC>
<DOCNO> 251024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/spor/axspo01.html </URL>
<DATE> 2004/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Loeb zirveye kuruldu 
</HEADLINE>
<TEXT>


Dünya Ralli Şampiyonası'nın Türkiye randevusunda ilk ayağın galibi Citroen pilotu Sebastien Loeb oldu. Lideri, Peugeot'dan Marcus Gronholm yakın takibe alırken, Solberg ve Sainz üçüncülük için kapışıyor 

FUAT ERCAN MURAT AĞCA 

Antalya 


Mücadele kızıştı 
TÜRKİYE Rallisi'nde mücadele dün yapılan yedi özel etapla kızışırken, Citroen'in şampiyona lideri pilotu Sebastien Loeb ile Peugeot'dan Marcus Gronholm arasında müthiş çekişme nefesleri kesti. Yarışa hızlı bir giriş yapan Loeb, günün ilk iki özel etabı olan Phaselis 1 ve Silyon 1'de en iyi zamanları elde ederken, Fransız pilotu Grönholm adeta yakın takibe aldı. Bu etaplarda Gronholm'ün peşini bırakmayan Subaru'dan Petter Solberg ise sorun yaşadığı 4. etapta yavaşlayınca aradaki fark açıldı. 

Yazıcı onuncu sırada 
PEUGEOT'NUN toprak ralli ustası Harri Rovanpera ise difransiyel sorunuyla başladığı rallide 4. etapta yaptığı "best time" ile toparlandı. Loeb daha sonraki etaplarda temkinli bir yarış çıkararak liderliğini sürdürürken, Gronholm'ün 7.5 saniye önünde ilk ayağı lider tamamladı. Carlos Sainz da 5. etaptaki en iyi zamanıyla üçüncülük için Solberg'i zorlamaya başladı. Türk ekipler arasında en iyi dereceyi Ford Opet pilotu Serkan Yazıcı elde etti. Focus WRC ile güne 12. sırada başlayan Yazıcı, Gilles Panizzi'nin kalması, Markko Martin'in altıncı etapta mekanik arızayla zaman kaybetmesi sonrası 10. sıraya yükseldi. 

Seyirci etabı coşturdu 
AKDENİZ Üniversitesi Kampüsü'ndeki Castrol Özel Seyirci Etabı'nda yine büyük bir heyecan yaşandı. Tribünleri dolduran binlerce rallisever, gün boyunca Toros Dağları eteklerinde kıyasıya mücadele eden dünyaca ünlü rallicileri bu kez çift kalkışlı özel etapta bir kez daha yakından izleme fırsatını yakaladılar. Rallinin bugün başlayacak ikinci ayağında ekipler, Perge 1, Kumluca 1, Perge 2, Kumluca 2, Chimera ve Kemer 2 olmak üzere altı uzun etapta mücadeleye devam edecek. 

Işık'ın şansı yok 

Kötü başlangıç 
TÜRKİYE Ralli Şampiyonası'nın ilk ayağı olan Ege Rallisi'nde aracı yoldan çıkınca sakatlanan ve parkurlardan uzun süre ayrı kalan Fiat Abarth Motorsport'un tecrübeli pilotu Volkan Işık, Türkiye Rallisi'ne de şanssız bir başlangıç yaptı. İkinci günün ilk etabı Phaselis 1'i başarıyla tamamlayan Işık, ikinci etap Silyon 1'de direksiyon pompası ve frenlerinde meydana gelen arıza sonrası servis alanına güçlükle ulaşabildi. 

Geçen yılın tekrarı 
PEŞ peşe gelen bu problemler nedeniyle klasmanda gerilere düşen Işık, bir dakika geç cezası da alınca, sakatlığı nedeniyle kaçırdığı Pirelli Rallisi'nin ardından Türkiye Şampiyonası'nın önemli ayağı Türkiye Rallisi'nde de hayal kırıklığı yaşadı. Işık geçen yıl da bu ralli sırasında aracında sorun yaşamış, ancak üç tekerlek üzerinde de olsa finişe ulaşmayı başarmıştı. 

Dökülen dökülene 
DÜNYA Şampiyonası'nın Kıbrıs ve Yunanistan ayakları sonrası üst üste koşulan üçüncü zorlu toprak rallisi olan Türkiye Rallisi'nde henüz ilk günde birçok ekip yarış dışı kaldı. Özellikle Türk ekiplerin kırıcı etaplarda oldukça zorlandığı rallide ilk dört özel etap sonunda parkura veda eden ekip sayısı 21'i buldu. Mitsubishi pilotu Gilles Panizzi elektrik arızasıyla üçüncü etapta havlu attı. 
PEUGEOT 206 WRC ile yarışan İsveçli Carlsson ikinci özel etapta takla atarken, İngiliz Meeke ve İtalyan Tabaton da parkur dışına çıktılar. İngiliz bayan pilot Barratt, Fransız Biasion, İtalyan Betti, Alam, Scorcioni, Fin Latvala, Alman Weiss ve Belçikalı Cols çeşitli arızalarla yarışı terk ettiler. Mehmet Besler, İbrahim Okyan, Burhan Kuru, Tarık Öktem, Ahmet Hasbay, Celal Gülerhan, Ahmet Burkay ve Hasan Özseyhan da ilk gün yarışa veda ettiler. 

Ralli'de yas var 

Mekaniker öldü 
TÜRKİYE Rallisi'nde dün yaşanan kaza moralleri bozdu. Kemer'den ikinci günün ilk özel etabı olan Phaselis 1'e giden yolda, parkur yakınlarında meydana gelen trafik kazasında İngiliz pilot Alister Ginley'in İrlandalı mekanikeri Alan Bingley yaşamını yitirdi. Bingley'in yanındaki diğer kişi ise yaralı olarak kurtuldu. 

Ekip çekildi 
T44ADR plakalı aracıyla yoldan çıkarak takla atan Bingley olay yerinde hayatını kaybetti. Ölüm haberi İngiliz ekibinde şok etkisi yaratırken genel klasmanda 14. durumdaki Ginley, 3. özel etap sonrası yarıştan çekildi. Kaza nedeniyle yolun kapanması sonucu, 2.özel etap Phaselis 1 bir süre durduruldu. 

Talihsiz Akdilek 
HYUNDAİ Assan Motorsports Takımı sürücüsü Murat Akdilek'in talihsizlikleri bitmiyor. Efes Pilsen Süper Seyirci Etabı'nda parkur dışına düşen ve kolundan sakatlanarak yarıştan çekilen Akdilek, bu sezon üçüncü kez aynı sonu yaşadı. Şanssız pilot, Türkiye Rallisi'nin önceki ayakları olan Ege ve Pirelli rallilerinde de geçirdiği kazalarla finiş görememişti. Akdilek'in takım arkadaşı Ender Alkoçlar da dün yarış dışı kalınca Hyundai Assan ekibi henüz ilk günde ralliye veda etti. 

Estonyalılar'dan Martin'e destek 
FORD takımından Estonyalı Markko Martin'i hayranları Toroslar'da da yalnız bırakmadı. Estonya'dan gelen bir grup rallisever, ellerinde bayraklarla etaplarda Martin'e destek verdi. Kemer'deki sıcak havadan da faydalanan grup, hem ralli izledi, hem de bol bol güneşlendi. 

Solberg Çok eğleniyorum 

Pist farketmiyor 
SUBARU'NUN son dünya şampiyonu Petter Solberg, her türlü koşulda ralli yapmanın kendisini çok eğlendirdiğini söyledi. Norveçli olmasına rağmen kar üzerinde olduğu kadar toprak ve asfaltta da yarışmaktan büyük keyif aldığını belirten Solberg, "Türkiye'nin Dünya Şampiyonası'na dahil olması beni sevindiriyor. Türk insanı da çok cana yakın ve yardımsever. Umarım bu ralli daha uzun yıllar takvimde kalmaya devam eder" dedi. 

Hedef ilk üç 
BU sezon da şampiyonluğu kimseye kaptırmak istemediğini söyleyen Solberg, Yunanistan'da kazandığı yarışa benzer özellikler taşıyan Türkiye'deki sınavdan da başarıyla çıkacağını iddia etti. Hedefinin üst üste ikinci toprak rallisini kazanarak liderliği ele geçirmek olduğunu vurgulayan Norveçli yıldız, "Ancak kazanamazsam da ilk üç sırada kalmayı başarıp klasmanda zirve yarışından kopmamayı düşünüyorum" ifadelerini kullandı. 

Grup N'de "Dinç" lider 
TÜRKİYE Şampiyonası'na da 1.5 katsayı üzerinden puan veren 2.Türkiye Rallisi'nin Grup N klasmanında ilk günü Atölye Kazaz ekibinden Hakan Dinç lider tamamladı. Subaru Impreza ile yarışan Dinç'i, Birleşik Arap Emirlikleri'nden Al - Qassimi Khalid izledi. Mitsubishi Lancer EVO 6 kullanan Vedat Diker üçüncü sırada yer alırken, yine Atölye Kazaz'dan Mustafa Bayraktar Subaru Impreza'sıyla dördüncü oldu. 





</TEXT>
</DOC>
