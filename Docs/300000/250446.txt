<DOC>
<DOCNO> 250446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/spor/yguven.html </URL>
<DATE> 2004/06/24/ </DATE>
<TIME>  </TIME>
<AUTHOR> Ercan GÜVEN  </AUTHOR>
<HEADLINE>
Galatasaray'da 'höt-zöt' devri 
</HEADLINE>
<TEXT>



Bir kulüp, "işler kötü gittiği için" mi gazetecilerle kavga eder, "gazetecilerle kavgalı olduğu için" mi işleri kötü gider .. Bu soru yumurta ve tavuk bilmecesine benzese de, bir kulüpte işlerin kötü gittiğini anlamanın yolu, onun medya ile ilişkilerine bakmaktır. Ne kadar kavga o kadar fukara... Ne kadar yasak, o kadar tepetaklak. 
Gerilimle geriye... Bunalımla buram buram yanık kokusu... Didişme ile dibe doğru. 
Bugüne kadar hiçbir kulüp görülmemiştir ki, yöneticileri basın mensuplarını tersleyerek, onları müfteri ilan ederek, basına karşı basın toplantıları düzenleyerek kucaklasın hedefi. Fenerbahçe istisna. Beşiktaş arıza yapmasa, görürdünüz bu seneki formatı. 
Demem şu ki, Allah, Galatasaray'ın sonunu hayreylesin. Belki de tarihinin en kibar, en centilmen başkanlarından biri olan sayın Özhan Canaydın'ın şapkası altında, adım adım ilerlediği "höt-zöt devri", daha lig başlamadan, yüzüncü yılın geride kalan 99 yıldan yüz kat daha zor olacağını belgeliyor sanki. 
Niye kızıyorlar Galatasaray övünülecek bir transfer yaptı da gazeteciler mi övmedi. 

Düşman kardeşler 
Konu vergi borçları oldu mu, kardeşlik destanları yazan üç büyüklerin saygın yöneticileri, bir iki ufak transfer çalımıyla yine birbirlerine girdi. 
Acaba ben yanlış mı hatırlıyorum Futbol Yasası'na göre, taraftarları birbirlerine düşürmek suç değil miydi 
Yönetici kim .. Camianın "harek t planlayıcısı" değil mi 
İmam hapşırmıyor, mikrop saçıyor. 
Sezon başlar, derbiler gelir, aynı şahısları vilayetteki fotoğraf karesinde görürüz yine. Demeçler belli "Ezeli rekabet, ebedi dostluk." 
Herkes de kerizdi .. 

Biz çok 'özel'iz .. 

Türkiye "güzel" olduğu kadar "özel" bir ülke. Siyasetten spora her şeyde... "Başbakan'a dürüm sarmak" ile "teknik direktöre sarmak" arasında sarkaçlanan yüksek volümlü bir arabesk içindeyiz hepimiz. Bu nedenle kimse "benim hocam iyidir" diye erinmesin .. 
Erinip de kendini gaza getirmesin. Getirip de "yazık oldu dağ gibi adama" diye yerinmesin sonunda. 
Burası Türkiye... Burada ithal teknik direktörün ithal uskumrudan farkı yoktur ve hocalar mevsimine göre ya denizler tanrısı diye tapılır, ya da kendini ızgarada bulur. 

Örnek çoktur. Benim hafızam, bir hakettiği itibarı gören, daha sonra "didik didik edilip" kuyruğuna teneke iliştirilen Didi'ye kadar uzanır ki, kendisi karizma açısından günümüz hocalarına etüt ağabeyi olur. 
Nice hocalar gördük biz bu ülkeye konuk gelen ve giderken ayakkabılarını bile antrenman sahasında bırakıp apar topar tüyen... Nice otoriteler pasaportlarını yakacak hale geldi, "bir daha yurtdışına çıkarım da uçak falan kaçırılır, Türkiye'ye indirilir" korkusuyla. 
Niye .. Çünkü biz "özel"iz. Yöneticilerimiz, futbolcularımız, taraftarlarımız ve illa ki medyamız... Hele medyamızdaki üstadlarımız. Bir de üstadlara özenen torlaklarımız... Çırağından ustasına bu kıymetli varlıklarımız, eğriye doğruya aldırmazlar "ilk ve farklı" olmak için kıyasıya savaşırlar. O kadar ki, adamın tipine, pardesüsüne, ayakkabısına falan bakarak notu yapıştırırlar. O hocaya bir kere kırık not verdiler mi, adamı o nota indirene kadar yaptıkları sabırlı çalışmaları, mesela bilimsel konulara kanalize etseler inanın Nobel almaları işten bile değildir. Öylesine cansiperane fikir fabrikalarıdır kendileri. 
Elbette, "azimli idrar, taşı yarar" ve futbol tahteravallisinde salınan kanaat notu kırık hoca, vadesi dolunca kendine kaçacak yer arar. 

Lucescu bunu yaşadı ve yazık oldu Lucescu "beyefendi"ye... İşte şampiyonlukları "kovulma" ile kutsanan Rumen hocanın, halefi Del Bosque'ye "aman Erman'a dikkat et" demesi bu yüzdendir. Vatan'daki habere göre isim de vermiş ve "Erman Toroğlu Maraton programında ligi speküle etmekte" demiştir... 
Şimdi sorulabilir yanlarında üçüncü bir şahıs yokken konuştuklarından bu tarihi uyarı nasıl ele geçirilmiştir .. 
Diyelim ki, Lucescu böyle bir cümle sarf etmemiştir. Ama yakıştırma bile olsa o denli yerli yerindedir ki, Lucescu söylemediyse, ya unutkanlığındandır ya da kibarlığından. 
Kibar adamdı vesselam. Bir sürü ilki başardı Türkiye'de. Son olarak da yerine gelen hocaya bilgilerini aktararak asalet örneği verdi. Kanaat notu "pekiyi" olan hocalardan biri bunu yapsaydı, ağıtları okuyorduk şimdi. 
Güzel ve özel olduğumuz kesin, ama adil olduğumuzu kimse söyleyemez. Patlıcan kebabının son lokması arkamızdan ağlayacak diye üzülürüz, işinin erbabı insanları çiğneyip tükürürüz. 

Hepsi yalan bu sahi 

Boşverin hikayeyi... Olimpiyat Stadı'nda koşan Dünya Rekortmeni kızımız Elvan'ı kaç kişi izledi onu söyleyin. 1000... Yanlış okumadınız yazı ile "bin". 
Burnumuzun dibinde, belki de Dünyanın en iyi atletizm stadında, Avrupa Uluslar Kupası Atletizm Birinci Ligi müsabakası 11 ülkeden 500 atletin katılımı ile yapılıyor. İlk ve tek Dünya rekortmeni kızımız Elvan, taze taze üç bin koşuyor. On küsur milyonluk İstanbul'un merkezlerinden bedava otobüs seferleri konuyor... Tribündeki seyirci sayısı bin. Pistteki sporcu başına iki seyirci düşüyor. 
Bu rakam Elvan'ın Afrika'daki akrabalarının sayısından da azdır, Elvan, Dünya rekoru kırdığında etrafını saran yabancı medya mensuplarının kalabalığından da. 
Anlamı ise "bir ince sazdır" ki, çalan da söyleyen de dinleyen de "ince hastalığa" yakalanmaktadır üzüntüsünden. 
Geçen yıl aynı yerde, aynı müsabakanın, üstelik ikinci lig yarışları yapılırken Süreyya Ayhan'ı izlemeye gelen 25 bin kişiyi de hatırlatırsak buyrun size kitaplara sığacak bir "ganimet". Ben biraz ırgaladım, geçen sene Vestel sponsorluğunda geniş bir tanıtım kampanyası yapıldığını anladım. Ama bu da açıklamıyor pazar günkü in cin top oynayan tribünleri. Olay daha derin, daha vahim. İşin içinde, gözleri televizyon ekranından bir millet haline getirilmemizden tutun, futbolun büyük gölgesinden, olimpik ruhsuzluğumuzdan, bizim ona değil, popüler kültürün bize sahip olmasına kadar bin türlü unsur var. Hatta Süreyya'nın öyküsündeki aşk parantezi bile Elvan'ın seyircisini düşürmüş olabilir yani... Ne bileyim Elvan'a "Kurtlar Vadisi"nde küçük bir rol verilse hani... Artar mı acaba atletizmseverler 
Yazık. Çok yazık. Peynir gemisini yürüten laflar da tükendi artık. 
Boşverin hikayeyi... Aslında kimsenin sporla falan ilişkisi yok. Ekranda bedava tarafından görürse bakıveriyor o kadar. 

Ulusoy'un zaferi 

İşte benim dediğim buydu... Öyle zırt pırt "devlet göreve", "hükümet uyuyor mu" diye bağırırsanız, o devlet gelir artık Federasyon'un neresini düzeltir Allah bilir. Aynen böyle, elinize hiçbir şey geçmeyeceği gibi futbolun özerkliğini de kaybedersiniz, gık bile diyemezsiniz. 
Bakın şimdi, ne değişti .. Sayın Haluk Ulusoy yine federasyon başkanı oluyor, sadece yönetim kurulu biraz daha politize oldu o kadar. Şayet bu bir iktidar mücadelesi ise, sayın Ulusoy apaçık bir zafer kazanmıştır. Pirus, mirus zafer işte. Sallanmış ama yıkılmamıştır. 
Sayın Bakan Mehmet Ali Şahin "Ulusoy'un seçilmesi için bir engel yok" beyanatını verince, Sayın Ulusoy "Başbakan'ın arkadaşı Hasan Bey'i yönetime ben almak istiyorum" deyince, bir de Federasyon Genel Kurulu'nun yeme, içme, yatma ve yol giderleriyle 1 trilyona mal olacağını öğrenince hepimiz gibi Sayın Mehmet Ali Yılmaz da anladı ki bu iş bitti. 
Hani nerede Ulusoy'u istemeyiz diye yeri göğü inletenler şimdi 
Hani nerede futbola mafya karıştı diyenler .. 
Çıt yok olaya el koyan devleti mi eleştirecekler 
Şu güne kadar sustunuz ya sakın bundan sonra konuşmayın. Zaten artık göreve çağıracağınız ne kaldı ki... Avrupa Birliği mi 


</TEXT>
</DOC>
