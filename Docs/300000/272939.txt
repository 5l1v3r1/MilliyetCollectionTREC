<DOC>
<DOCNO> 272939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/son/sonspo19.html </URL>
<DATE> 2004/09/18/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Del Bosque G.Saray derbisi çok özel... 
</HEADLINE>
<TEXT>

     Beşiktaş Teknik Direktörü Vicente Del Bosque, Galatasaray karşılaşmasının kendileri için özel bir maç olacağını söyledi. 
     Del Bosque, BJK İnönü Stadı'nda gerçekleştirilen idman sonrası düzenlediği basın toplantısında, 5 maçtır dışarıda oynadıklarını hatırlatarak, ''Yarın kulüp açısından özel bir gün yaşayacağız. Stadımız Galatasaray maçıyla açılacak. Nihayet kendi sahamızda taraftarımızla buluşacağız'' dedi. 
     Galatasaray karşısında Bodo Glimt maçının kadrosuyla mı çıkacakları, kadroda bir değişiklik yapıp yapmayacağının sorulması üzerine İspanyol teknik adam, şunları söyledi 
     ''Bir önceki kulübümde 4 yıl görev yaptım ve çok sabit adamlarla oynadığım söylendi. Burada şunun da farkına varmalıyız. Hem Türkiye Ligi hem Avrupa'da maçlarımız var. Bütün kadroyu kullanmaya mecburuz. Maçların sonuçları iyi olsaydı, kadrodaki değişikliklerin iyi olduğu söylenecekti. Ancak bazı maçlar kötü geçtiği için hep ilk 11 üzerine konuşuyoruz.'' Yarınki maçta bazı kesimlerin Galatasaray'ı favori gösterdiğinin hatırlatılması üzerine Del Bosque, ''Favori olup olmamak önemli değil. Bazıları için Beşiktaş, bazıları içinse Galatasaray favori. Her şey yarın açıklık kazanır'' dedi. 
     
     OYNADIĞIMIZ RAKİPLER KÜÇÜK DEĞİL 

     Beşiktaş'ın ligin ilk haftalarında oynadığı rakiplerinin küçük gösterildiğini ifade eden Del Bosque, ''Burada bir hata yapılıyor. Malatyaspor, Denizlispor ve Gaziantepspor küçük takımlar gibi görülüyor. Sadece 2 rakip varmış gibi gözüküyor. Bunlar da Fenerbahçe ve Galatasaray'' dedi. 
     Bir antrenörün elinde sihirli değnek olmadığını ve herşeyi bir anda değiştiremeyeceğini kaydeden İspanyol çalıştırıcı, ''Kadromuzda 30'un üzerinde futbolcu vardı. Bunların bir kısmını elemine etmek zorunda kaldık. Şimdi bile kadromuz kalabalık. 13-14 yeni transfer vardı. Çok iyi adapte olduk. Etrafımızdaki insanlar bize çok yardımcı oldu. Futbolcularımdan da şikayetim yok. İyi çalışıyorlar'' şeklinde konuştu. 
     
     MUTLU SONA ULAŞACAĞIZ 

     Del Bosque, takımın yavaş yavaş iyiye gittiğini ve sezon sonunda mutlu sona ulaşacaklarına inandığını söyledi. 
     Futbolcularının çok iyi çalıştıklarını anlatan İspanyol çalıştırıcı, gün geçtikçe takımın daha iyi oynayacağını ve daha iyi sonuçlar alacağını savundu. 
     İspanyol çalıştırıcı, taraftarlara da değinerek, ''Yarın taraftarların bize vereceği şevk ve hareket bir avantaj olacak. Bu desteği tam olarak almalıyız. Ayrıca taraftar desteğinin yanı sıra biz de takım olarak birbirimize destek olursak, istediğimiz sonucu alırız'' şeklinde konuştu. 
     
</TEXT>
</DOC>
