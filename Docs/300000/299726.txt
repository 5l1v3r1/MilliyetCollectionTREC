<DOC>
<DOCNO> 299726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/spor/axspo04.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş bunaldı 
</HEADLINE>
<TEXT>


Trabzon yöneticisi Musa Bozoğlu dün Şenol Güneş'i ikna etmek için 4 saat dil döktü. Camiadan baskı gören eski milli hoca süre istedi 


Büyük vaatler 
BORDO - Mavili kulüp, Şenol Güneş'i takımın başına getirmek için yoğun baskıya başladı. Yönetici Musa Bozoğlu, dün İstanbul'da 4 saat görüştüğü Güneş'e "Seni Futbol A.Ş'nin başına getirmek istiyoruz. Takımı ateşleyecek transferler yapacağız" dedi. Bu teklife direnen, ancak ısrarlar karşısında ikna olduğu belirtilen Şenol Güneş'in "Hemen Trabzon'a gidip, sözleşme yapalım" önerisi karşısında birkaç gün süre istediği bildirildi. 

Zor durumda 
ŞENOL Güneş'i, eski yöneticiler Şadan Eren, Hayrettin Hacisalihoğlu ve Muhittin Öztürk'ün de telefonla arayarak, teklifi kabul etmesi yolunda baskı yaptıkları öğrenildi. Güneş, "Takım çalıştırmayı düşünmediğim bir dönemde Trabzonspor gibi canım kadar sevdiğim kulübün teklif yapmasıyla zor durumda kaldım. Bu baskıları göğüslemem zor. Her şekilde göreve hazır olduğumu hissedersem, gelirim. Ama kararımı vermedim" dedi. 

Transferde rota Rusya 

İki oyuncu pazarlığı 
TRABZONSPOR, geçen yıldan beri izlettiği, ancak Ziya Doğan'ın istemediği Rus Zenith takımından Alexander Spivak ve Alexander Kerkakov'u transfer etmek için harekete geçti. Teknik direktör İhsan Derelioğlu'nun daha önce defalarca izleyip olumlu raporlar verdiği 29 yaşındaki Spivak'ın orta sahada oyun kurduğu. Kerkakov'un ise forvet oynadığı bildirildi. Başkan Yardımcısı Ömer Sarı iki oyuncunun transferini bitirmek için dün Rusya'ya giti. 

Musa Büyük bitti 
BORDO - Mavililer'in uzun süredir transfer listesinde yer alan Musa Büyük'le her konuda anlaşmaya varıldığı öğrenildi. Musa Büyük'e 500 bin dolar ödeneceği, İstanbulspor'a da aynı rakamın verileceği belirtildi. Aynı takımdan Yalçın ve Cem Can için de girişimlerin sürdüğü, Gençlerbirliği'nden Skoko, El Saka, Çaykur Rizespor'dan Fahri, Denizlispor'dan Özgür için de nabız yoklandığı, Samsunsporlu Krita'nın da transfer listesine girdiği vurgulandı. 

Sadece Yattara 

BORDO - Mavili takım, Türkiye Kupası'nda bugün oynanacak Antalya maçı için yabancılardan 5'i ülkelerine gönderildiği için sadece Yattara kadroya alındı. Ayrıca Alişen'le birlikte kaleci Tolga Zengin ve Mehmet Kahriman da Antalya'ya götürüldü. Teknik Direktör İhsan Derelioğlu takıma, Antalyaspor'un küçümsenmemesi gerektiğini hatırlattı. 


</TEXT>
</DOC>
