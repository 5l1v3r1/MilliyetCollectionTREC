<DOC>
<DOCNO> 250263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy15.html </URL>
<DATE> 2004/06/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
MGK yarın toplanacak 
</HEADLINE>
<TEXT>

     MGK yarın Cumhurbaşkanı Sezer başkanlığında toplanacak Milli Güvenlik Kurulu olağan toplantısı yarın öğleden sonra Çankaya Köşkü'nde yapılacak. 
     ABD Başkanı George Bush'un ziyaretinden iki gün yapılacak toplantının gündeminde ağırlıklı olarak dışpolitik gelişmeler var. 
     Toplantıda, Güney Kıbrıs'la ilişkilerin geleceğinin de değerlendirilmesi bekleniyor. Eski DEP milletvekillerinin tahliyesi de kurulda tartışılacak. 
     
     MGK'nın gündemi 

     MGK'nın yarınki toplantısında Irak'ta yaşanan son gelişmeleri ele alması bekleniyor. Irak dosyasında, Kuzey Irak'taki PKK-Kongra-Gel'in faaliyetleri ağırlıklı yer tutuyor. 
     Kuzey Irak ve İran'ın Kandil Dağı'ndaki kamplardan desteklenen terörist gruplara karşı Türkiye içinde operasyonlar sürüyor ancak Irak'ın denetimini elinde bulunduran Amerikan hükümeti, örgüte karşı askeri operasyon düşünmüyor. 
     Toplantıda, 30 Haziran'da yönetiminin Irak'lılara devrinden sonra ülkede oluşacak siyasi ortam, Kürt grupların federasyon çalışmaları gibi konular da gözden geçirilecek. 
     
     NATO Zirvesi ve Bush'un ziyareti 

     Kurul, Türkiye'nin ev sahipliği yaptığı, Cumhuriyet tarihinin en büyük organizasyonu olan NATO zirvesini de ele alacak. Zirvenin güvenlik önlemleri ve gündemi toplantıda gözden geçirilecek. 
     Toplantıda, ABD Başkanı Bush'un ziyaretinde gündeme taşınacak konular da tartışılacak. Bu başlıklar Büyük Ortadoğu Projesi, İsrail-Filistin sorunu, Irak'ın geleceği, Kuzey Irak'taki PKK varlığı olarak sıralanıyor. 
     MGK toplantısında, Bush'un temaslarında gündeme getirmesi beklenen, Amerikanın Türkiye'den istediği yeni askeri kolaylıkların da ele alınması bekleniyor. 
     
     Güney Kıbrıs'ın Gümrük Birliği anlaşmasına dahil edilmesi 

     MGK toplantısında, Rum kesiminin gümrük birliği anlaşmasına dahil edilmesi konuşulacak. Türkiye, Rumlarla ilişkilerini geliştirmek için, AB'nin Kuzey Kıbrıs Türk Cumhuriyeti'ne referandum öncesi verdiği sözleri tutmasını da gözetiyor. 
     Dört eski DEP milletvekilinin tahliye edilmesinin ardından yaşanan gelişmeleri de kapsayan, iç güvenlik durumu da kurulda ele alınacak konular arasında yer alıyor. 

     
</TEXT>
</DOC>
