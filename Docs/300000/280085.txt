<DOC>
<DOCNO> 280085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/sonspo13.html </URL>
<DATE> 2004/10/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Yıldıray Baştürk, Bayer Leverkusen maçında ilk 11'de... 
</HEADLINE>
<TEXT>

     Milli futbolcu Yıldıray Baştürk, uzun süren sakatlık döneminden sonra döndüğü sahalarda yarın Hertha BSC Berlin'in ilk onbirinde yeralarak eski kulübü Bayer Leverkusen'e karşı oynayacak. 
     Berliner Morgenpost gazetesi, ''8. lig haftasında prömiyer'' başlığıyla verdiği haberde, Yıldıray'ın yaklaşık 2 buçuk ay süren sakatlık döneminden sonra ilk kez bir lig maçında takımının ilk onbirinde yer alacağını ve eski kulübüne karşı oynayacağını belirterek, bu nedenle bu maçın kendisi için ayrı bir önem taşıdığını yazdı. 
     Yıldıray, oyun tecrübesi kazanmak ve takımı için her türlü çabayı harcamak istediğini ifade ederek, ''Hertha BSC Berlin'e, vizyonları ve bunları gerçekleştirmek için potansiyeli olduğu için geldim'' dedi. Hertha BSC Berlin teknik direktörü Falko Götz de ''Yıldıray için sadece forma ve topu alması önemli. Gerisi kendiliğinden geliyor. Her oyuncu Yıldıray'ın takımdaki kaliteyi artırdığını biliyor. Marcelinho ile birlikte yaratıcılığı büyük ölçüde artıran 2 futbolcuya sahibiz'' diye konuştu. 
     Haberde ayrıca, Yıldıray'ın yaklaşık 2,2 milyon euro kazanacağı, kendisinin de bu paranın hakkını verebilmek için yoğun şekilde çaba harcamaya hazır olduğu kaydedildi. 
     
</TEXT>
</DOC>
