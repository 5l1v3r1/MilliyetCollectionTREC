<DOC>
<DOCNO> 275732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur39.html </URL>
<DATE> 2004/09/28/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kalpazanlar, polisle silahlı çatışmaya girdi .. 
</HEADLINE>
<TEXT>

     Konya'da, takip edildiklerini anlayan, kalpazan olduğu iddia edilen 3 kişi, kaçmaya çalıştıkları otomobilden polise ateş açtı. 
     Edinilen bilgiye göre, piyasaya sahte Türk Lirası ve ABD Doları sürdükleri iddia edilen 3 şüpheli, kendilerine ait otomobille Ahmet Özcan Caddesi'nde ilerlerken polis tarafından takip edildiklerini fark etti. 
     Polislerden kaçmaya çalışan şüpheliler, bir süre sonra, takipten kurtulmak için otomobilden polislere ateş açtı. 
     Şüphelilerin durmaması ve ateşle karşılık vermesi üzerine, polis, kaçan otomobili, lastiklerine ateş açarak Zafer İlköğretim Okulu önünde durdurdu. 
     Lastiği patladığı için zorunlu olarak duran otomobilden çıkıp kaçmaya çalışan 3 şüpheliden ikisi yakalandı, diğeri ise kaçtı. 
     Kaçan zanlının yakalanmasına yönelik çalışmaların sürdürüldüğü belirtildi. 
     Olaydan sonra bölgede geniş güvenlik önlemi alan polis, otomobilde parmak izi araştırması yaptı. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
