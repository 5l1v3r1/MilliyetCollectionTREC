<DOC>
<DOCNO> 271289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/spor/ydemirkol.html </URL>
<DATE> 2004/09/13/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Hagi zor yenilir 
</HEADLINE>
<TEXT>



Hagi'nin savunma güvenliğini en üst düzeyde tutan standart oyununu, bu ülkede kolay kolay geçebilecek takım yok. Üst düzey savunma yapısı ve konsantrasyonuyla sahaya çıkıyorlar. Ancak diğer gerçek de hücum yetersizliği. Hagi, ortalama rakibi bile kolay kolay devirebilecek hücum kurgusu oturtamadı. 
Dün de durum buydu. Galatasaray'ın Conceiçao'nun yokluğunda Tomas, Song, Volkan üçlüsüyle kurduğu savunma göbek bloku Türkiye'nin en iyi kontr yapan, hızlı hücum edebilen takımlarından Samsun'a ilk yarı boyunca hiç şans tanımadı. Hagi'nin kulübeden sürekli uyarılarıyla savunma olarak ileri çıkmalarına, kalabalık olarak rakip kaleye yüklenmelerine rağmen hiç açık vermediler. Orta sahada çok iyi alan daraltıp hep ilk toplara müdahale ederek rakibi kısırlaştırdılar. Çok hızlı geri döndüler. Cihan'ın henüz bölgesine tam uyum sağlayamamasına, Hakan Ünsal'ın sürekli top kayıplarına rağmen çok başarılıydılar. Ama konu futbolsa her şeyin mümkün olduğunu, tüm tedbirlere bir karşı tedbir bulunabileceğinin de dersini gördüler. Kirita'nın 20 metreden zıpkın gibi filelere vurup, kalenin içinde iki tur atan şutuna, bu mükemmel işleyen yapı hiçbir şey yapamadı. İzlediler. Çok iyi organize olmuş savunmalara karşı yıllarca benzer goller atan Hagi'nin planını vatandaşı muhteşem bir sayıyla değersizleştirdi. 
Galatasaray solunu ve göbeği kullanarak hücum ediyordu. Hakan indiriyor, Necati yıpratıyordu. Pozisyonlar buldular, gole yaklaştılar. Sayılmayan bir gol de buldular. Ama tıpkı savunma hattında olduğu gibi ilerideki ikili üst düzey bir uyumla çalışırken, yardımcıları aynı performansı gösteremedi. Ergün çok durgundu, Baliç ona biçilen 10 numara sıfatından uzaktı. Asıl önemlisi Hasan Şaş'ın topu geveleyen kekeme oyunu Galatasaray'ı yavaşlatıyordu. 
Hagi ikinci yarıya hücum seçeneklerini artırarak başladı. Cihan ve Hakan Ünsal ileri çıkıyor, Hasan gol bölgesinde değil daha geride topla buluşuyor, daha kalabalık yayılıyorlardı. 15 dakikada Necati'yle bulunan iki çok güzel gol bu hamlenin sonucu. Asistlerin, ilk yarının en kötüleri Cihan ve Hasan'dan gelişi de önemli kanıtlar. Bu hamle kontracı Samsun'un hücum seçeneklerini de artırmıştı. Onlar da pozisyona girdi. Hagi risk aldı, sonuç da. Ondan sonra standarda döndü. Samsun'u bekledi. Neredeyse hiç pozisyon vermeden. Ve hızlı çıkışlarla, dakika başı şans yakaladılar. Hakan'ın son dakika sayısı dışında gol bulamayışları Necati'nin ikinci gol sonrası kulübeye çekilmesinden. 



</TEXT>
</DOC>
