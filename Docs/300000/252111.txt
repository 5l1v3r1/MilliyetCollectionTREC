<DOC>
<DOCNO> 252111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun23.html </URL>
<DATE> 2004/07/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ABD ordusu gizli sığınağa saldırdı 6 ölü, 15 yaralı 
</HEADLINE>
<TEXT>

     ABD ordusunun, Irak'taki terör eylemlerinin baş planlayıcısı olduğu tahmin edilen Ürdünlü militan Ebu Musab Ezzerkavi'nin Felluce kentindeki gizli sığınağının bulunduğu sanılan bir eve düzenlediği hava saldırısında ölü sayısının 6, yaralı sayısının 15 olduğu bildirildi. 
     Hastane kaynakları, saldırıda 6 kişinin öldüğünü, yaralanan 15 kişi arasında kadın ve çocukların bulunduğunu söylediler. 
     Amerikalı General Mark Kimmitt, saldırının, çok uluslu güçle Irak istihbaratının verdiği bilgiler doğrultusunda yapıldığını belirtti. Görgü tanıkları, saldırıda binanın yıkıldığını, yerinde büyük bir delik açıldığını ve olaydan hemen sonra kentin doğu kesiminde Amerikan askerleriyle militanların çatıştığını bildirdi. 
     Bu çatışmalarda çok sayıda Amerikan askeri aracının hasar gördüğü ve 4 militanın yaralandığı kaydedildi. 
     ABD ordusu, çatışmalara ilişkin açıklama yapmadı. 
     
</TEXT>
</DOC>
