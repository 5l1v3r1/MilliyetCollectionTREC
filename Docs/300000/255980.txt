<DOC>
<DOCNO> 255980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur37.html </URL>
<DATE> 2004/07/16/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Cep telefonu karşılığında ders geçiren öğretmen yargılanıyor 
</HEADLINE>
<TEXT>

     Samsun'da ''ders geçirme karşılığı öğrencisinden cep telefonu aldığı'' iddiasıyla tutuklanan lise öğretmenin yargılanmasına başlandı. 
     Samsun 1. Ağır Ceza Mahkemesi'nde, yaklaşık 2 ay önce lise son sınıf öğrencisi V.H.Ö'den cep telefonu alırken, suçüstü yapılan ve ''telefonu geometri dersinden sınıf geçirme karşılığında'' aldığı iddia edilen tutuklu öğretmen Ömer Emirza duruşmada hazır bulundu. 
     Hakkındaki suçlamaları kabul etmeyen sanık Emirza, telefonun muhtaç öğrencilere yapılacak yardım için kendisine verildiğini öne sürerek, ''Telefonu bu amaçla aldım'' dedi. 
     V.H.Ö. ise öğretmenini suçlayarak, kendisinden ders geçirme karşılığı telefon istendiği yolundaki iddialarını tekrarladı. 
     Mahkeme heyeti, sanığın tutuksuz yargılanmak üzere tahliyesine karar vererek, duruşmayı erteledi. 
     
</TEXT>
</DOC>
