<DOC>
<DOCNO> 283734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun63.html </URL>
<DATE> 2004/10/27/ </DATE>
<TIME> 23.59 </TIME>
<AUTHOR>  </AUTHOR>
<HEADLINE>
Arafat'ın sözcüsü "Arafat'ın sağlık durumu iyi" 
</HEADLINE>
<TEXT>

     Bilincini kaybettiği ileri sürülen Filistin Devlet Başkanı Yaser Arafat'ın sözcüsü Nebil Ebu Rudeyna, Arafat'ın ''sağlık durumunun iyi olduğunu'' söylerken, FKÖ yetkilisi Yaser Abid Rabbo, Arafat'ın bilincini kaybettiği haberlerini yalanladı. 
     Arafat'ın sağlık durumunun ağırlaştığı ve Başbakan Ahmed Kurey ve eski Başbakan Mahmud Abbas'ın Arafat'ın odasına gittiğinin açıklanmasından sonra, Rudeyna gazetecilere bir açıklama yaptı. 
     Rudeyna, ''Başkan Arafat'ın daha çok dinlenmesi gerekiyor. Sağlık durumu iyi, şimdi durumu istikrarını koruyor, ama daha çok dinlenmesi ve daha çok tedavi görmesi gerek'' dedi. 
     Mısır Devlet Başkanı Hüsnü Mübarek ve Ürdün Kralı Abdullah'ın ayrı ayrı, yarın Arafat'ı kontrol etmesi için doktor heyeti göndermeyi önerdiğini belirten sözcü, diğer soruları yanıtlamadı. 
     Bu arada, İsrailli güvenlik yetkilileri, ''Arafat'a bir şey olduğunun farkında olduklarını, ancak ayrıntıları bilmediklerini'' söylediler. 
     Ancak Filistinliler hala Arafat'ı 2 yıldır İsrail kuşatmasında tutulduğu konutundan bir hastaneye götürmek için İsraillilere başvurmadılar. 
     Bu arada, Filistin Kurtuluş Örgütü yetkilisi Yaser Abid Rabbo, İsrail radyosunun Arafat'ın kısa bir süre için bilincini kaybettiği haberinin ''doğru olmadığını'' söyledi. 
     Rabbo, bu açıklamayı bu akşam Arafat'ı ziyaret ettikten sonra yaptı. 
     
</TEXT>
</DOC>
