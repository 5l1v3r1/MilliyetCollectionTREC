<DOC>
<DOCNO> 282187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy05.html </URL>
<DATE> 2004/10/21/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
CHP'nin "iftar çadırı" araştırması... 
</HEADLINE>
<TEXT>

     CHP İstanbul Milletvekili ve MYK Üyesi Bülent Tanla'nın İstanbul'da yaptığı bir araştırmaya göre, iftar çadırında orucunu açanların üçte birini memur ve işçiler oluşturuyor. 
     Araştırma, İstanbul'un 15 ilçesinde kurulan 15 ayrı çadırda iftarını açan 1224 kişiyle yüzyüze görüşülerek yapıldı. 
     Araştırmaya göre, iftarını çadırda açanların yüzde 27'sini lise veya üniversite mezunları oluşturuyor. Tanla, bu sonuçla ilgili olarak ''Toplumun eğitimli dediğimiz kesimi bile bedava iftar yemeğine muhtaç'' yorumunu yaptı. Araştırmaya katılanların yüzde 14.4'ünün ''Hiç okula gitmediği'', yüzde 58.6'sının da ilköğretim, yüzde 21.2'sinin lise, yüzde 5.8'inin de üniversite mezunu olduğu belirlendi. 
     
     ÇALIŞANLAR DA ÇADIRDA 
     İftar çadırında orucunu açanların üçte birinin Yüzde 32.5 işçi ve memur olduğunu belirten Tanla, şunları kaydetti 
     ''Sadece işsizler değil, bir işte çalışıyor ve düzenli bir gelire sahip olmalarına rağmen işçi ve memurlar da iftar çadırına uğramak zorunda kalıyorlar. Bu durum, işçi ve memur maaşlarının çok düşük olduğunun en tipik göstergesidir. Hal böyleyken Başbakan Recep Tayyip Erdoğan ve AKP Hükümeti'nin memura 2005 Ocak ayından geçerli olmak üzere yıllık yüzde 10-12 oranında zammı reva görmesi kabul edilemez. Bu komik zam, aynı zamanda AKP iktidarı sürdükçe, memur ve işçi gibi ücretli kesimin geçim şartlarının daha da kötüye gideceğinin, çadır kuyruklarındaki iftar kalabalıklarının artacağının adeta tescili gibi görünüyor.'' Oruç açmak için çadırlara gidenlerin yüzde 15.7'sinin ev hanımı, yüzde 14.9'unun işsiz, yüzde 8.7'sinin öğrenci, yüzde 8.3'ünün esnaf, yüzde 7.3'ünün serbest meslek sahibi, yüzde 6.5'unun emekli olduğu belirtildi. 
     Tanla, iftar çadırına gidenlerin yarısına yakınının çalışan vatandaşlar olmasının ''Çalışanların kazandıkları paralarla ailelerini geçindirmediklerini ortaya koyduğunu'' kaydetti. 
     
     ÇOĞUNLUĞU ERKEK 
     CHP'li Tanla, araştırmaya katılanların aile büyüklüğünün 4.2, bu ailelerdeki çalışan sayısının da bir olduğunu ifade ederek, ''İstanbul'da çalışan bir kişi üç kişiye bakmak zorunda'' dedi. 
     Araştırmaya göre, orucunu açmak için iftar çadırına gidenlerin yüzde 71.8'ini erkekler oluşturuyor. 
     
</TEXT>
</DOC>
