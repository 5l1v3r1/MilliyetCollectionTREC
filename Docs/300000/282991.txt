<DOC>
<DOCNO> 282991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sontur28.html </URL>
<DATE> 2004/10/24/ </DATE>
<TIME> 20.48 </TIME>
<AUTHOR>  </AUTHOR>
<HEADLINE>
Gaziantepli köylülerin su sevinci... 
</HEADLINE>
<TEXT>

     Gaziantep'in Şehitkamil İlçesi'ne bağlı Kızıkhamurkesen Köyü içme suyuna kavuştu. 
     Gaziantep'in, içme suyu sıkıntısı çekilen son köyü olan Kızıkhamurkesin'in de yeni bir kaynak bulunarak suya kavuşması ile birlikte ilde içme suyu sıkıntısı yaşayan köy kalmamış oldu. 
     Vali Lütfullah Bilgin, Kızıkhamurkesen Köyü'nün içme suyuna kavuşması nedeniyle düzenlenen törende yaptığı konuşmada, Cumhuriyetimizin kurucusu Mustafa Kemal Atatürk'ün Köylü Milletin Efendisidir sözünü hatırlatarak, ''Bize düşen görev milletin efendileri olan köylülere hizmet etmektir'' dedi. 
     Köyde yaşayan insanların hizmetin en iyisine layık olduğunu ifade eden Bilgin, şöyle konuştu 
     ''Atatürk, köylü milletin efendisidir diyerek, köylülerin ne kadar değerli olduklarını ve her zaman hizmetin en iyisine layık olduklarını veciz bir şekilde ifade etmektedir. Bu nedenle, biz de köylerimize hizmet etmeye gayret gösteriyoruz. Esasen bizim varlık sebebimiz, insanlara hizmet etmektir. 
     Şehirde olan her türlü imkanın, köylerimizde de olması gerektiğine inanıyoruz ve bunun için çalışıyoruz. Bugün, büyük bir sevinçle hizmete sunduğumuz bu içme suyu tesisinin, bu anlamda önemli bir hizmet olduğunu düşünüyorum. İçme suyu için gerekli olan ödeneği İl Özel İdare bütçesi sağladı. Terfi hattı bin 254 metre, isale hattı 406 metre olmak üzere toplam uzunluğu bin 660 metre olan içme suyu tesisi için 88.8 milyar lira harcandı. Su kaynağından köye saniyede 3.15 litre su verilecek.'' Vali Bilgin, bir taraftan Gaziantep'in öncelikli sorunlarından olan eğitim ve sağlık sorunlarını çözmeye çalışırken, diğer yandan da köylere ihtiyaç duydukları hizmeti götürmeye çalıştıklarını kaydederek, sözlerini şöyle sürdürdü 
     ''Çağdaşlaşma yolunda emin adımlarla ilerlemenin modeli olarak gösterilen marka şehir Gaziantep'e bağlı köylerimizin de çağın nimetlerinden en azami ölçüde yararlanmalarını sağlamak başlıca hedefimizdir. Köylerimizin yolları, içme suları, kanalizasyon gibi alt yapı projelerini gerçekleştirmek, tarımsal üretimi arttırmak, kültür, sağlık, spor, turizm ve benzeri alanlarda, köylü vatandaşlarımızın ihtiyaç duydukları bütün hizmetleri sunmak için İl Genel Meclisi üyelerimizle birlikte büyük bir gayret içerisindeyiz. Bu bağlamda, köylerimizin daha sağlıklı ve yeterli içme suyuna kavuşturulması için, geçtiğimiz 2003 yılı Haziran ve Ağustos ayları arasında, suyu yetersiz olan toplam 17 köyümüzün içme suyu isale hatları, su depoları, terfi binaları, enerji nakil hatları, pompa ve pompa binalarının ihaleleri yapılmıştır. Bu işlerin toplam bedeli 1.2 trilyon liradır.'' Kızıkhamurkesen Köyü Muhtarı Doğan Dalyan ise uzun yıllardan beri içme suyu sıkıntısı çektiklerini, bugün ise bu soruna çözüm bulunduğu için çok sevinçli olduklarını belirtip, yetkililere teşekkür etti. 
     
</TEXT>
</DOC>
