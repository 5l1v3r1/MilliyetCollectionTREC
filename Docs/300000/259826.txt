<DOC>
<DOCNO> 259826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/guncel/agun.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemi yan yatarken herkes ağlıyordu 
</HEADLINE>
<TEXT>


İstanbul'dan Bandırma'ya giden Hızır Reis deniz otobüsü, Erdek açıklarında, deniz altında bir cisme çarpınca su alıp yan yattı. Büyük panik yaşayan 400 yolcu, başka deniz otobüsüne nakledilerek kurtarıldı 

Mustafa Kurtaran - Bandırma Milliyet gökyüzünde - MURAT ÖZTÜRK 

Hızlandırılmış tren faciasının ardından meydana gelen deniz otobüsü kazası ucuz atlatıldı. 400 yolcusuyla birlikte İstanbul'dan Bandırma'ya gitmek üzere yola çıkan "Hızır Reis" adlı deniz otobüsü, Erdek açıklarında, henüz belirlenemeyen bir cisme çarparak makina dairesinden su alınca yan yattı. 400 yolculu deniz otobüsünde, "Can yeleklerinizi giyin" anonsuyla birlikte büyük korku ve panik yaşandı. Can pazarının yaşandığı kazada, yolcular, yaklaşık 45 dakikada yardıma gelen "Uluç Ali Reis" adlı deniz otobüsüne nakledilerek kurtarıldı. Yolcular Bandırma Limanı'na getirilirken, "Hızır Reis" adlı deniz otobüsü de aynı limana çekildi. 

Can yeleklerine sarıldılar 
Yaz dönemi nedeniyle ek sefer yapan İstanbul Deniz Otobüsü İşletmesi'ne İDO ait "Hızır Reis" adlı deniz otobüsü, dün saat 08.30'da 400 yolcu ve 6 mürettebatla birlikte Yenikapı'dan hareket etti. Bandırma'ya yaklaşan deniz otobüsü, Erdek açıklarında seyrederken Fener Adası yakınlarında bir cisme çarptı. Sol makine dairesinden içine su dolmaya başlayan deniz otobüsü yavaş yavaş yan yattı. 
Gemi mürettebatı tarafından yolculara "Can yeleklerinizi giyin" anonsu yapıldı. Korku ve panikle yelekleri kapışan yolcular, kendilerini ve çocuklarını kurtarmak için can derdine düştü. Yaşanan telaş sırasında yolcular, "Deniz otobüsü batıyor" diye bağırarak çığlıklar attı, insanlar birbirine sarılıp ağlamaya başladı. Deniz ortasında büyük korku yaşanırken, gemi kaptanı acil yardım çağrısında bulundu. 

Uluç Ali Reis yardıma gitti 
Bu çağrının ardından Bandırma Limanı'nda kalkış için hareket saatini bekleyen "Uluç Ali Reis" isimli deniz otübüsü yardım için yola çıktı. Yaklaşık 45 dakika sonra kazaya uğrayarak su alan deniz otobüsünün yanına yaklaşan "Uluç Ali Reis"e tüm yolcular herhangi bir kayıp olmadan nakledildi. Kazazedeler uzunca bir süre olayın şokundan kurtulamadı. 
Yolcular karaya ayak bastığında büyük sevinç ve duygusal anlar yaşandı. Canan Çınar adlı yolcu, "Çok korktuk. Kaptan heyecanlı olarak can yeleklerini takın anonsu yapınca iyice panikledik. Çocukların çığlıklarını unutamıyorum. Yaşadığımıza inanamıyorum" dedi. Kaza sırasında deniz otobüsünde bulunan Murat Sayın ise arıza nedeniyle deniz otobüsünün, kalkış saatinden yarım saat geç sefere çıktığını öne sürdü. Yolculardan Hilal Baltacı da, çarpmanın ardından geminin sarsıldığını, daha sonra güçlü bir ses duyduklarını belirterek, "Bu sırada panik yaşandı. Görevliler hemen duruma müdahale ederek bizlere can yeleklerini giydirdiler" diye konuştu. 
Faciayı atlatan bazı yolcular da, "Geminin altından büyük bir gürültü geldi. Deprem oluyor sandık. Daha sonra kaptan anons yapınca deniz otobüsünde tam bir kargaşa yaşandı." dediler. 
Öte yandan, Bandırma Limanı'na çekilen "Hızır Reis" deniz otobüsüne dolan sular Bandırma Belediyesi'ne ait arazöz ve motorlarla boşaltıldı. Deniz otobüsü daha sonra onarılmak üzere İstanbul'a götürülecek. 

Sebebi belli değil 
İDO Genel Müdürü Ahmet Paksoy, Yenikapı-Bandırma arasında ek sefer yapan deniz otobüsünün, henüz belirlenemeyen bir nedenle Fener Adası açıklarında sol makine dairesinden su almaya başladığını, "deniz otobüsünün yüzen bir şeye çarpmış olabileceğini" belirterek, şunları söyledi 
"Deniz otobüsünün neden su aldığının tespiti için, teknik inceleme yapılacak. Ancak biz yolcuları riske atmamak için Bandırma'dan başka bir gemi isteyerek, 400 yolcunun tahliyesini bu gemiye yaptık." 

Pervane kopmuş 
Bandırma Kaymakamı İsmail Gürsoy, kazanın Bandırma ya 12 mil kala meydana geldiğini ve deniz otobüsünün denizdeki bir cisme çarptığını söyledi. Bandırma Belediye Başkanı Cemal Öztaylan da, makine dairesinin su almasıyla tehlike yaşayan "Hızır Reis" adlı deniz otobüsünün sancak kısmında 1 metre, arka sol üst kısmında 50 santimlik yırtık, sol alt kısmında da 30 santimlik bir delik ve pervanenin de kopmuş olduğunu söyledi. 


</TEXT>
</DOC>
