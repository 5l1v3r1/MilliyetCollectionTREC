<DOC>
<DOCNO> 254615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonspo08.html </URL>
<DATE> 2004/07/11/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Konyaspor, Mısır Milli Takımı'nda oynayan bir futbolcuyla görüşüyor... 
</HEADLINE>
<TEXT>

     Konyaspor'da yeni sezon hazırlıkları Kızılcaham'da devam ediyor. 
     Konyaspor Basın Sözcüsü Sefa Ortaç, Diyarbakırspor ile oynanan hazırlık maçını 1-0 kazandıklarını belirterek, bu maçın, takımın son durumu hakkında kendilerine bir fikir verdiğini söyledi. 
     Yeni transferlerden Kamara ve Muhammed Hanifi'nin bu maçta başarılı bir performans ortaya koyduğunu ifade eden Ortaç, bu futbolcuların yanı sıra Yasin, Niyazi ve Altan'ın ortaya koyduğu futbolun da teknik heyeti memnun ettiğini kaydetti. 
     Takımın öncelikli ihtiyacının bir stoper olduğunu belirten Ortaç, ''Takımdaki stoper eksikliğini gidermek için Mısır Milli Takımı'nda oynayan bir futbolcuyla görüşüyoruz. Teknik heyetin olumlu görüş belirtmesi durumunda bu futbolcuyu Konyaspor'a kazandıracağız'' dedi. 
     Ortaç, kaleyi önümüzdeki sezon Özden'in koruyacağını, ancak sakatlanması durumunda yerine oynayabilecek yedek bir kaleci arayışının da devam ettiğini sözlerine ekledi. 
     
</TEXT>
</DOC>
