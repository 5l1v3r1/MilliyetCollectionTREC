<DOC>
<DOCNO> 274357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur26.html </URL>
<DATE> 2004/09/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Marmaris'te 46 otelin işletme belgeleri iptal edildi 
</HEADLINE>
<TEXT>

     Marmaris'te yapılan otel denetimlerinde 46 turistik otelin işletme, yatırım ve deneme işletme belgeleri iptal edildi. 
     Marmaris Kültür ve Turizm Müdürü Cemalettin Gürpınar, AA muhabirine, yaklaşık 4 yıldan bu yana yapılan periyodik denetlemeler sırasında, belirlenen kriterleri yerine getirmeyen 46 otel, apart ve pansiyonun, bakanlık tarafından ''belgelerinin iptal edildiğini'' belirtti. 
     Gürpınar, ''Olay tamamen bizim dışımızda. Yapılan denetimlerden bazen bizim bile haberimiz olmuyor. Turizm Bakanlığı'na bağlı Kontrolörler Kurulu Başkanlığı, bakanlığa bağlı konaklama tesislerinde periyodik denetleme ve sınıflama çalışması yaptırıyor. Eksiği bulunan kuruluşlar uyarılıyor. Uyarıya rağmen, eğer o eksiklk giderilmez ise, bu defa verilen belge ya da belgeler iptal ediliyor'' dedi. 
     Belge iptallerinin ''turizmin kalitesini etkileyeceğine'' dikkat çeken Gürpınar, şunları kaydetti 
     ''Belge iptalinden sonra denetleme yetkisi, belediyelere geçiyor. Bakanlık kriterleri standarttır. Uluslararası niteliktedir. Bir örnek vermek gerekirse, bir çocuk havuzunun derinliği 31 cm ise bu her yerde böyledir. O bakımdan Avrupa'nın herhangi bir kentinde kalite ne ise, Marmaris'te de o olmalı. Bu uygulama ile turizmin kalitesi olumsuz yönde etkilenecek.'' 
     
</TEXT>
</DOC>
