<DOC>
<DOCNO> 288195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/dunya/axdun01.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsızlığı göremedi 
</HEADLINE>
<TEXT>


Mücadelesi boyunca sayısız suikast girişiminden ve bir uçak kazasından kurtulan Arafat, bağımsız Filistin'i göremedi 

DIŞ HABERLER SERVİSİ 


75 yıllık ömrünü adadığı Filistin davasının "mutlu sonunu" ve Filistin devletinin kuruluşunu göremeden yaşamını yitiren Filistin lideri Yaser Arafat, hayatında çok sayıda suikast girişiminden kurtulmuştu. 
24 Ağustos 1929'da dünyaya gelen, gerçek adı Muhammed Abdul Rahman Rauf Arafat El Kudva El Hüseyni olan ve üniversite yıllarında Yaser ve Ebu Ammar kurucu takma adlarını kullanmaya başlayan Filistin lideri, 1969'da Filistin Kurtuluş Örgütü FKÖ liderliğine seçildi. Bu tarihten sonra çok sayıda suikast girişimine hedef olan Arafat, ilk olarak Ekim 1969'da kendisine gönderilen bombalı mektuptan, bundan 2 yıl sonra da Golan'daki Filistin üslerine ziyareti sınasında düzenlenen pusudan kurtuldu. Arafat, 1980 ve 1990'lı yıllarda öldürülme endişesiyle her gece farklı yerde uyuyordu. Arafat, 1992'de de Libya çöllerinde düşen uçağından mucize eseri sağ çıktı. 

'Kudüs'te doğdum' 
Yaser Arafat, Kudüs'te doğduğunu söylese de biyografisini yazanlar Kahire'de doğduğunu belirtiyor. Arap - İsrail Savaşı'nın 1948 ardından ailesiyle göç ettiği Gazze'de ortaöğrenimini tamamladıktan sonra, Kahire Üniversitesi'nde inşaat mühendisliği öğrenimi gördü. Öğrenciliği sırasında askeri eğitim de görerek Mısır ordusu saflarındaki Filistin Birliği'nde yer alan Arafat, 1956 Arap - İsrail Savaşı'na katıldı. 
Arafat, 10 Ekim 1959'da FKÖ'nün belkemiği El Fetih'i Filistin Ulusal Kurtuluş Hareketi kurdu. Arafat, 1969'da Filistin Ulusal Konseyi'nin 5. toplantısında, bütün Filistin gruplarını bir çatı altında toplayan FKÖ'nün kuruluşuna öncülük etti. FKÖ'nün bütün Arap devletlerince Filistin halkının tek yasal temsilcisi sayıldığı 1974'te, BM Genel Kurulu'na gözlemci olarak katıldı ve bir konuşma yaptı. 1987'de Filistin intifadasının patlak vermesinden yaklaşık 6 yıl sonra 13 Eylül 1993'te Gazze Şeridi ve Batı Şeria'nın bazı bölgelerinde Filistin'e özerklik tanıyan ilk geniş kapsamlı barış anlaşmasını Norveç'in başkenti Oslo'da imzaladı. 1994'te de bu anlaşmaya imza atan İsrail'in o dönemdeki Başbakanı Yitzak Rabin ve Dışişleri Bakanı Simon Peres'le birlikte Nobel Barış Ödülü'nü aldı. 

Nobel Ödülü aldı 
2000'de Oslo Barış Anlaşması etkisini yitirirken, 20 Temmuz 2000'de Camp David'de ABD Başkan Bill Clinton'ın gözetiminde Arafat ve dönemin İsrail Başbakanı Ehud Barak, 9 günlük kapalı maraton zirve yaptı ancak bir anlaşma çıkmadı. Anlaşmazlıklar çözülemeyince Eylül 2000'de ikinci intifada başladı. Mart 2002'de Ramallah'ta İsrail kuşatması altındaki kararg hına mahk m edilen Arafat, Paris'e kaldırılana kadar buradan ayrılamadı. 
Yaşamı boyunca Filistin mücadelesiyle evli olduğunu söyleyen Arafat, halkı için büyük bir sürpriz yaparak 1990 yılında neredeyse yarı yaşındaki Hıristiyan Filistinli Süha Tavil ile evlendi. Çiftin 1995 yılında Zahva adında bir kızı oldu. 


</TEXT>
</DOC>
