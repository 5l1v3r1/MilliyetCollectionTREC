<DOC>
<DOCNO> 286148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sontur17.html </URL>
<DATE> 2004/11/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ramazan davulcusu 3 kıza sarkıntılıktan tutuklandı 
</HEADLINE>
<TEXT>

     DHA 

KÜTAHYA'nın Tavşanlı İlçesi'nde yaşları 8 ile 10 arasında değişen 3 kıza elle sarkıntılıkta bulunduğu ileri sürülen ramazan davulcusu 42 yaşındaki Mustafa Yaman, kızların yakınlarının saldırısına uğradı. Sorgusundan sonra adliyeye sevkedilen Yaman tutuklandı. 
     Tavşanlı Belediyesi Park ve Bahçeler Müdürlügğü'nde işçi olarak çalışan ve ilçenin Hanımçeşme Mahallesi'nda ramazan davulu çalan, Mustafa Yaman, Akkent Sitesi yakınlarında sokakta yarı baygın yaralı bulundu. Devlet Hastanesi'ne kaldırılan Mustafa Yaman polise verdiği ifadesinde kendisini 35 yaşındaki Kanan S.'nin elinden davul tokmağını alarak dövdüğünü söyledi. Polis bunun üzerine Kenan S.'yi gözaltına aldı. 
     Kenan S. ifadesinde, davulcu Mustafa Yaman'ın 2 gün önce mahallede gündüz saatlerinde bahşiş toplamak için gezerken kızı 8 yaşındaki B.S ile komşusu 10 yaşındaki A.Ö. ve aynı yaştaki F.B.'ye elle sarkıntılık ettiğini ve cinse tacizde bulunduğunu ileri sürdü. Kenan S.'nin kızı B.S. ifadesinde, "Arkadaşlarımla birlikte davulcunun peşine takıldık. Davulcu amcanın bahşiş toplamasına yardım ettik. Üçümüzü kuytu bir yere götürüp elle sarkıntılıkta bulundu'' dedi. 
     Bu ifadeden sonra, davul tokmağı yediği dayak nedeniyle yaralanan Mustafa Yaman, gözaltına alındı. Hastanede tedavisinden sonra adliyeye sevkedilen Yaman, tutuklanarak cezaevine gönderilirken, onu döven Kenan S. ise serbest bırakıldı. 
     
</TEXT>
</DOC>
