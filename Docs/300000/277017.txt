<DOC>
<DOCNO> 277017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/ekonomi/eko03.html </URL>
<DATE> 2004/10/04/ </DATE>
<TIME>  </TIME>
<AUTHOR>  </AUTHOR>
<HEADLINE>
75 milyar dolar borç ödenmeyi bekliyor 
</HEADLINE>
<TEXT>


Türkiye, 2005 - 2007 arasında 75 milyar dolar dış borç ödeyecek. Ödemenin 21.5 milyar doları IMF'ye 


Türkiye'nin, IMF ile yeni bir üç yıllık program uygulamaya hazırlandığı 2005-2007 yılları arasında gerçekleştirmesi gereken dış borç geri ödemeleri şimdiden 75 milyar dolara ulaştı. Ödemenin 21.5 milyar dolarının IMF'ye yapılması gerekiyor. 
Hazine, Türkiye'nin Haziran 2004 sonundaki dış borç stokuna göre gelecek yıllarda yapacağı dış borç geri ödeme projeksiyonlarını çıkardı. Buna göre Türkiye belki de tarihinin en yüksek orta ve uzun vadeli dış borç geri ödemesini 31.9 milyar dolarla 2005'te yapacak. IMF'ye Merkez Bankası'nın yapacağı 2.9 milyar dolar, Hazine'nin 8.5 milyar dolarlık geri ödemesiyle birlikte kamunun 2005'te ödeyeceği dış borç miktarı 19.9 milyar dolar olacak. Özel sektörü ise gelecek yıl 12 milyar dolarlık dış borç ödemesi bekliyor. 
2006'da 27.7 milyar dolar olan dış borç ödemesi bu yılın kalanı ve gelecek yıldan eklenecek borçlanmalarla birlikte artacak. Ödemenin 11.7 milyar doları IMF'ye yapılacak. 2007'de kamu kesimi 11.1 milyar dolar, özel sektör 4.1 milyar dolar dış borç ödeyecek. 


</TEXT>
</DOC>
