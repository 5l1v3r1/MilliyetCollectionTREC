<DOC>
<DOCNO> 297894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko31.html </URL>
<DATE> 2004/12/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Unakıtan Bütçe fazla verdi diye böbürlenmemek lazım 
</HEADLINE>
<TEXT>

     Maliye Bakanı Kemal Unakıtan, bütçenin uzun bir aradan sonra Kasım'da aylık bazda fazla vermesine dikkati çekerek, ''Bütçe fazla verdi diye böbürlenmemek lazım'' dedi. 
     Maliye Bakanlığı Muhasebat Genel Müdürü Ömer Duman, Ekonomi Muhabirleri Derneği EMD üyelerine Maliye Bakanlığı'nda muhasebat uygulamaları hakkında bilgi verdi. 
     Duman'ın açıklamaları sırasında toplantı salonuna gelen Maliye Bakanı, gazetecilere ''Hoşgeldiniz'' diyerek, bu tür bilgilendirme toplantılarının devam edeceğini söyledi. 
     Unakıtan, Kasım ayı bütçe uygulamalarına da işaret ederek, ''Bütçe fazla verdi diye böbürlenmemek lazım. Yıl sonu önemli. Yıl sonu rakamlarına bakmak lazım. Ama iyi bir gidiş var'' diye konuştu. 
     Türkiye'de sadece gelecek yıl bütçelerine özen gösterildiğini, kesin hesap bütçelerine gereken önemin verilmediğini de belirten Unakıtan, ''Oysa Meclis'te kesin hesaplar da detaylı bir şekilde tartışılmalı. Ne yapılmış nereye, ne harcanmış, bunlar konuşulmalı. Ama bizde kesin hesapların görüşülmesi 5 dakika sürüyor'' dedi. 
     
     GELİR VE GİDERLERE GÜNLÜK TAKİP 
     Muhasebat Genel Müdürü Ömer Duman da, Say2000i, tahakkuk esaslı muhasebe sistemi, döner sermaye işletmeleri ve reçete kontrol uygulaması hakkında detaylı açıklamalar yaptı. 
     Muhasebatın ''Say2000i Projesi'' ile kamuda ilk otomasyona geçen teşkilatlardan biri olduğuna dikkati çeken Duman, bu projeyle devletin gelir ve giderleri günlük olarak takip etme olanağı elde ettiğini vurguladı. 
     Kamu harcamalarında sağlanan tasarrufun yanı sıra ''Say2000i''nin ekonomi yönetimine zengin ve doğru bilgi sunulmasını da sağladığını kaydeden Duman, toplam 10 milyon dolara malolan bu projeyle 1.472 saymanlığın otomasyona geçirildiğini ifade etti. 
     Duman, Hazine Devlet Borçları Saymanlığı'nın da sisteme girmesi için deneme çalışmalarına başlandığını, Cumhurbaşkanlığı ile MİT saymanlıklarının da sisteme dahil olması için mutabakata varıldığını anlattı. 
     Eski sistemde yıllık bütçe sonuçlarının Mart ayı sonlarında kesinleştiğine işaret eden Muhasebat Genel Müdürü, günümüzde ise bütçe sonuçlarının takip eden ayın 8 ya da 9'unda kesinleştiğini, bunu ayın 5'ine kadar çekeceklerini bildirdi. 
     
     DÖNER SERMAYE İŞLETMELERİ 
     Duman, döner sermaye işletmelerine ilişkin bilgi vererek, bu kuruluşların mali tablolarının aylık olarak yayınlanmasına başlanacağını belirtti. 
     Halen saymanlık bünyesinde 1.432 döner sermaye işletmesi görüldüğünü, ancak döner sermaye işletmesi olarak faaliyet gösteren kuruluş sayısının bu rakamın 4-5 katı olduğunu anlatan Duman, Ekim ayı sonu itibariyle döner sermayelerin 7 katrilyon 432 trilyon lira gelir elde ettiğini, bunun 878 trilyon lirasının Hazine'ye aktarıldığını söyledi. 
     Bu kuruluşların 5 katrilyon liraya yakın giderleri bulunduğunu da ifade eden Duman, Kamu Mali Yönetim Kanunu ile bu kuruluşların bir bölümünün 2007 yılı sonuna kadar kapatılacağını hatırlattı. 
     Duman, bu tarihe kadar çıkarılacak bir yasayla, mal ve hizmet üreten bazı döner sermaye işletmelerinin yeni kanun kapsamına alınacağını, bir bölümünün bütçe içine gireceğini, kalan kısmının da faaliyetine son vereceğini bildirdi. 
     
     SAĞLIK ÇALIŞANLARINA KATKI PAYI 
     Duman, sağlık kuruluşlarının döner sermaye işletmelerinden sağlık çalışanlarına verilen katkı payıyla ilgili olarak şu değerlendirmede bulundu 
     ''Bu katkı payları abartıldığı kadar yüksek değil. Örneğin bir başhekim aylık olarak 2.5 milyar lira katkı payı almış. Bir cerraha ise 1.5 milyar lira ödenmiş. Yine bir başka hastanedeki katkı payları 858 milyon lira ile 1 milyar 858 milyon lira arasında değişiyor. 
     Sağlık Bakanlığı, doğu ve güneydoğuda katkı payı düşük olan doktorlara destek amacıyla, batıda katkı payı yüksek olan hastanelerin döner sermaye hasılatlarından yüzde 4'lük pay alacak.'' 
     
     İLAÇ PARALARI ÖDENİYOR 
     3 yıllık bütçe uygulamalarının önemine de işaret eden Duman, 2006 bütçesinin 3 yıllık hazırlanması çalışmalarının devam ettiğini bildirdi. 
     Duman, DPT ile yaptıkları bir çalışmaya göre de, yatırım projelerinin proje numaralarının muhasebe sistemine gireceğini ve maliyet gelişmelerinin buradan takip edilebileceğini dile getirdi. 
     Tahakkuk esaslı devlet muhasebesiyle ilgili değerlendirmeler de yapan Duman, sistemle devletin yıl içinde edindiği taşıt, arazi veya diğer varlıkların artık tablolarda görüleceğini anlattı. Duman, bu sistemle yurdun en ücra köşesinde dahi kamu adına yapılan bütün harcamaların detaylarıyla izlenebileceğini vurguladı. 
     Duman, bir soru üzerine, biriken ilaç ve tedavi giderlerinin ödenmesine ilişkin tel emrinin Maliye Bakanı Kemal Unakıtan tarafından imzalandığını ve bu çerçevede 200 trilyon lira civarındaki ilaç ve tedavi giderinin ödeneceğini kaydetti. 
     
     REÇETE KONTROL SİSTEMİ 
     Muhasebat Genel Müdürü Duman, Emekli Sandığı ile imzalanan bir protokol ile Maliye Bakanlığı'nda pilot olarak uygulamaya konulan reçete kontrol sisteminin, 2005 yılı Haziran ayı sonundan itibaren tüm kamuda yaygınlaştırılacağını bildirdi. 
     Duman, yılbaşından itibaren kamu kuruluşlarından çalışan personele ilişkin bilgi alınacağını ve bu şekilde kamu çalışanlarına ilişkin bilgilerin güncelleştirileceğini belirterek, uygulama kapsamında şu denetimlere gidileceğini bildirdi 
     ''-Hak sahipliği denetimi. Eczaneler, ilaç alan kişilerin gerçekten hak sahibi olup olmadığını elektronik ortamda kontrol edecek. 
     -Belirli ilaçların uzman doktor tarafından yazılıp yazılmadığının tespiti. 
     -ilaç fiyat kontrolü ve ilaç bedelinin ödenip ödenmeyeceğinin tespiti. 
     -Raporlu hasta ve ilaç denetimi. 
     -Eş değer ilaç tespiti, ilaç süre ve dozaj kontrolü. 
     -İlaçların ve tedavi şemasının, hak sahibinin yaşı, cinsiyetiyle uygunluğu. 
     -Belirli ilaçların reçetedeki teşhisle uygun olup olmadığının belirlenmesi.'' 
     
</TEXT>
</DOC>
