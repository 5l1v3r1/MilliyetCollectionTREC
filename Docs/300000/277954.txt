<DOC>
<DOCNO> 277954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/spor/spo04.html </URL>
<DATE> 2004/10/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğan'a transfer sözü 
</HEADLINE>
<TEXT>


Trabzonspor Başkanı Atay Aktuğ, ara transferde kadroya kaliteli isimlerle takviye yapılacağının garantisini verdi, tecrübeli teknik adamı sevindirdi 


BORDO - Mavili kulübün Başkanı Atay Aktuğ, Beşiktaş'ın transfer teklifi götürmesinin ardından Ziya Doğan'ın her istediğini gerçekleştirmeye çalışıyor. Aktuğ'un, daha önce sitemde bulunduğu transfer konusunda Doğan'a garanti verdiği ortaya çıktı. Trabzonspor Başkanı'nın, "Ara transferde kadroya kaliteli isimler alacağız. Hiçbir fedakarlıktan kaçınmayacağız" dediği bildirildi. 
TECRÜBELİ hoca ile görüşen Aktuğ'un, "İstediğin bazı isimleri alamadık. Ekonomik olarak sıkıntıdaydık. Ara transferinde istediğin futbolcuları alarak takımı güçlendireceğiz" dediği kaydedildi. Ziya Doğan'ın özellikle Polonyalı Miraslow Sizmkowiak, Thamosz Sagalovski ve Kukielka'dan biri, Malatyasporlu Ayman, Gençlerbirliği'nden El Saka, Denizlisporlu Özgür'ü istediği ifade edildi. 

'Don Kişot değilim' 
TEKNİK Direktör Ziya Doğan, Beşiktaş'ın on kişi kalmasının ardından takımına hücum futbolunu oynatmadığı şeklindeki eleştirilere "Maceraya atılmam" yanıtını verdi. Trabzon'un antrenörü, "Korkak değilim ama macera da aramam. Bir maçta önemli olan skordur. Don Kişot'luk yapmanın gereği yok. Temkinli oynamayı, ürkeklik veya korkaklık olarak algılama yanlışına düşülmesin" dedi. 

Trabzon'da işbaşı 
LİGE verilen ara nedeniyle üç günlük izin verilen Bordo - Mavililer, bu akşam toplanarak, Ankaraspor maçının hazırlıklarına başlayacak. Antrenmana A ve ümit milli takımına çağrılan Fatih, Gökdeniz, Hüseyin, Tolga Seyhan, Tolga Zengin, Tayfun ve Adem Koçak ile Güney Kore'ye giden Young, pazara kadar izinli olarak ülkesi Gana'ya giden Augustine katılmayacak. 

PETKOVİÇ Volkan oynasın 

Trabzonspor'un tecrübeli kalecisi Petkoviç, Fenerbahçe'de yedek bekleyen Volkan'a şans verilmesi gerektiğini söyledi. Avustralyalı kaleci, "Rüştü çok iyi bir kaleci. Bu tartışılmaz. Ancak bence Volkan oynamalı. Daha genç ve gelecek vadediyor. Tecrübe yedek kulübesinde oturarak olmaz. Oynadıkça, mücadele ettikçe, kritik maçlarda kaleyi koruyarak olur" diye konuştu. 


</TEXT>
</DOC>
