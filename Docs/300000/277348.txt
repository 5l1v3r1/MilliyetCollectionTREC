<DOC>
<DOCNO> 277348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/yaksoy.html </URL>
<DATE> 2004/10/05/ </DATE>
<TIME>  </TIME>
<AUTHOR> Fevzi AKSOY  </AUTHOR>
<HEADLINE>
Tütsü 
</HEADLINE>
<TEXT>



Birkaç gündür spor sayfalarını elime almıyorum. Çünkü yazılanları okumaktan korkuyorum. Biliyorum ki, yarım düzine golü, çoğu yazar, kale içinde birbiri üstüne dizilmiş kafatasları gibi görüyorlar. Böyle bir görünüm için kimbilir neler yazılmamıştır ki... Hele hele kanaryalardan nefret eden mürekkep yalamışlar tarafından... 
Bir kere onlarca, okutulmuş şekerlerin maalesef bir faydası olmamıştır. Olsa olsa bu trajedik olay yabancı teknik direktöre gavur büyüsü yapılmış olmasından kaynaklanmaktadır. Muhakkak ki, takımın savunma oyuncularını keçi boynuzuna benzetenler de çıkmıştır. Öyle ya, yanlarından geçen toplara uzanacak refleksleri bile yoktu. Gelin okutulmamış şeker yiyelim, ama yine de tatlı konuşalım. Zira, zavallı kaleci bu kısalıp, uzayamayan defans oyuncuları yüzünden, her seferinde, rakip oyuncularla karşı karşıya gelip apışıp kalmıştır. Belki de bu yüzden Napolyon zafer için nasıl ki, "Para, para, para" gerekli demişse, başarısız futbolcular için de, "Kondisyon, kondisyon, kondisyon" lazım diye yazan spor yazarları da görülmüştür. Bu arada İngiliz seyircilerin şarkılarını susturan davulcuları da unutmamak lazım. İnşallah bu başarıyı öven kalemler de vardır. Ümit ediyoruz ki, geleceğe dönük, Allah rızası için öneriler öne sürenler de olmuştur. Bize kalırsa en iyi tedbir, kötü ruhları kovmak için, stadın dört bir yanında tütsüler yakmaktır. 


</TEXT>
</DOC>
