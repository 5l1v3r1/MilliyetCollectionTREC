<DOC>
<DOCNO> 252032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/ekonomi/eko02.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura, isteğe bağlı emeklilik 
</HEADLINE>
<TEXT>


Memuriyetten ayrılanlar, 6 ay içinde başvurursa ayrıldıkları kadronun emeklilik kesintilerini ödeyerek emekli olabilecekler 

ÖNDER YILMAZ Ankara 

Memurlara isteğe bağlı emeklilik getiriliyor. Plan ve Bütçe Komisyonu'nda kabul edilen bazı kanun ve kararnamelerde değişiklik yapılmasına dair tasarıya göre memuriyetten ayrılanlar, 6 ay içinde başvurmaları halinde ayrıldıkları kadronun emeklilik kesintileri ve kurum karşılıklarını ödemek koşuluyla isteğe bağlı iştirakçi olabilecek. Tasarıya eklenen bir maddeyle de hükümetle ters düşen TÜBİTAK'taki çalışanların ücretlerini Başbakan Recep Tayyip Erdoğan belirleyecek. Hükümet, aynı tasarıyla kamu vakıflarının isimlerini kullanmalarına ilişkin süreyi de 6 aydan 1.5 yıla çıkattı. 
Tasarı ile Türkiye ve İtalya'yı karşı karşıya getiren Bolu Dağı Geçişi'nin tamamlanması için de kaynak ayrıldı. GSM Hazine payları gelir tahminini aşan kısım, belli projelere aktarılacak. 450 trilyonu geçmeyecek kısım DSİ Genel Müdürlüğü'ne, 106 trilyon da Gerede Otoyolu ve Bolu Dağı geçişi için Karayolları Genel Müdürlüğü'ne aktarılacak. 

Dört aylık doğum izni 
CHP Ankara Milletvekili Oya Araslı ile AKP İstanbul Milletvekili Zeynep Karahan Uslu'nun, kadın memurlara toplam dört ay doğum izni verilmesine ilişkin yasa teklifleri de Plan ve Bütçe Komisyonu'nda birleştirilerek kabul edildi. 
Teklife göre, kadın memura doğum yapmasından önce iki ay ve doğum yaptığı tarihten itibaren iki ay olmak üzere toplam dört ay süre ile aylıklı izin verilecek mevcut düzenlemede 21 gün doğum öncesi, 42 gün doğum sonrası izin bulunuyor . Çoğul gebelik halinde ise doğumdan önceki sekiz haftalık süreye iki hafta süre eklenebilecek. Ayrıca, kadın memurlara, bir yaşından küçük çocuklarını emzirmeleri için günde toplam 1.5 saat süt izni verilecek. Doğum yapan memurlara istekleri halinde yasada belirtilen sürelerin bitiminden itibaren bir yıla kadar da aylıksız izin verilecek. 


</TEXT>
</DOC>
