<DOC>
<DOCNO> 282777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sontur10.html </URL>
<DATE> 2004/10/23/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Irak'ta kaçırılan Türk işçisi ailesine kavuştu İş bulamazsam yine giderim 
</HEADLINE>
<TEXT>

     Irak'ın Beled kentinde rehin alınan ve direnişçilerin anlaşmazlığa düşmesi üzerine kapatıldığı odadan kaçarak kurtulan Osmaniyeli kaynak işçisi Abdurrahman Yıldırım 21 , ailesine kavuştu. 
     Adana'da faaliyet gösteren Kulak Şirketi aracılığıyla bir ay önce çalışmak üzere gittiği Irak'ta, 13 gün önce direnişçiler tarafından kaçırılarak rehin tutulan Yıldırım, bu sabah memleketi Osmaniye'ye geldi. 
     Annesi Fatma, ablası Şule ve ağabeyi İzzet Fatih ile anneannesi Hürü Ballı tarafından karşılanan Yıldırım, sevinç gözyaşları döktü. 
     Çalıştığı firma yetkililerince Bağdat'taki Türk Konsolosluğu'ndan alınarak Türkiye'ye getirilen Yıldırım, rehin tutulduğu sürede yaşadıklarını AA muhabirine anlattı. ABD Üssü'nden 4 arkadaşıyla Türkiye'ye dönüş yapmak üzere ayrıldığını, 15 dakika sonra ise direnişçilerin silahlı saldırısına uğradıklarını belirten Yıldırım, şunları söyledi 
     ''Arkadaşımızın birisi bu saldırıda yaralandı. Benim ellerimi ve gözlerimi bağlayarak bir araca bindirdiler. Yaklaşık 1.5 saat yol gittik. Beni götürdükleri yerde ellerimi ve ayaklarımı bu kez zincirle bağladılar, gözlerim ise hep kapalıydı. Sadece kamerayla görüntü çekileceği sırada gözlerimi açıyorlardı. Beni kaçıran kişiler bir süre sonra para karşılığında beni başka bir direnişçi gruba sattı.'' Yıldırım, her gün öldürülme korkusuyla yaşamaktan bıktığını belirterek, ''Cenazemin memleketime ulaştırılamayacağını bile düşünmeye başlamıştım. Bir an önce öldürseler de kurtulsam diye düşünüyordum'' dedi. 
     
     DİRENİŞÇİLER ARASINDA ANLAŞMAZLIK ÇIKTI 

     Kendisini satın alan direnişçi grubun, bir başka gruba tekrar satışı konusunda anlaşmazlığa düştüklerini anlatan Yıldırım, şöyle devam etti 
     ''Direnişçilerin aralarında geçen konuşma ve para alışverişlerinden olanları anlayabiliyordum. Onların binadan ayrıldıkları bir sırada kafamı yere sürterek gözümdeki bağı açmayı başardım. Daha sonra ellerimi ve ayaklarımı zincirden kurtardım. Orada benimle birlikte tutulan Iraklı rehineyi de kurtarmak istedim, ancak başaramadım. Iraklı rehine bana el işaretiyle kaçmamı söyledi.'' Kapısını güçlükle bulduğu binadan koşarak uzaklaştığını, kaçarken de sürekli dua ettiğini belirten Yıldırım, ''İlk gördüğüm Irak polisine sığındım. Bir Türk şoförü konuşmalarımı Irak Polisi'ne tercüme ederken, ABD askerleri karakolu bastı. Askerler zaten beni arıyormuş, beni alarak ABD hastanesine götürdü, 24 saat gözlem altında tutuldum'' diye konuştu. 
     Abdurrahman Yıldırım, iş imkanı olmadığı için Irak'a gitmek zorunda kaldığını, kabus dolu günler yaşadığını, ancak iş bulamadığı takdirde yine Irak'a gidebileceğini söyledi. 
     
</TEXT>
</DOC>
