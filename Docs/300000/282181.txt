<DOC>
<DOCNO> 282181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/soneko37.html </URL>
<DATE> 2004/10/21/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
AFM Hisse senetlerindeki dalgalanma borsanın doğasından 
</HEADLINE>
<TEXT>

     AFM Sinemaları Yönetim Kurulu Başkanı Adnan Akdemir, AFM hisse senetlerindeki dalgalanmaya ilişkin, ''Borsanın doğasından kaynaklanan iniş ve çıkışlar, tüm yatırımcılar için geçerlidir'' dedi. 
     Akdemir, yaptığı yazılı açıklamada, mevcut durumda 78 olan salon sayılarının, yıl sonuna kadar yüzde 61 artışla 126'ya ulaşmasının hedeflendiğini bildirdi. 
     Akdemir, 2005 yılı ilk çeyrek mali tablosunda, mevcut 12 bin koltuk yerine yaklaşık 18 bin koltuğun yarattığı bir ciro ile yatırımcıların karşısında olacaklarını belirtti. 
     Şirket ortaklarının, halka arzı takiben işlem görmeye başlayan AFM hisselerine yaklaşık 1 trilyon lira tutarında yatırım yaptıklarına işaret eden Akdemir, bunun yanı sıra ortakların aldıkları yeni şirket hisselerini 6 ay satmama taahhütü verdiklerini de, SPK ve İMKB'ye bildirdiklerini kaydetti. 
     Adnan Akdemir, ''AFM Sinemaları'nın geleceğine ilişkin finansal yapısı ve operasyonel karlılığı ile ilgili tüm veriler, yatırımı kısa vadeli değerlendirmemek gerektiğini ortaya koyuyor'' dedi. 
     Hisselerin geçmiş iki günlük performansının, ileriye dönük bir gösterge olarak algılanmaması gerektiğini belirten Akdemir, şunları kaydetti 
     ''Kriz dönemleri dahil her türlü koşulda değerini koruyan ve varlığını büyüyerek sürdüren bir işletme olarak, şirketimizin geleceğiyle ilgili olumlu gelişmelerin devam edeceğinin altını çizerek yineliyoruz. İşlem görmeye başladığımız andan beri oluşan dalgalanmayı da uzun vadeli değerlendiriyor ve doğal buluyoruz. Hisseler süreç içinde, yatırımcının beklentilerini karşılayacak değere mutlaka ulaşacaktır. Borsanın doğasından kaynaklanan iniş ve çıkışlar tüm yatırımlar için geçerlidir.'' 
     
</TEXT>
</DOC>
