<DOC>
<DOCNO> 274764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/spor/spo04.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor tez oldu 
</HEADLINE>
<TEXT>


Teknik Direktör Ziya Doğan, birçok kişinin müthiş çıkışlarını araştırmaya başladığını söyledi. Doğan, "Farkımız arkadaşlık bağlarının çok iyi olması, futbolcuların karakteri ve kolektif anlayış" dedi 


'Bizi araştırıyorlar' 
TRABZONSPOR Teknik Direktörü Ziya Doğan, başarılarının altında yatan formülleri açıkladı. Doğan, müthiş çıkışlarının herkesin dikkatini çektiğini dile getirerek, "Trabzonspor'un bu performansı tez konusu oldu. Birçok kişi araştırma yapıyor. Büyüklerden kadro olarak eksiklerimiz var. Ancak bizim farkımız, arkadaşlık bağlarının çok iyi olması, futbolcuların karakteri ve kolektif anlayışımız. Bu düşünceler birleşince ortaya başarı çıkıyor" dedi. 

'Uyarmak zorundayım' 
ZİYA Doğan, saha kenarındaki agresif tutumuyla ilgili olarak şunları söyledi "Ben de kenarda oturup, maçı izlemek isterim. Fakat futbolcu bazen sahada yapacağını unutuyor, yerini kaybediyor. Uyarınca hatasını anlıyor. İnanın bağırmaktan ses tellerim kopacak. Takımda konuşan futbolcu olmayınca iş bana düşüyor." Trabzonspor Teknik Direktörü, taciz olayı nedeniyle takımdan uzaklaştırılan İbrahim Ege'ye zaman zaman ihtiyaç duyduğunu belirtti. 

'Burası son durak' 

Petkoviç'in hayali 
BORDO - Mavili takımın Avustralyalı eldiveni Michael Petkoviç, futbol kariyerine Trabzon'da nokta koymak istediğini açıkladı. Tecrübeli kaleci, "Trabzon'da çok mutluyum. Kendimi Türk gibi hissediyorum. Arkadaşlarımla çok güçlü bir aile oluşturduk. Bu güzellikleri şampiyonlukla süslemek istiyoruz" dedi. Petkoviç, Fatih Tekke ve Gökdeniz'in Avrupa'nın her takımında forma giyebilecek kalitede olduğunu belirtti. 

Sakarya'ya gittiler 

Hazırlıklar tamam 
SÜPER Lig'in 7. haftasında deplasmanda Sakaryaspor ile kozlarını paylaşacak olan Trabzonspor, kritik 90 dakika için dün Sakarya'ya gitti. Bordo - Mavili takım sabah yaptığı ter idmanın ardından hazırlıklarını tamamladı. Uzun bir süredir sakatlığı nedeniyle forma şansı bulamayan Yeni Gineli yıldız Yattara da kafilede yer aldı. Yolculuk öncesinde futbolcuları uyaran Ziya Doğan, "Rakibi sakın küçümsemeyin. Puan kaybı istemiyorum" diye konuştu. 

Atalay'a ziyaret 

TRABZONSPOR Başkanı Atay Aktuğ, Gençlik ve Spor Genel Müdür vekili Mehmet Atalay'ı makamında ziyaret edip, çalışmalarıyla ilgili bilgi verdi. Aktuğ, Trabzon kenti ile çevresindeki il ve ilçelerde atıcılık ve boks gibi Karadeniz insanının yeteneği olduğu branşlara eğileceklerini kaydetti. Trabzonspor Başkanı, Atalay'a futbol dışı branşlarda da başarı sözü verdi. 


</TEXT>
</DOC>
