<DOC>
<DOCNO> 252727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sontur21.html </URL>
<DATE> 2004/07/03/ </DATE>
<TIME> 20.08 </TIME>
<AUTHOR>  </AUTHOR>
<HEADLINE>
Serbest bırakılan Türk işçiler aileleriyle buluştu... 
</HEADLINE>
<TEXT>

     Türk firması aracılığıyla gittikleri Irak'ta rehin alınan ve dün sabah serbest bırakılan Soner Serçalı 27 ve Murat Kızıl'ı 26 , Adana'daki aileleri kurban keserek karşıladı. 
     Kayteks firması aracılığıyla Irak'ın Kerkük kentine klima tamircisi olarak çalışmak üzere giden Soner Serçalı, Adana'daki evinin önünde akrabaları ve komşuları ile bir araya geldi. 
     Çok zor günler geçirdiklerini belirten Serçalı, bir daha Irak'a gitmek istemediğini kaydetti. 
     Serçalı, Iraklı direnişçilerin kendilerine sert davranmadıklarını belirterek, şunları söyledi 
     ''Müslüman olduğumuzu öğrendikten sonra bize iyi davrandılar. Ancak çok sık yer değiştirdik. Bu nedenle gözümüz ve ellerimiz devamlı bağlıydı. Irak'ta bundan sonra yakaladıkları Türk işçilerini öldüreceklerini söylediler. Türkiye'de kazandığım para yetmediği için Irak'a gitmiştim ama bundan sonra kesinlikle tekrar gitmem.'' Soner Serçalı'nın annesi Ayşe Serçalı da ''Bir annenin yaşayabileceği en büyük mutluluğu yaşıyorum. Bir daha oğlumu yanımdan ayırmak istemiyorum'' dedi. 
     Boynuna sarıldığı oğlunu defalarca öpen anne Serçalı, oğlunun serbest bırakılmasında emeği olanlara teşekkür etti. 
     Aynı firma aracılığıyla Irak'a giden Murat Kızıl ise her gece kabus gördüğünü söyledi. 
     Irak'ın Felluce kentinin girişinde rehin alındıklarını ve sürekli yerlerinin değiştirildiğini ifade eden Kızıl, şöyle konuştu 
     ''Aracımızı durdurarak gözlerimizi bağlayıp bizleri rehin aldılar. Başlangıçta sert davrandılar. Ancak biz namaz kılıp dua edince Müslüman olduğumuzu anlayıp daha iyi davranmaya başladılar. Ailemi tekrar görebildiğim için çok mutluyum. Yeniden doğmuş gibiyim. Bir daha trilyonlar verseler Irak'a gitmem.'' 
     
</TEXT>
</DOC>
