<DOC>
<DOCNO> 277519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sontur10.html </URL>
<DATE> 2004/10/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Apartman boşluğu yangını, Türkiye'ye özgü... 
</HEADLINE>
<TEXT>

     Konya Büyükşehir Belediyesi İtfaiye Dairesi Yangın ve Arama Kurtarma Şube Müdürü Mehmet Çinko, apartmanların havalandırma ve asansör boşluğuna atılan çöplerin, sigara izmaritiyle alev alması sonucu çıkan yangınların, Türkiye'ye özgü olduğunu bildirdi. 
     Mehmet Çinko, AA muhabirine yaptığı açıklamada, dünyanın her yerinde can kayıplarına, yaralanmalara ya da büyük maddi hasarlara neden olabilecek çok çeşitli yangın türleri bulunduğunu söyledi. 
     Yangınların, en çok kolayca tutuşabilen, yanıcı ve parlayıcı özellik taşıyan maddelerin bulunduğu yerlerde görüldüğüne dikkati çeken Çinko, Türkiye'de, çıkış nedeni açısından dünyada alışılagelmişin dışında nedenlere dayalı yangınların da görüldüğünü belirtti. 
     Türkiye'ye özgü yangınların ilk sırasında ise apartman boşluğu yangınlarının geldiğini ifade eden Mehmet Çinko, şöyle konuştu 
     ''Tüm apartmanların planında, asansör ya da havalandırma için çeşitli büyüklüklerde boşluklar bırakılmaktadır. Özellikle tuvalet, banyo ya da mutfak pencerelerinin açıldığı havalandırma boşluklarına, bilgisizlik ya da apartman kültürünün yeterince gelişmemiş olması nedeniyle çeşitli maddeler atılmaktadır. Evlere açılan bu boşluktan atılan peçete, kağıt ve bez parçası gibi malzemeler, yangına hazır ortamlar yaratıyor. Aile büyüklerinden kaçak olarak tuvalet ya da banyolarda içilen sigaranın bilinçsizce bu boşluklara atılması ise kolaylıkla yangına yol açabiliyor.'' Kendisinin Konya'dan önce Ankara'nın 2 ayrı merkez ilçesinde İtfaiye Müdürlüğü yaptığını bildiren Çinko, yangınla ilgili verilen uluslararası eğitim seminerlerinin hiç birinde apartman boşluğu yangınlarından bahsedilmediğini, Türkiye'de ise sıkça rastlandığını söyledi. 
     Dünya standartlarına göre sıfır risk taşıyan bu bölmelerde yangın çıkmasının ilginç bir durum olduğunu ifade eden Çinko, ''Bu yangınlar, özel durumlar hariç, binaya sıçrayıp büyümezler. Ancak, özellikle havalandırma boşluğu yangınlarında açığa çıkan zehirli gazlar, bu boşlukların fiziksel özelliği nedeniyle apartmanın hemen her yerine kısa sürede yayılarak zehirlenmelere neden olabilir. Gece çıkması durumunda ise çok daha tehlikeli sonuçlar yaşanabilir'' diye konuştu. 
     Mehmet Çinko, apartman boşluklarına yabancı madde atılmamasını, çöplerin çöp poşeti ya da kutularına atılmasının alışkanlık haline getirilmesi gerektiğini sözlerine ekledi. 
     
</TEXT>
</DOC>
