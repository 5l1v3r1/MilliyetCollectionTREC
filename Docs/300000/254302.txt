<DOC>
<DOCNO> 254302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/spor/aspo.html </URL>
<DATE> 2004/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Carew Beşiktaş'ta 
</HEADLINE>
<TEXT>


Siyah-Beyazlılar uzun uğraşlar sonrası Norveçli futbolcuyla üç yıllık anlaşma sağladı. John Carew'in pazartesi günü İstanbul'da geleceği, ardından Başkan Demirören ile birlikte kampa katılacağı açıklandı 

ORHAN YILDIRIM 


2 milyon Euro alacak 
BEŞİKTAŞ, John Carew'in transferini sonunda bitirdi. Takımla birlikte kampta bulunan Futbol Şube Sorumlusu Kıvanç Oktay ile Erdil Arpacı dün Norveç'in başkenti Oslo'ya gitti, golcü futbolcu ile yıllık 2 milyon Euro'ya 3.6 trilyon lira anlaşma sağladı. Bir yılı opsiyonlu olmak üzere toplam üç yıllık sözleşme imzalayacak olan Norveçli yıldızın pazartesi günü Türkiye'de olması bekleniyor. 

23 numarayı istedi 
BONSERVİSİ için 6 milyon Euro isteyen Valencia'nın, 5 milyon Euro'ya indiği belirtildi. Siyah-Beyazlılar peşin olması durumunda 3.5 milyon Euro ödeyeceklerini, taksit yapılması halinde bu rakamı kabul ettiklerini İspanyol kulübüne iletti. Carew'in İstanbul'da imza atmasının ardından Başkan Yıldırım Demirören ile birlikte salı günü kampa katılabileceği belirtildi. Golcü oyuncu ayrıca 23 numaralı formayı istedi. 

JOHN CAREW KİMDİR 
ÜLKESİ Norveç 
DOĞUM TARİHİ 5 Eylül 1979 
DOĞUM YERİ Lorenskog - Norveç 
BOYU 1.93, KİLO 90 
MEVKİİ Forvet 
BAŞARILARI 
Norveç şampiyonu 2000 - Rosenborg 
İspanya şampiyonu 2002 - Valencia 
Şampiyonlar Ligi Finalisti 2001 - Valencia 
KARİYERİ SEZON TAKIM MAÇ GOL 98-99 Valerenga 24 11 99-00 Rosenborg 20 15 00-01 Valencia 44 14 01-02 Valencia 21 1 02-03 Valencia 46 12 03-04 Roma 26 7 

Emre'de de umut ışığı 

Inter kiralıyor 
KARTAL'IN transferi için büyük uğraş verdiği Emre Belözoğlu konusunda da olumlu gelişmelerin yaşandığı öğrenildi. Beşiktaşlı yöneticiler, Inter ile yoğun pazarlıklar yaparken, milli oyuncunun takımdan ayrılma olasılığı yükseldi. Orta sahaya Edgar Davids'i transfer eden Inter'in Emre'yi kesinlikle kiralamayı düşündüğü belirtildi. 

Mancini sessiz 
MİLLİ oyuncunun durumu hakkında açıklama yapmaktan kaçınan Inter'in yeni hocası Roberto Mancini'nin, Beşiktaş'ın listesindeki bir diğer golcü Kallon'u ise kesinlikle takımda istemediği bildirildi. Siyah - Beyazlı yönetimin bu iki oyuncunun transferini de önümüzdeki hafta içinde bitirmeye çalışacağı kaydedildi. 

Hasselbaink Ada'da kaldı 

BEŞİKTAŞ'IN transfer listesinde yer alan Hollandalı golcü Jimmy Floyd Hasselbaink, İngiltere'nin Middlesbrough takımı ile anlaştı. Ünlü yıldız dün sağlık kontrolünden geçtikten sonra sözleşme imzalarken, haftalık 40 bin pound alacağı belirtildi. Uzun yıllar Chealsea'de top koşturan Hasselbaink, tercihi yine Ada'dan yana kullandı. 




</TEXT>
</DOC>
