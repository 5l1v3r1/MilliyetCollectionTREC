<DOC>
<DOCNO> 258952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun08.html </URL>
<DATE> 2004/07/29/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Bomba yerleştirmeye çalışırken öldüler 
</HEADLINE>
<TEXT>

     Gazze Şeridi'nin güneyinde sabaha karşı bir Yahudi yerleşkesi yakınlarına bomba yerleştirmek isteyen 2 Filistinlinin, bombanın patlaması sonucu öldüğü bildirildi. 
     Filistinli bir güvenlik kaynağı, ölenlerden 27 yaşındaki Yunus El Abdullah'ın El Aksa Şehitleri Tugayları, 23 yaşındaki Muhammed Advan'ın ise İslami Cihad üyesi olduğunu belirtti. 
     İki eylemcinin, Netzer Serani Yahudi yerleşkesi yakınlarına bomba yerleştirmek isterken bombanın ellerinde patlaması sonucu öldüğü kaydedildi. 
     
     Hamas militanının evi yıkıldı 
     İsrail askerlerinin, bir Hamas militanının Ramallah yakınlarındaki evini dinamitle yıktığı bildirildi. 
     Askeri kaynaklar, evi yıkılan militanın, geçen yıl eylül ayında Kudüs'teki bir kafede düzenlenen intihar saldırısına karıştığı gerekçesiyle tutuklanan Salih Musa olduğunu belirtti. 
     Kaynaklar, İsrail askerlerinin Gazze Şeridi'ndeki Netzarim Yahudi yerleşkesi yakınlarında, altında tünel bulunan dört katlı boş bir binayı da yıktığını kaydetti. 
     
</TEXT>
</DOC>
