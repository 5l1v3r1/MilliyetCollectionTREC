<DOC>
<DOCNO> 292515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/guncel/gun03.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Poşetten bomba değil bebek çıktı 
</HEADLINE>
<TEXT>


Polis, şüpheli çöp poşetini imha etmeye geldi. Poşetteki bebek ölümden son anda kurtuldu 

SİİRT DHA 

Siirt'te cami kapısında bulunan ve bomba şüphesiyle imha edilmesine karar verilen poşetteki yeni doğmuş erkek bebek son anda fark edildi. 
Yeni Mahalle Camii'ne önceki akşam 22.00 sıralarında yatsı namazı için gelenler, kapıda çöp poşeti görünce, bomba şüphesiyle polisi aradı. 
İhbar üzerine olay yerine gelen bomba imha uzmanları, kontrollü patlatma yapmak için çevre emniyeti alarak hazırlık yaptı. Bu sırada poşette aniden kıpırdanma oldu. Poşete yaklaşan özel giysili uzman, donmak üzere olan kundağa sarılı bebeği fark etti. 
Vücudu soğuktan morarmış bebek, Siirt Devlet Hastanesi'ne götürüldü. Bebeğin, göbek bağının henüz kesilmediği ve yanında herhangi bir not bulunmadığı kaydedildi. 7 aylıkken doğduğu sanılan bebek, sağlık durumunun kötüleşmesi nedeniyle Diyarbakır'daki Dicle Üniversitesi Hastanesi Çocuk Servisi'ne sevk edildi. 


</TEXT>
</DOC>
