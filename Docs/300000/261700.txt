<DOC>
<DOCNO> 261700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yazar/oztrak.html </URL>
<DATE> 2004/08/09/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
IMF'den sağlanacak finansmanda iki hususa dikkat edilmeli 
</HEADLINE>
<TEXT>


Geçtiğimiz haftanın sonunda iç ve dış piyasalarda beklenen açıklama hem Sayın Başbakan hem de IMF Başkanı tarafından yapıldı. Türkiye IMF'den 2005 yılı sonrası için finansman desteği de içeren yeni bir stand - by düzenlemesi talebinde bulundu. Ödemeler dengesi açıklarının son bir yılda ulaştığı boyutlar ve 2005 - 07 arasında Fon'a yapacağımız borç geri ödemeleri dikkate alındığında, bu kararın doğru ve gerçekçi olduğunu görmek mümkündür. 
Sayın Başbakan'ın kendi ifadeleriyle, IMF yandaşlığı ve karşıtlığı artık içi boş tartışmalardır ve IMF ile işbirliği dünya gerçeklerine uygundur. Merkez Karar ve Yürütme Kurulu'nda da benimsendiği anlaşılan bu yaklaşım iktidar partisi açısından çok önemli bir aşamadır. Ancak 2002 yılı seçimleri öncesinde Türkiye'yi IMF'den kurtarma vaadiyle oy alanların, önümüzdeki seçimlerde, seçmenle bir hesaplaşma yaşaması da kaçınılmazdır. IMF ile yapılacak yeni stand - by düzenlemesi kapsamında bundan sonra tartışılacak konuların başında bu anlaşmayla ne kadar finansman sağlanabileceği gelecektir. Hazine tarafından yapılan en son açıklamaya göre Türkiye IMF'ye 2005 - 07 döneminde 20 milyar doları aşan bir geri ödeme yapmayı öngörmekteydi. Bu ödemeleri de içeren en son uzun dönemli ödemeler dengesi projeksiyonu geçtiğimiz ay yayımlanan 7. gözden geçirmeyle ilgili ülke raporunda yer alıyor. Burada yer alan cari açıkların şu andaki gerçekleşmelerle karşılaştırıldığında oldukça muhafazakar olduğundan daha önceki bir yazımda bahsetmiştim. Buna rağmen bu tahminleri dikkate alarak IMF'den alınması gereken asgari tutar konusunda bazı değerlendirmeler yapmak mümkün. 

NİSAN 2004 IMF TAHMİNLERİ Milyar 2003 2004 2005 2006 2007 İhracat 46.9 56.4 62.6 69.0 76.3 İthalat 68.7 82.1 88.1 96.2 104.6 Dış ticaret açığı 21.8 25.7 25.5 27.2 28.3 Cari açık 6.8 9.1 7.6 7.5 7.2 Rezervler 35.2 32.4 27.8 20.9 24.0 Kısa vadeli borç rezerv 65.2 78.1 99.9 141.5 128.3 Borç ödemesi Kısa vadeli borç rezervler 118.8 137.1 163.6 224.8 205.7 
Kaynak IMF Ülke Raporu, No 04 227 

IMF'ye göre Türkiye ödemeler dengesini finanse edebilmek için 2004 - 05 döneminde 2003'e kadar biriktirdiği rezervlerin üçte birini kullanmak zorunda. Burada dalgalı kur rejiminde rezerv tutma politikasının çok da anlamlı olmayacağı ve rezervlerdeki azalışın sorun yaratmayacağı ileri sürülebilir. Ancak benim kendi kanaatim, kısa vadeli sermaye hareketlerinin bizim gibi ekonomilerde yaratabileceği tahribat dikkate alındığında en az kısa vadeli borç stoku kadar bir rezerv tutmanın, ekonominin dış gelişmeler karşısındaki dayanıklılığını artırdığı yönündedir. 
Tabloda yer alan verilere göre 2005 yılında yüzde yüze ulaşan kısa vadeli borçların rezervlere oranı 2006 ve 2007 yıllarında yüzde yüzü aşıyor. Bir başka ifadeyle bu yıllarda herhangi bir nedenle yabancı finans çevreleri kısa vadeli borcumuzu yenilememe kararı verirse, bunu geri ödeyecek dövizimiz bulunmuyor. Kısa vadeli borç stokuna bu yıllardaki orta ve uzun vadeli borç ödemelerini de ilave ettiğimizde tablo daha da ciddileşiyor. 
IMF'den talep edilecek finansman hesaplanırken iki husus dikkate alınmalıdır Birincisi, sağlanacak fonun, Türkiye'nin rezervlerini piyasalara güven verecek bir seviyede tutmasıdır. İkincisiyse, IMF'den en fazla kredi kullanan ilk üç ülke arasında olduğumuz dikkate alınarak, belli bir oranda net geri ödeyici olma zorunluluğumuzdur. 
Bu çerçevede uluslararası rezervlerimizi 2006 - 07 döneminde kısa vadeli borç stoku seviyesinde tutacak finansman ihtiyacı 15 milyar dolar civarında olmaktadır. Bu kaynağın IMF'den sağlanması halinde dahi yüklü geri ödemeler nedeniyle bu dönemde Fon'a olan borcumuz yüzde 25 oranında azalacaktır. Yani IMF'ye net geri ödeyici olma koşulu da yerine gelecektir. 
Ancak IMF'nin son dönemde kaynaklarını ve riskini ülkeler arasında daha adil paylaştırma yaklaşımları dikkate alındığında bu miktarda bir finansmanı sağlamanın hiç de kolay olmayacağını bilmek gerekiyor. Diğer taraftan sağlanacak yeni finansmanın güçlü bir program kapsamında kullanılması ve reformlarda artık gecikilmeyerek sürdürülebilir büyüme sürecinde ekonominin dayanıklılığının ve istihdam olanaklarının artırılması, seçmenle olacak siyasi hesaplaşmanın faturasını düşürmenin tek yolu olacaktır. 



</TEXT>
</DOC>
