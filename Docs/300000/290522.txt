<DOC>
<DOCNO> 290522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonyas01.html </URL>
<DATE> 2004/11/20/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Tom Cruise'un kaprisleri yapımcıları çileden çıkardı 
</HEADLINE>
<TEXT>

     Hollywood'un en çok kazanan oyuncusu unvanını elinde bulunduran Tom Cruise kaprisleriyle ''Görevimiz Tehlike-Mission Impossible'' filminin yapımcılarını çileden çıkardı. Filmin üçüncüsünün 15 ayrı ülkede çekilmesini ve rolünün kapsamlı olmasını talep eden Cruise'un kaprisleri yapımın bütçesini 150'den 234 milyon dolara çıkarıyor. 
     Internetteki ''imdb'' sitesinin Fox News'a dayanarak verdiği habere göre Tom Cruise ''kapris'' misyonunu başarıyla yerine getiriyor. 
     Daha önce Steven Spielberg ile ''War of the Worlds'' adlı filmde çalışmak için üçüncüsü çekilecek ''Görevimiz Tehlike'' ekibini yarı yolda bırakan ve çekimlerin gelecek yıla ertelenmesine neden olan Cruise şimdi de bitmez tükenmez istekleriyle isminden söz ettiriyor. 
     Paramount Studios tarafından gerçekleştirilecek filmde canlandıracağı özel ajan Ethan Hunt rolünün daha kapsamlı hale getirilmesini isteyen Cruise, film şirketi tarafından senaryoda olmayan sahnelerin filme eklenemeyeceği dile getirilerek uyarıldı. 
     Film için seçilen yönetmen Joe Carnahan ile arasında ''sanatsal bakış açısında ayrılıklar'' olduğu gerekçesiyle anlaşamayan ve filmden ayrılmasına neden olan Cruise, yeni belirlenen yönetmen JJ Abrams ile çalışacak. 
     Almanya, Belçika, Gana, Kanada ve ABD'de çekilmesi planlanan filmin bunların da aralarında yer aldığı 15 ülkede çekilmesini talep eden Tom Cruise'un bu düşüncesi filmin bütçesinin 150'den tam 234 milyon dolara çıkmasına neden oluyor. 
     
     EN PAHALI FİLMİ DE O ÇEKİYOR... 
     Hollywood'un en yüksek bütçeli yapımı unvanını da yine Tom Cruise'un rol aldığı, tahmini bütçesi 198 milyon dolar olan ''War of the Worlds'' adlı film elinde bulunduruyor. 
     ''Görevimiz Tehlike'' filminden aldığı 80 milyon dolarla sinemanın en çok kazanan aktörü olan Cruise nedeniyle filmin çekimleri gelecek yıla ertelendiğinden rol arkadaşları Carrie-Anne Moss, Scarlet Johannson ve Kenneth Branagh yapımdan ayrıldı. 
     Filmin kadrosunda kalan tek oyuncu olduğunu, ''Kadroda bir tek ben kaldım. Şimdi filmin senaryosu hakkında yeni yönetmenimizle görüş alışverişinde bulunuyoruz'' sözleriyle esprili bir dille vurgulayan Tom Cruise, yapımda özel ajan Ethan Hunt karakterini üçüncü kez canlandırmaya hazırlanıyor. 
     
     TELEVİZYON EKRANLARINDA SEVDİK 
     ''Görevimiz Tehlike'', bir dönem Türk televizyonlarında da milyonları ekran karşısına bağlayan 1970'lerin ünlü dizisinden beyazperdeye aktarıldı. 
     Serinin ilk filmi 1996'da izleyiciyle buluştu, Tom Cruise bu filmde ünlü yönetmen Brian de Palma ile çalıştı. Film, dünya çapında 454 milyon dolarlık önemli bir gişe hasılatına ulaştı. 
     John Woo'nun kamera arkasına geçtiği serinin ikinci halkası ise 2000 yılında gösterime girdi, film 546 milyon dolarlık hasılatıyla rekora imza attı. 
     
</TEXT>
</DOC>
