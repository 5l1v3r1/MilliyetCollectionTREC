<DOC>
<DOCNO> 278221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/dunya/dun01.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Rapordaki Bin Ladin faktörü 
</HEADLINE>
<TEXT>


AB Komisyonu'nun Türkiye'ye yeşil ışık yakan İlerleme Raporu Avrupa basınında irdelenirken, ilginç yorumlar da dile getirildi. Göze çarpan bazı değerlendirmeler şöyle 


LADİN FAKTÖRÜ Independent 11 Eylül saldırıları sonrası medeniyetler çatışması korkusunun arttığı bir dönemde, Türkiye'nin 40 yıllık AB hevesini boşa çıkarmanın yaratacağı tehlikelerin, 70 milyonluk bu fakir Müslüman ülkeyi AB'ye alarak üstlenilecek ağır yüke oranla çok daha fazla olacağı hesap edildi ve siyasi bir karar alındı. Verheugen'e göre, Ankara ancak üyelik müzakereleri yoluyla otoriter geçmişinden kopup Avrupa'nın demokratik, çoğulcu ve liberal değerlerine yönelik reform sürecini devam ettirebilir, tek garanti bu. Türkiye'yi Batı Dünyası'na entegre etmenin biricik yolu da bu. Başka bir deyişle, AB'nin önde gelen tüm siyasetçileri, 11 Eylül sonrasında Türkiye'yi kucaklamadan başka bir çıkar yol olmadığını düşünüyor. 40 yılı aşkın süredir Avrupa'nın kapısını çalan Ankara'ya öyle anlaşılıyor ki, anahtarı Bin Ladin verecek. 
"SOFT POWER" ETKİSİ Daily Telegraph Fransa, Almanya, Hollanda ve Avusturya alarmda. 1683'te Viyana kapılarından döndürülen Türklere niçin şimdi davetiye çıkarıldığı soruluyor. Avrupa kendisini terör tehdidi altına sokmuyor mu Bu korkular anlaşılabilir ama geçerli değil. Türkiye, kendisini Avrupa tarzı yönetim modellerine adapte etme yolunda çok büyük mesafe aldı. Üstelik bunları İslami kökenli bir parti gerçekleştirdi. AB, Türkiye'ye kapıyı açık tutarak dünyaya İslamcı terörün siyasi üs edinmesini önlemek amacıyla yapılan mücadelede AB patentli "soft power"ın yumuşak güç en azından ABD'nin kullandığı askeri "hard power" sert güç kadar etkili olduğunu kanıtlıyor. 
SAKLI TEHLİKE Times Türkiye'nin Avrupa'ya bağlanması İslami radikalizmin etkinliğinin kırılması açısından uzun vadede yarar sağlar. Ancak kısa vadede büyük bir tehlike yaratma olasılığı var. Çünkü Müslüman dünyasını birleştirerek yeni bir halife çıkarma hayali kuran radikaller, Türkiye'nin seküler Avrupa'nın parçası haline gelmesi karşısında provoke olabilir. 
TÜRKİYE'YE İYİ NOT Bild Alman gazetesi, "Türkiye için iyi notlar" başlığıyla verdiği haberde, AB Komisyonu'nun Türkiye için hazırladığı "karneyi" yayımladı. Gazete, Türkiye'nin çalışkanlık konusunda "pekiyi", tutum konusunda "iyi", ekonomik güç açısından büyüme hızının Almanya'dakinden 5 kat fazla olmasından dolayı "iyi", işsizlik konusunda "orta", enflasyonla mücadelede "iyi", İnsan Hakları konusunda "yeterli", tarımda ise "zayıf" not aldığını yazdı. 


</TEXT>
</DOC>
