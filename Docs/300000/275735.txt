<DOC>
<DOCNO> 275735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur42.html </URL>
<DATE> 2004/09/28/ </DATE>
<TIME> 18.53 </TIME>
<AUTHOR>  </AUTHOR>
<HEADLINE>
Lise önünden silahlı kavga... 
</HEADLINE>
<TEXT>

     Erzurum'da, Atatürk Lisesi önünde çıkan silahlı kavgada, 1 öğrenci bacağından vuruldu. 
     AA muhabirinin edindiği bilgiye göre, Atatürk Lisesi'nin önünde aralarında daha önce anlaşmazlık bulunan iki grup öğrenci arasında tartışma çıktı. Kavgaya dönüşen tartışmada, iki taraf birbirine silah ve bıçaklarla saldırdı. 
     Okulun yakınındaki Abdurrahman Gazi Mahallesi'nde bulunan semt pazarındaki bazı vatandaşların da karıştığı kavgada, lise öğrencisi M.Y, bacağından vuruldu. 
     Aziziye Araştırma Hastanesi'nde tedavi altına alınan M.Y'nin sağlık durumunun iyi olduğu bildirildi. 
     Kavgaya karışan 3 öğrenci ile 2 pazarcının gözaltına alındığı, silahın kim tarafından ateşlendiğinin tespiti için çalışmaların devam ettiği öğrenildi. 
     Bu arada, olay yerinde incelemede bulunan Emniyet Müdür Yardımcısı Ahmet Demiral, öğrenci ve vatandaşların, ''olayı görmediklerini'' ifade etmeleri üzerine, ''Herkes vatandaşlık görevini yapmalıdır'' dedi. 
     
</TEXT>
</DOC>
