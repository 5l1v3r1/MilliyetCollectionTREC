<DOC>
<DOCNO> 295690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas16.html </URL>
<DATE> 2004/12/07/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Truva'nın Paris'i de budist oldu... 
</HEADLINE>
<TEXT>

     Richard Gere, Sting gibi Budizm'e gönül veren ünlülere ''Truva'' filminin ''Paris'' karakteri Orlando Bloom da katıldı. Sanatçı, İngiltere'de düzenlenen törenle Budist oldu. 
     Internetteki ''imdb'' sitesinin haberine göre, ''Yüzüklerin Efendisi'', ''Truva'' ve ''Karayip Korsanları'' filmlerinin ünlü aktörü Bloom Budist oldu. 
     İngiltere'deki Soka Gakkai Uluslararası Budizm Merkezi'ne gelen sanatçı, burada Budizm'in sembolü olan ve üzerinde Çince ve Sanskritçe harfler bulunan ''Gohonzon''u yönetmen Ricky Barnes'tan teslim aldı. 
     Burada bulunmaktan mutlu olduğu gözlenen ünlü aktöre merkezdeki diğer Budistler de büyük ilgi gösterdi. İmzasını almak ve kendisiyle fotoğraf çektirmek isteyenlere anlayışlı davranan sanatçı, daha sonra burada bulunan hediyelik eşya dükkanına da uğradı. 
     Ünlü yıldız Orlando Bloom, People dergisi tarafından ''En Gözde Bekar'', ''skymovies'' internet sitesi tarafından da ''En Çekici İngiliz'' seçilmişti. Son dönemin en gözde aktörleri arasında bulunan 27 yaşındaki yıldız, özel hayatıyla gündeme gelmek istememesiyle de tanınıyor. 
     
</TEXT>
</DOC>
