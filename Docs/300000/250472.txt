<DOC>
<DOCNO> 250472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sondun16.html </URL>
<DATE> 2004/06/24/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Ankara'daki patlama İngiliz Sky televizyonunda El Kaide'nin işi değil 
</HEADLINE>
<TEXT>

     İngiltere'de yayın yapan SKY televizyonu, Ankara'da meydana gelen patlamanın ''El Kaide'nin işi olmadığı'' yorumunu yaptı. 
     ''Patlamanın küçük terörist bir grubun işi olabileceği'' kaydedilen haberde, ''NATO zirvesi nedeniyle dünyanın gözünün Türkiye'ye çevrili olduğu, terör gruplarının bu fırsatı kaçırmak istemedikleri'' ifade edildi. 
     ''ABD Başkanı George W. Bush ve İngiltere Başbakanı Tony Blair'in de aralarında bulunduğu 50'ye yakın ülkenin liderinin zirve nedeniyle Türkiye'ye gitmeye hazırlandıkları'' hatırlatılan haberde, ''El Kaide'nin de aralarında bulunduğu terör örgütleri fırsatı değerlendirmek isteyecektir. Türkiye bu nedenle önümüzdeki günlerde daha büyük önem kazanacak. Ancak Türk yetkililer güvenlik işini şansa bırakmıyor. Güvenlik önlemleri son derece sıkı biçimde alındı, alınmaya da devam ediliyor'' ifadesi kullanıldı. 
     
     BBC BUSH UN GEZİSİ ÖNCESİNDE ANKARA DA PATLAMA 

     İngiliz yayın kurumu BBC, ABD Başkanı George W. 
     Bush'un Ankara ziyareti sırasında kalacağı Hilton Oteli'nin yakınlarında meydana gelen patlamayı tüm dünyaya duyurdu. 
     BBC, NATO liderler zirvesi için Türkiye'ye gelecek Amerika Birleşik Devletleri Başkanı George Bush'un kalacağı Ankara Hilton Oteli'nin önünde meydana gelen patlamada 2 polisin yaralandığını kaydetti. 
     Polislerden birinin durumunun ağır olduğu bildirildiğini belirten BBC, otelin ana giriş kapısının 20-30 metre yakınlarında meydana gelen patlamaya şüpheli bir paketin yol açtığını, olay yerinde büyük bir karmaşanın yaşandığını bildirdi. 
     BBC, patlamadan sonra Amerikan Başkanı George Bush'un konaklama planlarında bir değişiklik olup olmayacağına ilişkin henüz bilgi bulunmadığını da kaydetti. 
     

     
</TEXT>
</DOC>
