<DOC>
<DOCNO> 268803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonspo17.html </URL>
<DATE> 2004/09/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Fenerbahçe'de Selçuk ve Murat yedek kalmayı sorun etmiyor 
</HEADLINE>
<TEXT>

     Fenerbahçe'de ligin ilk haftalarında fazla forma şansı bulumayan futbolculardan Selçuk Şahin ve Murat Hacıoğlu, yedekliği sorun etmiyor. 
     Samandıra Tesisleri'nde basın mensuplarının sorularını yanıtlayan futbolculardan Selçuk, idmanlarda elinden gelenin en iyisini yapmaya çalıştığını ifade ederek, ''Kendimi her zaman hazır tutmam gerektiğini biliyorum. Bana da bir gün sıra gelecek'' dedi. 
     ''Fenerbahçe formasını giymek şereftir'' diyen Selçuk, ''Hocam fırsat verdiği takdirde elimden gelenin en iyisini yapacağım. Eğer oynamıyorsam bende bir eksik var demektir. Hocamda asla bir art niyet aramam. Sıramı bekliyorum. Takımda şans bulursam milli takım formasını tekrar giyerim'' diye konuştu. 
     Selçuk, Fenerbahçe'yi ligde Trabzonspor'un zorlayacağını, Karadeniz ekibinin iyi bir çıkış yakaladığını söyledi. 
     Şampiyonlar Ligi'nde Fenerbahçe'nin grubunu da değerlendiren Selçuk, ''Dengeli bir gruba düştük. Bizi Manchester United zorlar. Eğer içerideki maçlarımızda puan kaybetmezsek üst tura çıkarız'' diye konuştu. 
     
     MURAT ''TAKDİR DAUM'UN'' 
     Murat Hacıoğlu, her oyuncu gibi kendisinin de oynamak istediğini ifade ederek, ''Takdir hocamıza ait'' dedi. 
     Kendini her an oynayacakmış gibi hazır tuttuğunu dile getiren Murat, ''Takımda çok büyük yıldızlar var. Onların arasından sıyrılmak çok zor. Sabırla formayı giyeceğim günü bekliyorum'' diye konuştu. 
     Murat, Şampiyonlar Ligi'nde ilk maçlarını İstanbul'da oynayacaklarını kaydederek, ''İyi bir başlangıç yapmayı hedefliyoruz. Avrupa'da bir ilki başarıp, tarihe geçmek istiyoruz'' dedi. 
     Yabancılarla aralarındaki uyumun çok iyi olduğunu belirten Murat, Alex'in iyi bir insan olduğunu sözlerine ekledi. 
     
</TEXT>
</DOC>
