<DOC>
<DOCNO> 259292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko29.html </URL>
<DATE> 2004/07/30/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Telekom sektörü kurul adayını açıkladı... 
</HEADLINE>
<TEXT>

     Telekomünikasyon Kurumu'nun karar verici organı olan Telekomünikasyon Kurulu üyeliği için sektörü temsilen Telkoder Genel Sekreteri Rıdvan Uğurlu aday olarak gösterildi. 
     Serbest Telekomünikasyon İşletmecileri Derneği TELKODER Yönetim Kurulu Başkanı Yusuf Ata Arıak, sektörün desteği ile belirlenen Telekomünikasyon Kurulu Üyesi adayını açıklamak üzere düzenlenen basın toplantısında yaptığı konuşmada, firmaların kendileriyle ilgili kararlara doğrudan katılabilmesi ve söz hakkı olması gerektiğini vurguladı. 
     Arıak, www.turk.internet.com sitesinde yapılan oylamayla Rıdvan Uğurlu'nun sektörün büyük bir desteğini alarak seçildiğini belirterek, Uğurlu'ya Kurul'da yer verilmesini istedi. 
     Arıak, ''Bu isim Ulaştırma Bakanı'na iletildi. Ulaştırma Bakanı bunu Bakanlar Kurulu'na götürecek ve orada onaylanmasını isteyecek. Rıdvan Uğurlu en geniş destekle sektör temsilcisi olarak seçildi. Siyasetçilerin bu kurumun iyi çalışması için böyle bir fırsatı kullanmaları gerekiyor'' diye konuştu. 
     
     TÜRK TELEKOM'A ELEŞTİRİ 
     Soruları da yanıtlayan Yusuf Ata Arıak, 17 Mayıs'ta telefon hizmetleri vermek için firmaların lisans aldığını, bundan 10 gün sonra Türk Telekom'un bu firmaların kullandığı data hattı fiyatlarını artırdığını ve ara bağlantı hizmetlerini Avrupa'nın 5 katı fiyatlarla firmalara sunduğunu söyledi. 
     Arıak, şöyle devam etti 
     ''İnsanlara Bu işi yapabilirsiniz diye bir kağıt veriliyor. Ondan sonra da onların bu işi yapamaz hale geleceği bütün kararları arka arkaya geçiriyorsunuz. Bu kararlar Telekomünikasyon Kurumu'ndan geçiyor. O kurumda bir tane bile sektör üyesi olsaydı doğması için ebelik yapmakla görevlendirilmiş bir kurum olarak o çocuk daha doğmadan öldürülüyor diyebilirdi. Telekomünikasyon Kurumu sektörden kopuktur. Sektörden kopuk kamu idareleri de siyasi iradenin etkisinde kalırlar.'' 
     
     ''KRAL ÇIPLAK'' 
     www.telkoder.org.tr internet sayfasında, Türk Telekom'un yeni tarifeleriyle faturaların ne kadar olacağının hesaplandığını aktaran Arıak, şunları söyledi 
     ''10 gün içinde orada hesap yapan sayısı 65 bin oldu. Sadece dün 6 bin 500 kişi Temmuz faturası rakamlarını girdi. Giren 100 kişiden 98'inin faturasının büyüdüğü görüldü. Topluma yüzde 80'e varan indirim denilmişti. Biz şimdi Kral Çıplak diyoruz.'' Arıak, çalışmalarından memnun olmadıkları Telekomünikasyon Kurumu'na karşı haklarını aramaya devam edeceklerini belirterek, Rekabet Kurumu'na başvurduklarını, şimdi de Danıştay'a başvurmak üzere hazırlık yaptıklarını bildirdi. 
     Aday gösterilen Telkoder Genel Sekreteri Rıdvan Uğurlu da Telekomünikasyon Kurulu'nun aldığı kararların sektörün gelişmesi için önemli olduğuna dikkat çekerek, üyeliğe seçilmesi durumunda, yeni işletmecilerin piyasaya girmesini kolaylaştırma, Kurul ile sektör arasında iletişimi sağlama ve şeffaflık konusunda çalışmalara ağırlık vereceğini söyledi. 
     
     ''KURUL'DA BİR BÜROKRAT DAHA GÖRMEK İSTEMİYORUZ'' 
     Tüm İnternet Derneği TİD Başkanı İbrahim Sarıoğlu da konuşmasında, Telekomünikasyon Kurumu'nu aldığı kararlarda genelde Türk Telekom'u koruduğunu öne sürdü. 
     Rıdvan Uğurlu'nun sektörün desteğiyle seçildiğine işaret eden Sarıoğlu, ''Orada özel sektörün hiç sesi yok. Şimdi üyesi sayısı 5'ten 7'ye çıktı. Bir fırsat var. Bu kişinin özel sektörün sesini duyuracak insan olmasını istiyoruz. Özel sektör artık bir bürokratı daha Kurul'un içinde görmek istemiyor, özel sektörden birini görmek istiyor'' diye konuştu. 
     Tüm Telekomünikasyon İşadamları Derneği TÜTED Başkanı Murat Dikici de en küçük dertlerini bile Telekomünikasyon Kurumu'na ve siyasi iradeye anlatmakta zorlandıklarını savundu. 
     
</TEXT>
</DOC>
