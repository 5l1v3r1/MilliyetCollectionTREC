<DOC>
<DOCNO> 250631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur31.html </URL>
<DATE> 2004/06/24/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Özcan Deniz ile Alişan'ın satışa çıkan isimleri alacaklıya gitti 
</HEADLINE>
<TEXT>

     İki ünlü sanatçı Özcan Deniz ve Alişan'ın artık neredeyse marka haline gelen isimleri alacaklılarına gitti. Prestij Müzik'ten alacağı karşılığında 27 sanatçının isim hakkını mezata çıkaran Emek Müzik şirketinin sahibi İbrahim Zeytinkaya, açık artırmayla Özcan Deniz ile Alişan'ın isim haklarını satın aldı. 
     Ankara Adliyesi Mezat Salonu'nda sabah saatlerinde başlayan mezat, başlangıçta sönük geçti. İsim hakları 24 milyar 200 milyon liradan mezata çıkarılan 25 sanatçının ismini satın alan olmadı. 
     Ancak, sıra arabeskin iki ünlü ismi Özcan Deniz ile Alişan'a gelince işin rengi değişti. Mezat için avukatı İbrahim Özer'i Ankara'ya gönderen Alişan, karşısında dişli bir rakip buldu. 
     Teminat olan 8 milyar lirayı yatıran taraflar arasında kıyasıya bir yarış yaşanırken, fiyatın yükselmesi üzerine İbrahim Özer müvekkili ''Alişan'' olarak tanınan Serkan Burak Tektaş'ı aradı. Telefon konuşmasının ardından fiyatı biraz yükselten Özer, sonuçta yenik düştü ve kazanan taraf 4 senedir alacağını tahsil etmek için çalmadık kapı bırakmayan Zeytinkaya oldu. 
     Alişan'ın isim hakkının satılmasının ardından sıra Özcan Deniz'e geldi. Mezat salonuna herhangi bir temsilcisini göndermeyen Deniz'in isim hakkı Alişan'ın neredeyse yarı fiyatına 24 milyar 200 milyon liraya Zeytinkaya'nın oldu. 
     
     ALİŞAN'DAN TEPKİ 
     Mezadın sonuçlanmasının ardından açıklama yapan Alişan'ın avukatı İbrahim Özer, bundan sonra hukuki mücadelenin başlayacağını söyledi. 
     Müvekkilinin ''Alişan'' ismini yıllardır kullandığını ifade eden Özer, ''Zaten Zeytinkaya'nın alacağı çok. Bu şekilde çıkarmak istiyor. Ben artırdıkça o artırdı. Baktım ki bu işin sonu yok, çekildim'' dedi. 
     Avukatının telefonu aracılığıyla basın mensuplarıyla görüşen Alişan da bu ismin dayısına ait bulunduğunu ve sahne adı olarak kullandığını söyledi. 
     Kendi ismini satın almaya çalışmasını son derece ''komik'' bulduğunu ifade eden Alişan, ''Türkiye'de bunun başka örnekleri de var. Ben, Ali ya da Serkan olarak da çıkabilirim. Ama Alişan sonuçta benim ismim'' diye konuştu. 
     Kendilerine sorulmadan isim haklarının sözleşmeye konulduğunu iddia eden Alişan, ''Bize sormadan isim hakkımızı sözleşmeye koymuşlar. Haram olsun'' diye konuştu. 
     
     ''SIRADA BAŞKA ÜNLÜLER VAR'' 
     İki ünlünün isim hakkını satın alan Zeytinkaya ise yıllardır alacağının peşinden koştuğunu, ama sonuç alamadığını söyledi. 
     İsim haklarını satın almanın kendisine çok şey kazandıracağını anlatan Zeytinkaya, ''Karşımda iki değer var Özcan Deniz ve Alişan. Bence ucuza bile aldım. Şimdi gelip kaset yapmak isterlerse kapım açık. Onu da yapabilirler'' dedi. 
     Mezadın bundan sonraki ayağında başka sanatçıların isim haklarına da talip olacağını ifade eden İbrahim Zeytinkaya, ''Bundan sonra Özcan Deniz sadece gidip bankadan havale yapar, muhtardan ikamet alır. Haftaya Salı günü gelip nasip olursa bazı isimleri de alacağım'' diye konuştu. 
     Bugün satılamayan Adnan Şenses, Altay, Aslı Hünel, Ayhan Aşan, Deniz Erdoğan, Elif Karlı, Ertuğrul Polat, Grup Yade, Güçlü Soydemir, Gülşen, Hamiyet, Hatice, Kadir Demirel, Kibariye, Kim Bunlar, Mehmet Öndül, Nanu, Nuray Hafiftaş, Onur Sarıkaya, Seher Dilovan, Servet Kocakaya, Suat Suna, Tezhan, Turgay Başyayla ve Yusuf Harputlu'nun isim hakları da 29 Haziran'da düzenlenecek açık artırmada alıcı bekleyecek. 
     
</TEXT>
</DOC>
