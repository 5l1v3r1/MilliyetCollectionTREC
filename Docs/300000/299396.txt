<DOC>
<DOCNO> 299396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/yazar/kohen.html </URL>
<DATE> 2004/12/21/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Kolay gelsin 
</HEADLINE>
<TEXT>


AB zirvesinden çıkan karar "İyi mi idi, kötü mü idi" tartışmasını bir tarafa bırakıp artık ileriye bakalım Bu kararı en iyi şekilde nasıl değerlendirebiliriz Uzun müzakere sürecinde ortaya çıkacak engelleri nasıl aşabilir, sıkıntıları nasıl atlatabiliriz 
Evet, şimdi asıl konuşmamız veya daha doğrusu iyice düşünüp planlamamız gereken hususlar bunlar. 

TÜRKİYE 17 Aralık'a kadar uzanan süre içinde çok zorlandı. Bir dizi reformun AB yetkililerini dahi şaşırtan bir hızla gerçekleştirilmesi, elbet kolay olmadı. 
Ama önümüzdeki dönemde çıkacak zorluklar hem daha büyük, hem de niteliği farklı. Şimdiye kadar uyum yasalarının hızla çıkarılmasının zorluğunu daha çok hükümet, Meclis, bürokrasi yaşamıştı. Bundan sonraki güçlükler ve sıkıntılar, toplum, hatta birey odaklı olacak. Yani yapılacak değişiklikler, insanlarımızı -topluca veya kişisel olarak- etkileyecek, zaman zaman "acıtacak"... 
Buna hazır mıyız Her şeyden önce, bizi neler beklediğini tam olarak biliyor muyuz Şimdi 17 Aralık kararının lehindeki veya aleyhindeki argümanları tartışmak yerine, bunlara bakalım ve kendimizi ona göre ayarlamaya başlayalım... 

YENİ dönemde Türkiye'nin karşılaşacağı güçlükleri şöyle özetleyebiliriz 
Müzakerelerin 3 Ekim'de başlaması kararı verildi, ama "Kıbrıs ilintisi" nedeniyle bunun o tarihte gerçekleşebileceği kesin değil. Eğer "tanıma" konusunda bir mutabakat sağlanırsa başlayabilir. Ancak bu da kolay olmayacak...Müzakereler başladıktan sonra da bu sürecin nasıl sonuçlanacağı belli değil. Eğer Fransa ve Avusturya gibi başka ülkeler de Türkiye'nin üyeliğini referanduma sunarsa, ret yönünde ciddi riskler yaşanacaktır... Halen, birçok ülkede, halkın geniş bir bölümü Türkiye'nin üyeliğine karşı. Gerçi önümüzde epey zaman referandumlara kadar en az 10 yıl var ama Türkiye şimdiden Avrupa'da kamuoyu oluşturmak ve havayı kendi lehine dönüştürmek zorundadır...Müzakereler başladıktan sonra Türkiye, çevreden tarıma, sağlıktan eğitime kadar çeşitli alanlarda AB muktesebatına uymayı amaçlayan yoğun bir çalışmaya girecektir. Bu, toplumu ve kişileri direkt ilgilendiren ve günlük yaşamı etkileyecek olan, büyük bir "dönüşüm"e yol açacaktır. Ancak bu transformasyon köylüden sendikalara, sanayiciden bürokrasiye kadar toplumun çeşitli kesimlerini -ve bireyleri- büyük ödünler vermeye ve sıkıntı yaratan özveride bulunmaya zorlayacaktır.Müzakere sürecinde Kıbrıs'tan Ermeni ve Kürt sorununa kadar birçok mesele gündeme gelecek bu, Türkiye'yi rahatsız edecek, zaman zaman köşeye sürecektir. Ankara ve Türk kamuoyu buna hazır olmalıdır. 
Kuşkusuz en acil konu, 3 Ekim ile bağlantılı olması bakımından, Kıbrıs'ın tanınması sorunudur. Türkiye "tanıma"nın ancak sorunun çözümünden sonra mümkün olacağı görüşündedir. Ankara bu amaçla inisiyatifi ele almaya hazırlanıyor. BM'nin devreye girmesi, AB'nin de Rum tarafını yeniden masaya oturmaya zorlaması bekleniyor. Kırk yıllık Kıbrıs sorunu 9 ayda çözüm yoluna girebilir mi Tekrar denemeye değer ama garantisi yok tabii... 
Kısacası, 17 Aralık kararının ardından, Türkiye'yi epey zorlayacak bir dönem başlıyor. Avrupa'yla bütünleşmenin ve içeride köklü bir transformasyon gerçekleştirmenin bedeli bu... Hepimize kolay gelsin 



</TEXT>
</DOC>
