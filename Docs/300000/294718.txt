<DOC>
<DOCNO> 294718 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sondun22.html </URL>
<DATE> 2004/12/04/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Yaşar Kemal Türkler Avrupa'nın kendisinden neden korktuğunu anlamıyor 
</HEADLINE>
<TEXT>

     Ünlü yazar Yaşar Kemal, ''Türklerin, Avrupa'nın neden kendisinden korktuğunu anlamadığını'' söyledi. 
     Fransa'da yayınlanan Liberation gazetesine demeç veren Yaşar Kemal, ''Türkiye'nin AB üyeliğine karşı çıkan Fransızların düşmanca tavırlarını şaşkınlıkla karşıladığını'' belirtti. 
     Türkiye'nin AB üyeliğinin demokrasi için en iyi garanti olduğunu belirten Kemal, ''Fransızların tutumunun, kendisi ve diğer Türkler için gerçekten anlaşılmaz olduğunu'' bildirdi. 
     Yaşar Kemal, gazetenin, ''Bu durumu nasıl açıklıyorsunuz '' şeklindeki sorusunu, ''Bunu hiçbir şekilde açıklayamıyorum'' diye yanıtladı. 
     ''Osmanlı Padişahı 2. Mahmut döneminden bu yana Türklerin hep Avrupalılaşmak istediğini'' kaydeden Kemal, ''bunun birçok aydının ideali olduğunu ve Cumhuriyet'in ilk yıllarında bu arzunun artığını'' bildirdi. 
     ''Mustafa Kemal Atatürk'ün, Fransız aydınları, yazarları ve devrimle ilgili kitapları yakından takip ettiğini'' kaydeden Yaşar Kemal, ''Atatürk, Türkiye'nin batı medeniyetine girmesinde kararlıydı ve bütün sistemi buna göre baştan aşağı değiştirdi ve 80 sene içinde bu ülke tamamen Avrupalı oldu'' dedi. 
     
     ''TÜRKİYE'NİN AB ÜYELİĞİ BARIŞ İÇİN ŞART'' 
     Yaşar Kemal, 17 Aralık zirvesi içinse şunları söyledi 
     ''AB, 2. Dünya Savaşı bir daha olmasın diye kuruldu. 
     Türkiye'nin AB'ye girmesi barış umudunu da güçlendirecek. 
     Türkiye, AB'den ayrı kalırsa ülkemizde ciddi sorunlar çıkabilir. 70 milyon Türk'ün bir anda ideallerinden ayrı kalması çok tehlikeli. 
     Soğuk savaş döneminde Türkiye, Avrupa'ya çok yardım etti, Avrupa'nın güney sınırını korumak için ordusuna milyarlarca dolar para harcadı, bizim de belki fakir olmamızın nedenlerinden biri bu oldu. Bundan sonra Türklere 'hayır' demek kötü olacak.'' 
     
</TEXT>
</DOC>
