<DOC>
<DOCNO> 272465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas10.html </URL>
<DATE> 2004/09/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Üniversite öğrencilerinin en büyük stres kaynağı ailevi sorunlar... 
</HEADLINE>
<TEXT>

     Anadolu Üniversitesi AÜ Fen Fakültesi İstatistik Bölümü öğrencilerinin yaptığı bir araştırma, üniversite öğrencilerinde stres yaratan unsurların başında ailevi sorunların geldiğini ortaya koydu. 
     AA muhabirinin aldığı bilgiye göre, Doç. Dr. Zerrin Aşan yönetiminde bu yıl gerçekleştirilen anket çalışması 8 fakültenin hazırlıktan 4. sınıfa kadar 52'si erkek 100 öğrenci arasında yapıldı. 
     ''Öğrencilerde strese yol açan unsurlar ve stresle nasıl başa çıktıkları'' konularının ele alındığı araştırmada, öğrencilerde stres yaratan unsurların başında yüzde 38 ile ''ailevi sorunların'' geldiği belirlendi. Bunu yüzde 28 ile ''baskı altında olmak'' durumu izlerken, derslerdeki yetersizliğin yüzde 8'de kaldığı tespit edildi. 
     Stresin öğrenciler üzerinde ne gibi etkiler yarattığına da ışık tutan araştırma sonuçlarına göre, stres öğrencilerde ''baş, sırt ya da kas gibi çeşitli sağlık sorunlarına, konsantrasyon eksikliğine, unutkanlığa, ruhsal değişimlere, uyku düzenlerinin bozulmasına ve iştah azalmasına'' yol açıyor. 
     
     STRESLE BAŞA ÇIKMA YOLLARI... 
     Çalışma ayrıca, öğrencilerin stres altında olduklarında zaman özgüven azalmasıyla karşı karşıya kaldıklarını, yorgunluk ve enerji kaybı yaşadıklarını, karar vermekte zorlandıklarını ve konuşmama gibi bir tutum sergilediklerini de ortaya koydu. 
     Öğrencilerin yüzde 35'i ''stresle başa çıkmalarının kolay olup olmadığına'' ilişkin bir soruya ''ara sıra'' yanıtını verirken, yüzde 33'ü ''çoğunlukla'' cevabını verdi. Bunun yanında, öğrencilerin, yüzde 34'ü bir hobi edinmenin stresle başa çıkmada etkili olduğuna inandığını belirtti. 
     Araştırmada, öğrencilerin yüzde 32'si stresle başa çıkmak için psikolojik destek almanın kesinlikle etkili olduğuna inanırken, böyle bir durumda yalnızca yüzde 7'si uzmana başvurmayı düşündüğünü ifade etti. Öğrenciler, yüzde 42 gibi yüksek bir oranda arkadaşlarına başvururken, sevgilisine başvuranların oranı yüzde 28 ile ikinci sırada geliyor. Aile ise yüzde 15 ile bunu izliyor. 
     
</TEXT>
</DOC>
