<DOC>
<DOCNO> 283506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo26.html </URL>
<DATE> 2004/10/26/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Ankaraspor Diyarbakırspor maçında sindirildik... 
</HEADLINE>
<TEXT>

     Birinci Süper Futbol Ligi takımlarından Büyükşehir Belediyesi Ankaraspor'da, asbaşkan Emin Katipoğlu, ''Diyarbakırspor maçında sindirildik'' dedi. 
     Katipoğlu, 1-0 mağlup oldukları Diyarbakırspor karşısında, sahaya istedikleri oyunu yansıtamadıklarını ve bunun tek sebebinin maçın orta hakemi Aytekin Durmaz olduğunu ifade ederek, şunları söyledi 
     ''Hakemler hakkında hiçbir zaman hiçbir yerde iyi ya da kötü açıklama yapmadık. Ancak bardak bu son damlayla iyice taştı. Hakemin verdiği kararlar bizi çılgına çevirdi. Çaldığı düdükler ve verdikleri kararlar şimdi ortada. Diyarbakırspor karşısında gaziye döndük. 3 futbolcumuz da şu an sakat durumda. Maçın hakemi bu sertlikler karşısında hiç iyi yönetim sergileyemedi. Sertlikleri biz gördük. Düdükleri ev sahibi takıma çaldı.'' Süper Lig'de yeni bir takım olduklarını ve centilmenlikten taviz vermediklerini ifade eden Katipoğlu, futbolu daima güzelleştirmek için çaba sarfettiklerini belirtti. 
     Katipoğlu, şöyle devam etti 
     ''Hiçbir hakemin oyun sistemimizi bozacak sakatlıklara taviz vermeyeceğine inanıyoruz. Ancak Aytekin Durmaz, rakibin sertliklerine göz yumdu. Karşılaşma, 6-7 dakika durakladı. Bu sürenin maça eklenmesi gerekirdi. Durmaz, karşılaşmaya 2 dakika ilave etti. Ancak bu 2 dakikalık süreyi bile oynatmadı. Burada da haklarımız gasp edildi. 
     MHK yetkilileri, bundan sonraki hakem atamalarında daha titiz davransınlar. Bu camia hakemsiz olmaz. Hakemler hakkında bir daha konuşmak istemiyoruz. Yeter ki hakkımızı sahada çalmasınlar.'' 
     
</TEXT>
</DOC>
