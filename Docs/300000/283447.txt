<DOC>
<DOCNO> 283447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko29.html </URL>
<DATE> 2004/10/26/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Dünya Bankası, İstanbul depremi için korunma projesi başlatıyor 
</HEADLINE>
<TEXT>

     Dünya Bankası Türkiye Direktörü Andrew Vorkink, İstanbul Büyükşehir Belediyesi ile birlikte, İstanbul'da olası bir depreme karşı korumaya yönelik yeni bir proje başlatmak üzere olduklarını belirterek, projede mali yardımın 300-400 milyon dolara kadar çıkabileceğini söyledi. 
     Dünya Bankası tarafından düzenlenen ''Deprem Tehlike Risk Yönetimi'' semineri, İstanbul'da başladı. 
     Seminere ilişkin düzenlenen basın toplantısında konuşan Vorkink, Türk hükümeti ile yaptıkları işbirliği çerçevesinde, afet riskinin azaltılması ve afet yönetimi konusunda çalışmaları olduğunu anlattı. 
     Doğal afetler ortaya çıktığında, genelde ölümlerin yüzde 95'inin gelişmekte olan ülkelerde ortaya çıktığına dikkati çeken Vorkink, ''Türkiye nüfusunun üçte ikisi, 50 milyon kişi, fay hatları yakınında yaşadığından dolayı, böylesine bir riskle karşı karşıyadır'' dedi. 
     Türkiye'de 1999 depreminden sonra mantalitenin afet olmadan önce riskin en aza indirilmesi yönünde değiştiğini vurgulayan Vorkink, burada acil duruma yanıt yeteneğinin geliştirilmesi, kurumların bu konuda kapasitelerinin artırılması, mevzuatın doğru şekilde uygulanması, sigorta ve fon gibi yeni tekniklerin devreye sokulmasının önemine işaret etti. 
     Vorkink, ''Doğal afetlerin önlenemeyeceğini hepimiz biliyoruz. Ancak ölüm, hasar olaylarının çok çok az bir sayıya indirilmesi mümkündür. Bu da daha iyi bir koordinasyon, sigorta, finansman sistemlerinin devreye sokulması, daha sağlıklı ve dayanıklı binaların yapılmasıyla mümkün olabilir'' diye konuştu. 
     İstanbul Büyükşehir Belediyesi'nin gerçekleştirdiği Tehlike Risk Azaltma Projesi ve bu bağlamda kurulan koordinasyon kurulundan da bahseden Vorkink, özellikle okulların, kamu binalarının güçlenlendirilmesi ve acil durum ekiplerinin oluşturulması konusunda kurulun çok önemli çalışmaları olduğunu kaydetti. 
     Seminerin açılışında da konuşan Andrew Vorkink, son 30 yılda fekalet olaylarının Avrupa ve Orta Asya bölgelerinde 30 ile 70 milyar dolar hasara neden olduğuna dikkati çekti. Soruları da yanıtlayan Vorkink, şunları kaydetti 
     ''Türkiye'de yerel yönetim ve merkezi yönetim, işbirliği içinde kamu binalarının güçlendirilmesiyle ilgili çok önemli çalışmalar yapıyor. Ama özellikle İstanbul projesinden bahsetmek istiyorum. Okul ve hastanelerin güçlendirilmesi önemli bir proje. İstanbul'un çok yüksek deprem riski olduğunu biliyoruz. Bu bağlamda, güçlendirme çalışmalarının önümüzdeki aylarda daha da hızlanacağını belirtmek istiyorum.'' 
     
     YENİ PROJE 
     Bir başka soru üzerine Vorkink, Marmara depreminden sonra yeniden yapılanma için Türkiye'ye verilmiş önemli miktarda mali yardım bulunduğunu belirterek, şöyle dedi 
     ''Bunu takip etmek üzere İstanbul Büyükşehir Belediyesi ile birlikte, İstanbul'da olası depreme karşı korumaya yönelik yeni bir proje başlatmak üzereyiz. Bu çerçevede, binaların depreme karşı kuvvetlendirilmesi söz konusu. Binaların kuvvetlendirilmesi ya da önlem alınmasıyla ilgili Türkiye'de yapılabilecek her türlü yatırım Türkiye'ye kat kat geri dönüyor. Yeni Türk Lirası cinsinden konuşmak gerekirse yapılacak 1 liralık yardım 40 lira gibi bir kar getiriyor.'' Bir gazetecinin, proje kapsamında mali yardımın ne kadar olacağını sorması üzerine Vorkink, ''300-400 milyon dolara kadar çıkabilecek'' diye konuştu. 
     Depreme karşı önlem almada Türkiye'nin geri kalmadığını düşündüğünü belirten Vorkink, kurumlar arasındaki koordinasyonun iyi bir şekilde devam ettiğini kaydetti. 
     
     DEPREM ÖNCESİ ÇALIŞMALARA ÖNEM 
     Bayındırlık ve İskan Bakanlığı Müsteşarı Sabri Erbakan da, sadece müteahhidi suçlayan yaklaşımların artık Türkiye'de geride kaldığını, deprem sonuçlarından herkesin sorumlu olduğunu, bu nedenle her tüzel ve gerçek kişinin görevini yerini getireceğini belirtti. 
     Önemli olanın afet öncesi riskleri minimize etmek olduğuna işaret eden Erbakan, ülke olarak deprem öncesi çalışmalara önem verdiklerini belirtti. 
     Soruları da yanıtlayan Erbakan, maliyeti 13 trilyon lira olmak üzere birinci ve ikinci çevre yolunda yaklaşık 22 köprü viyadüğünün güçlendirilmesinin devam ettiğini, bunun fiziki gerçekleştirilmesinin de şu anda yüzde 74 seviyesinde olduğunu bildirdi. 
     10 adet köprü ve viyadüğün bittiğini ifade eden Erbakan, ayrıca 116 tane köprü, 27 viyadük, 5 tünel, 9 yaya üst geçidi çalışmalarının devam ettiğini bildirdi. 58 köprü ve viyadüğün projelerinin ihale aşamasında olduğunu anlatan Erbakan, ''Birinci ve ikinci boğaz köprüsü bizim için çok önemli. Haliç Köprüsü ve Ortaköy viyadüklerinin güçlendirilmesi de bu kapsam içinde yapılacak'' dedi. 
     Romanya Devlet Bakanı Ileana Tureanu da, ''Hiç birimiz deprem ve afet sonuçlarını tek başımıza karşılayacak kadar zengin değiliz. Ülkeler arasında ekip olarak çalışmalar gerçekleştirmek çok önemli'' dedi. 
     Romanya'da çok sayıda Türk inşaat şirketi bulunduğunu ve binaları onların yaptığını ifade eden Tureanu, Dünya Bankası ile yaptıkları çalışmaların sonuçlarını Türk müteahhitleri ve inşaat firmasıyla da paylaştıklarını kaydetti. 
     
</TEXT>
</DOC>
