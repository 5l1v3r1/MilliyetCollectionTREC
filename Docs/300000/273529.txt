<DOC>
<DOCNO> 273529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/siyaset/siy02.html </URL>
<DATE> 2004/09/21/ </DATE>
<TIME>  </TIME>
<AUTHOR>  </AUTHOR>
<HEADLINE>
'TCK olmazsa müzakereler başlatılmaz' 
</HEADLINE>
<TEXT>


GÜVEN ÖZALP Brüksel 


Avrupa Birliği AB , TCK'nın kabul edilmesini Türkiye'yle müzakerelere başlanabilmesi için "olmazsa olmaz" unsur olarak gören tavrını sürdürüyor. TCK'nın İlerleme Raporu'nun yayımlanacağı 6 Ekim'den önce kabul edilmemesi halinde Komisyon'un müzakerelerin başlaması yönünde net bir yeşil ışık yakmayacağı ve şartlı bir tavsiyede bulunacağı şimdiden kesinleşirken, AB Komisyonu'nun dün yaptığı açıklamada, "TCK tasarısı yasalaşmadıkça üyelik müzakereleri başlatılmaz" ifadesi kullanılarak, bu yaklaşımı net bir şekilde ortaya konuldu. Genişlemeden Sorumlu Komisyon Üyesi Günter Verheugen'in sözcüsü Jean Christophe Filori, dün yaptığı açıklamada, "Reformların ana unsuru olan ceza yasası kabul edilmedikçe müzakerelerin başlayamayacağı Komisyon tarafından net bir şekilde dile getirilecektir" ifadesini kullandı. 
TCK'nın Türkiye'deki reformların merkezini oluşturduğuna ve Kopenhag Kriterleri'yle doğrudan bağlantılı olduğuna dikkat çeken Filori, Ankara'dan bekledikleri "netleştirmenin" henüz kendilerine ulaşmadığını kaydetti. 





</TEXT>
</DOC>
