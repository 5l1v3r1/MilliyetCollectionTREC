<DOC>
<DOCNO> 289052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur18.html </URL>
<DATE> 2004/11/15/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
TMSF "Kırılan duvardan mutlaka birşeyler alındı" 
</HEADLINE>
<TEXT>

     Tasarruf Mevduatı Sigorta Fonu TMSF tarafından el konulan Uzan Grubu'na ait Sakarya'nın Pamukova İlçesi'ndeki çiftlikteki villalarda yeniden arama yapılacağı belirtildi. 
     TMSF Satış Komisyonu Başkanı Fethi Çalık, AA muhabirine yaptığı açıklamada, Genç Parti GP Genel Cem Uzan'ın beraberindeki 22 kişiyle birlikte çiftliğe zorla girmesinin ardından yeniden inceleme yapacaklarını kaydetti. 
     Gizli bölmenin bulunduğu odadaki parmak izlerinin alındığını, bu inceleme için Cem Uzan'ın ifadesine yeniden başvurulabileceğini ifade eden Çalık, ''Çiftlikteki bina ve arazide daha önce tarama yapılmış, ancak herhangi birşey tespit edilememişti. Şimdi yeni bir araştırma yapacağız. Özellikle binaların duvarlarını inceleyeceğiz'' dedi. 
     Çiftliğe zorla girildiği ve güvenlik görevlilerinin silahlarının alındığı gerekçesiyle Cem Uzan'dan şikayetçi olduklarını bildiren Çalık, ''Duvarı kırıldığı yerden mutlaka birşeyler alındı, bu değerli bir eşya da olabilir, bir belge de'' diye konuştu. 
     Haciz edilen Uzan Grubu'na ait bütün eşyaların 15 kişilik TMSF görevlisi tarafından yeniden sayılacağını ve bu işin yaklaşık 2 gün süreceğini belirten Çalık, şunları kaydetti 
     ''Artık eşyaların burada kalmasının bir anlamı yok. Eşyaları İstanbul'a taşıyacağız. Ayrıca, burada görev yapan bütün güvenlikçileri değiştireceğiz. Çiftlikte şu anda 4 güvenlik görevlisi, 1 şef, 1 kahya, 1 temizlikçi, 1 hayvan bakıcısı ve 3 yardımcı personel görev yapıyor. Bunların yanında 1 inek, 1 at, 20 keçi ve tavuk, ördek ve kazlardan oluşan kümes hayvanları var. Bütün eşyalar taşındıktan sonra binaları koruması için 2 güvenlikçi bırakacağız.'' 
     
</TEXT>
</DOC>
