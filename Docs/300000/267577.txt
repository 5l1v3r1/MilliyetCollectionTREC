<DOC>
<DOCNO> 267577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonsiy06.html </URL>
<DATE> 2004/08/30/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Gül "Irak'ta Türklere zarar verenler bir kez daha düşünmeli" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ''Türkiye, artık kendi ekonomik koşulları içinde ayakta duruyor'' dedi. 
     Gül, 30 Ağustos Zafer Bayramı ve Türk Silahlı Kuvvetler Günü için düzenlenen törenlere katıldıktan sonra Gebze Belediyesi'ni ziyaret etti. 
     Gül, Gebze Belediye Başkanı İbrahim Pehlivan'dan çalışmalar hakkında bilgi aldı ve Türkiye'nin bir yenileşme içinde olduğunu söyledi. 
     Bu yeniden yapılanma çerçevesinde demiryolları ile havayollarının yeniden elden geçirildiğini ifade eden Gül, ''Türkiye, artık kendi ekonomik koşulları içinde ayakta duruyor. Bu çerçeve içinde aksayan, ihmali olan kurumlarda vardır. Ancak bu zamanla düzelecektir'' diye konuştu. 
     Belediyede gazetecilerin çeşitli sorularını da yanıtlayan Gül, şöyle konuştu 
     ''Bizim yaptığımız girişimler sonucunda Irak'ta esir alınan 2 mühendis serbest bırakıldı. Irak'ta çok sayıda vatandaşımız var. Bunlar, Iraklı insanların temel ihtiyaçlarını karşılıyor. Bugün Irak'ta normal hayat varsa bunda Türklerin de katkısı vardır. Türkiye, Irak'ın gerçek dostudur. Türklere zarar verenler bir kez daha düşünmeli. Diğer taraftan Irak'ta 6 Türk'ün esir olduğu doğru değil.'' 
     
     OLİMPİYATLARDA BAŞARILI OLDUK 
     2004 Atina Olimpiyatları ile ilgili olarak da Gül, şunları söyledi 
     Olimpiyatlarda başarılı olduk. 10 madalya aldık. Ancak, daha başarılı olunabilirdi. Bunun için altyapı oluşturulabilirdi. Dereceye giren sporcularımızı kutluyorum ve başarılı bir şekilde ev sahipliği yapan Yunanistan'ı da tebrik ediyorum.'' 
     
     GEBZE DAHA ÇAĞDAŞ KENT OLABİLİRDİ 
     Gebze halkının bayramını sürpriz şekilde kutlamak için burada bulunduğunu ifade eden Gül, Gebze'nin daha çağdaş kent olması gerektiğini söyledi. 
     Büyükşehir Belediye Kanunu'nun 30 yıl önce çıkartılmış olsaydı, Gebze'de bugün yaşanan altyapı sorununun kesinlikle yaşanmasının mümkün olmayacağını anlatan Gül, şunları kaydetti 
     ''Büyükşehir Kanunu'nun çıkması çok doğru oldu. Lokal bir bakış açısıyla eleştirilebilir. Ama bu kanun 30 yıl önce çıksaydı, bugünkü altyapı sorunları yaşamazdı. Gebze daha çağdaş kent olabilirdi. 
     Kocaeli'nin tamamının büyükşehir olması da Kocaeli'ye verilen büyük avantaj. Uzun vadeli düşünülünce Kocaelili insanlar mutlu olacaktır. Gebze'nin il olması konusunda zamanı geldiğinde plan ve programlar yapılacaktır. Biz hiçbir yere il olma sözü vermedik.'' 
     
</TEXT>
</DOC>
