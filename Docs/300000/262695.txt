<DOC>
<DOCNO> 262695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/yazar/toruner.html </URL>
<DATE> 2004/08/12/ </DATE>
<TIME>  </TIME>
<AUTHOR> Yaman TÖRÜNER  </AUTHOR>
<HEADLINE>
Milyonerler kulübü 
</HEADLINE>
<TEXT>


Gelişmiş ülkelerde bizde daha bilinmeyen bir oluşum var Yatırım Kulüpleri. İlk Yatırım Kulübü'nün 1940'ta ABD Detroit'te F.C.Russell tarafından kurulduğu biliniyor. Kulübün temel amacı, küçük yatırımcıların bir araya gelerek hisse senedine yatırım yapmaları olmuş. Bu kulüp hala devam ediyor ve zaman içinde içerden 3 milyon dolar çekilmesine rağmen hala 6 milyon dolar parası var. Kulübün 22 üyesi ayda sadece 10 ila 25 dolar koyarak bu parayı elde etmişler. 
Kulübün kurulma nedenleri gayet basit 
- Paranın yüksek getiri elde etmesi için asgari bir büyüklüğe ulaşma gerekliliği. 
- Aracı karının ortadan kaldırılması. 
- Riskin en az seviyeye indirilmesi. 
- Elde edilen gelirin çekilmeden yeniden yatırıma tabi tutulması ile vergi avantajları sağlanması. 
Şu anda, Avrupa ve Amerika'da binlerce Yatırım Kulübü var. Hatta, World Federation of Investors Dünya Yatırımcılar Birliği adı altında Avrupa Birliği'nde kurulu 17 ülke Yatırım Külüplerinin üye olduğu bir de uluslararası federasyonları bulunuyor. Bu kuruluşlar gelişmiş ülkelerde, "Yatırım Eğitimi" verdiği düşünülerek, hem sermaye piyasaları denetim kurulları hem borsalar hem de merkez bankaları tarafından destekleniyor. 
Kulüpler, Anonim veya Limited Şirket olarak kuruluyor. Her birinin üye sayısı ortalama 20-25 kişi. Aylık ödentiler, 25 ila 100 dolar. Araştırma, muhasebe, günlük işler gibi işleri üyeler bizzat yapıyorlar. 
Yapılan araştırmalar, kulüplerin ilk 2 yılda ortalama kazancın altında verim elde ettiğini ancak 3. yıldan itibaren elde edilen kazancın ülke ortalamasının oldukça üstüne çıktığını gösteriyor. Örneğin, ABD'de Standard Poors 500 portföy endeksine yapılan profesyonel yatırımlar ortalama 12.5 kazanırken, Yatırım Kulüpleri aynı dönemde 14.96 ila 21 getiri elde etmişler. 
Kulüpler öncelikle, yatırım enstrümanlarını ve bunlara yatırılacak olan yatırım paylarını belirliyor. Devlet tahvil ve bonoları en emin yatırım enstrümanı olarak görülürken, likit fonlar, A ve B cinsi yatırım fonları sonraki sırayı alıyor. Hisse senedi yatırımları ise, büyük firmalar ve riskli firmalar olarak ikiye ayrılıyor. Döviz ve kıymetli maden yatırımları bunlardan sonra geliyor. Koleksiyon ve gayrimenkul yatırımlarına belli oranda ağırlık veren yatırım kulüpleri de var. En uç noktada, vadeli işlemlere ve mal piyasalarına yatırım yapılıyor. 
Yatırım cinslerine ayrılacak yüzde paylar üyelerin beklentileri ve yaşlarına göre değişiyor. Yaşlı üyelerden kurulu kulüpler daha muhafazakar yatırım yapıyor. Yine de hisse senedi yatırımları 35'in altına düşmüyor. Yani, bunlarda tahvil, bono ve likit fonlara yatırılan para yüzdesi daha büyük. Yaşlı üyelerden kurulu kulüpler hisse senedi yatırımlarını sadece büyük firmalara yapıyorlar. 
Yatırım Kulüpleri ülkemizde bilinmiyor ve Sermaye Piyasası Kurulu SPK tarafından düzen altına alınmamış. SPK'nın en azından bu çeşit kuruluşlara karşı olmadığını, kuruluşların ek bir düzenleme gerektirmediğini ve kuruluşlar üzerinde SPK denetim yetkisinin olmayacağını açıklaması lazım. 



</TEXT>
</DOC>
