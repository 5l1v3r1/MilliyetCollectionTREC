<DOC>
<DOCNO> 289967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonyas12.html </URL>
<DATE> 2004/11/18/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Evliler takımı, bekarları yendi 
</HEADLINE>
<TEXT>

     Behçet DALMAZ HAKKARİ, DHA 

TERÖR olaylarının azaldığı Hakkari'de sosyal etkinlikler önem kazandı. Merkeze bağlı 70 haneli Boybeyi Köyü'nde, Ramazan Bayramı nedeniyle evlilerle bekarlar arasında düzenlenen futbol maçı, hayli zevkli geçti. Saha haline getirilen tarladaki çekişmeli maçta Evliler Futbol Takımı, Bekarlar Futbol Takımı'nı 4- 3 yenerek köy kupasını aldı. 
     35 haneli köyde evliler ve bekarlar arasında oluşturulan futbol takımları 3 yıldan beri Ramazan ve Kurban Bayramları'nda köy kupasının almak için mücadele veriyor. Futbol sahası bulunmadığı için köye 5 kilometre uzaklıktaki bir tarlada düzenlenen futbol karşılaşmasını bütün köylüler heyecanla izledi. Köylüler, 90 dakika boyunca tuttukları takımların lehine tezahüratta bulundu. Çekişmeli geçen karşılaşma sonucu Evliler Takımı, Bekarlar Takımı'nı 4- 3'lük skorla yenmeyi başardı. 
     Evliler Futbol Takımı, köy heyeti tarafından düzenlenen törenle kupanın sahibi oldu. Evli Erkekler Futbol Takımı Kaptanı Übeydullah Yıldız, bu bayramda bekar takımı karşısında oldukça zorlandıklarını belirterek, "Zor bir karşılaşmaydı. Yine de galip geldik. İmkansızlık yüzünden bazı futbolcularımız maça formasız çıktı. Bekarlar takımında başarılı futbolcular var. Bunları evlendirip Evliler Takımı'na transfer edeceğiz. Yetkililerden bize destek verilmesi halinde önümüzdeki bayramlarda diğer köyler arasında turnuva düzenlemek istiyoruz'' dedi. 
     
</TEXT>
</DOC>
