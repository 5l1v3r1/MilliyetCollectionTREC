<DOC>
<DOCNO> 255562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/spor/spo07.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözler naklen yayın ihalesinde 
</HEADLINE>
<TEXT>


Futbolda, kulüpleri yakından ilgilendiren ihale 179 trilyon 139 milyar liradan başlayacak, sözleşme 20 Temmuz'da imzalanacak 

CEMAL ERSEN 


Fiyat artırıldı 
FUTBOL Federasyonu tarafından Süper Lig kulüplerini yakından ilgilendiren naklen yayın ihalesi bugün İstanbul'da gerçekleştirilecek. 94 milyon dolar muammel bedelli ihalenin toplam bedeli 179 trilyon 139 milyar lira olacak. İhaleye girecek yayıncı kuruluşların yatırması gereken teminat miktarı 25 milyon dolar olarak belirlendi. Geçen dönem 89.3 milyon dolar olan yıllık bedel Futbol Federasyonu tarafından 4.5 milyon dolar artırıldı. 

Ertelenebilir 
ÇİFT turlu ihalede açık artırmayı kazanan kuruluşun teklifi, İhale Komisyonu tarafından değerlendirilecek, sözleşme 20 Temmuz'da imzalanacak. TRT ile Digitürk'ün katılması beklenen ihale sonucu kulüpler ilk taksitlerini Ağustos başında alacak. Ancak sadece bu iki kuruluşun katılması halinde, rekabet olmaması olasılığı yüzünden ihalenin ertelenebileceği de öğrenildi. Bu arada Süper Lig fikstürü de yarın çekilecek. 

Atatürk beğenildi 
UEFA, 2005 Avrupa Şampiyonlar Ligi final maçının oynanacağı İstanbul Atatürk Olimpiyat Stadı'ndaki incelemelerini sürdürüyor. Michele Centenaro, Maik Kiss ve Mark Timmer başkanlığındaki 13 kişilik UEFA heyeti dün basına kapalı olarak gerçekleştirilen toplantıda, organizasyonun medya, spor, lojistik ve ticari konularındaki çalışmalarını görüştü ve stadı beğendi. 



</TEXT>
</DOC>
