<DOC>
<DOCNO> 261699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/yazar/congar.html </URL>
<DATE> 2004/08/09/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Bush, Kerry ve korku oyu 
</HEADLINE>
<TEXT>

ABD'de Demokrat başkan adayı John Kerry, 2 Kasım seçimlerinden galip çıkmış, Yüksek Mahkeme Başkanı'nın karşısında, sol elini İncil'e basıp sağ elini havaya kaldırarak başkanlık yemini ediyor. 
Yemin törenini mahzun bir ifadeyle izleyen George W. Bush'un kafasının üzerindeki düşünce balonunda, "Kırmızı alarma geçmeliydik" yazılı. 
"Las Vegas Sun" gazetesinde yayımlanan Mike Smith imzalı bu karikatür, Başkan Bush'un seçim hesaplarında, terör ve dolayısıyla da korku unsurunun önemli yer tuttuğuna işaret ediyor. 
Düşünce balonunun meali, "ABD seçmeni ne kadar çok korkar, yeni bir saldırı olacağına ne kadar inanırsa, Bush'un yeniden seçilme şansı o kadar yükselecek" diye özetlenebilir. 

Bilgi ve manipülasyon 
11 Eylül'ün, terörle mücadelenin ve yeni bir saldırı beklentisinin başkanlık seçimlerinde oynayacağı rol, ABD'de bir haftadır yoğun biçimde tartışılıyor. 
Smith'in bu tartışmaya mizah kancası takması boşuna değil. Geçen haftasonu, Washington, New York ve Newark kentlerinde "turuncu alarm" verilerek olası bir terör saldırısına karşı önlemlerin artırılması, renklerle kodlanmış uyarı sisteminin bile Bush yönetimi tarafından bir seçim malzemesi olarak kullanılmaya başlandığı yorumlarına yol açtı. 
Turuncu alarma geçilmesine neden olan istihbaratın "yeni olmadığı" duyulunca, bazı çevrelerde - bu arada Türk medyasında da - bütün bu gürültü patırtının, Bush ekibinin seçim manevrasından ibaret olduğu görüşü ağır basmaya başladı. 
Oysa süreç, karikatürlere ve şip - şak yorumlara yansıdığından daha karmaşık. 
Bir yandan, terör korkusu ne kadar canlı olursa, Bush'un siyasi destek düzeyinin o kadar arttığı anketlere yansıyor. Bir yandan da, son iki hafta içinde Pakistan, İngiltere ve New York'ta yapılan El Kaide operasyonları, örgütün "tehdit olma" özelliğini koruduğunu kanıtlayan bilgi ve belgelere ulaşılmasını sağladı. 
IMF, Dünya Bankası, New York Borsası ve bazı finans kuruluşlarınının saldırı hedefi olabileceği yönündeki istihbarata "eskimiş" deyip işin içinden çıkmak haklı bir tutum değil. Zira bu istihbarat, söz konusu binaların El Kaide tarafından üç yıl önce izlemeye alındığını gösterse de, bu izleme etkinliğine son verildiği yönünde bir bilgi yok. Kaldı ki, istihbaratın ABD'nin eline geçmesi yeni. Ayrıca yetkililer, 2004 başına kadar uzanan bazı belgelerin, bir dizi finans kuruluşunun "potansiyel terör hedefi" olduğunu kanıtladığını da söylüyorlar. 
11 Eylül'ün hazırlanış sürecine ilişkin bilgiler de, El Kaide'nin, bu eylemlere ilişkin planlamasını yıllar öncesinden başlattığını yansıtıyordu bu örnek hatırlanınca, terör örgütünün üç yıl önce izlemeye aldığı şimdi anlaşılan binalarda güvenliği sıkılaştırmanın yanlış bir karar olmadığı ortada. 
Öte yandan, ABD İç Güvenlik Bakanı Tom Ridge, finans merkezlerinin izlendiğine ilişkin istihbaratın bir bölümünü aktararak üç kentte turuncu alarma geçileceğini duyurduğu basın toplantısında, terör konusunun siyasi malzeme yapıldığı yönündeki eleştirilere yanıt olarak, "Bakanlığımızın işi siyaset yapmak değil" dedi. Ancak aynı toplantıda, "alarma yol açan istihbarat, Başkan'ın terörle savaşta gösterdiği liderlik sayesinde mümkün oldu" sözleriyle basbayağı siyaset yapan da Ridge'in kendisiydi. 
Kısacası, öyle bir süreç ki bu, korku oyunun büyük ölçüde Bush'a gideceği, Bush ekibinin de bu hesapla hareket ettiği ve bir anlamda halkın korkmasından medet umduğu, doğru. Bununla birlikte, tehdit algılamasının ve onun yarattığı korkunun hiçbir zemine dayanmadığını, sadece Bush'un seçimleri kazanmasına yönelik bir manipülasyon olduğunu söylemek de imkansız. 

Anketlerin dili 
Demokratlar'ın Boston kurultayı, Kerry'nin, seçilebilmek için, ABD halkını teröre karşı gevşek davranmayacağına inandırması gerektiğini anladığını yansıtıyordu. Öne çıkan mesaj, Kerry'nin "iyi bir başkomutan" olacağı idi ve anketlere göre, bu mesaj yerine ulaştı. 
Kurultay öncesinde, bir çok yoklama, "Terörle savaşta Bush'a daha fazla güveniyorum" diyenlerin, bu konuda Kerry'i tercih edenlere kıyasla, yüzde 15 ila 20 arasında daha fazla olduğunu gösteriyordu. 
İki rakibin oy bölüşümünde başabaş olduğu bir ortamda, terör konusunun böyle bir tercih farkı yaratmış olmasının işaret ettiği iki önemli nokta var 
Birincisi, ABD seçmeni sandık başına 11 Eylül'ü ve terörü düşünerek, yüreğinde korkuyu taşıyarak gittiği ölçüde Bush'un şansı artacak. 
İkincisi, Kerry terör konusunda Bush kadar güvenilir bulunmamasına karşın, terörle mücadele dışındaki bir çok konuda rakibini geride bırakıyor. Başka deyişle, Bush'a ekonomide, iç politikada, hatta dış politikada ciddi bir güven erozyonu var bu da oy bölüşümünü başabaş kılacak kadar Kerry'e yarıyor. 
Son anketler ise biraz farklı. 
CNN USA Today Gallup tarafından açıklanan yeni rakamlar, Demokratlar'ın kurultayı sonrasında, Bush'u terörle mücadelede daha güvenilir bulanların "yüzde 54," bu konuda Kerry'i tercih edenlerin ise "yüzde 42" olduğunu gösteriyor yüzde 12'lik avantaj azımsanacak gibi değil. Ancak aynı grubun kurultaydan iki hafta önce yaptığı ankette, aynı soruyu Bush lehine yanıtlayanlar yüzde 56, Kerry lehine yanıtlayanlar yüzde 38'di yani Başkan'ın avantajı 18 puandı. 
CNN USA Today Gallup anketinin diğer bulguları da, yukarıda analizimizi destekler nitelikte ve halen Bush'un Kerry'nin önünde olduğu tek önemli konunun "terörle savaş" olduğunu yansıtıyor. Örneğin ekonomide, Kerry'e daha fazla güvenenler yüzde 54 ile, Bush'un bu alandaki yüzde 43'lük desteğini epeyce geride bırakıyor. 
Sonuçları, Demokratlar'ın çok daha hoşuna giden bir başka kamuoyu yoklaması ise, Washington Post ABC News tarafından gerçekleştirildi. Bu ankete göre, Bush'un "terörle savaş" avantajı azalmış durumda. 
Vietnam gazisi Kerry'i, "başkomutanlığa daha uygun" bulduğunu söyleyenler yüzde 52 ile Bush'u bu konuda tercih edenlerden sekiz puan yüksek. 
Buna karşın aynı anket, Bush için "daha kuvvetli lider" diyenlerin yüzde 50, Kerry'i "daha kuvvetli" sayanların ise yüzde 44 olduğunu yansıtıyor. "Kuvvetli lider" de, tabii 'halkını daha iyi koruyabilecek bir lider' demek. Kuvvet'in cazibesi, korkunun ve korunma güdüsünün doğrudan uzantısı. 
Kerry, bunu bildiği için, kurultay konuşmasında tam 17 kez kuvvetli olmaktan söz etmişti. "Korku değil, özgürlük kazanacak" derken ABD sandığından değil, El Kaide'ye karşı mücadeleden dem vuruyordu mesajının özü, "Ben sizi daha iyi koruyacağım. Benim liderliğimde El Kaide'yi yenilgiye uğratacağız" idi. 
Sonuçta, ABD seçmeni, terörden korktuğu için, belki oyunu "kuvvetli" bellediği Bush'a verecek belki de, Kerry'nin mesajı başarılı olacak ve seçmen, El Kaide'yi alt edemediği, dolayısıyla da kendisinin bu korkuyu aşmasını sağlayamadığı için Bush'u cezalandıracak. 
Şöyle ya da böyle, korku 2 Kasım'da sandık başında. 



</TEXT>
</DOC>
