<DOC>
<DOCNO> 254596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sonsiy01.html </URL>
<DATE> 2004/07/11/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
TBMM'de bu hafta Mesut Yılmaz hakkındaki raporlar görüşülecek 
</HEADLINE>
<TEXT>

     TBMM, tatilden önce yoğun bir gündemle çalışacak. 
     TBMM Genel Kurulu'nda, ''Türkbank ihalesine fesat karıştırdıkları'' iddiasıyla Eski Başbakan Mesut Yılmaz ile eski Devlet Bakanı Güneş Taner'in, ''enerji ihalelerinde devleti zarara uğrattıkları'' iddiasıyla da eski Enerji ve Tabii Kaynaklar Bakanı Cumhur Ersümer ile Zeki Çakan'ın Yüce Divan'a sevkini öngören soruşturma komisyonu raporları, 13 Temmuz Salı günü görüşülecek. 
     Soruşturma komisyonu raporlarının görüşmeleri sırasında, şahısları adına 6 milletvekiline ve hakkında soruşturma açılması istenen başbakan veya bakana söz verilecek. Son söz, hakkında soruşturma açılması istenen başbakan veya bakana ait olacak ve konuşma süresi sınırlandırılmayacak. Görüşmeler tamamlandıktan sonra komisyon raporu Genel Kurul'da gizli oyla karar bağlanacak. Yüce Divan'a sevk kararı, ancak üye tamsayısının salt çoğunluğu olan 276 oyla alınabilecek. Danışma Kurulu'nun daha önce aldığı karar uyarınca Genel Kurul, Salı günü saat 14.00'de toplanacak. 
     Bu raporların görüşülmesinin ardından Genel Kurul'un gündemindeki tasarı ve teklifler ele alınacak. Gündemin ön sıralarına çekilen ölüm cezalarının yasalarda çıkarılmasını öngören ve çeşitli kanunlarda değişiklik yapan 9. Uyum Paketi ile adli tatili kısaltan yasa tasarısı görüşülecek. 
     Görüşmeleri yarım kalan özel gelir ve özel ödeneklerin düzenlenmesini içeren yasa tasarısı ile çeşitli vergi kanunlarında değişiklik yapan tasarı, TMSF'nin yönetimine el koyduğu Pamukbank'ın alacakları ve borçlarıyla Halkbank'a devrini öngören yasa tasarısının da bu hafta yasalaşması bekleniyor. 
     Anayasa Mahkemesi'nin Yüce Divan sıfatıyla yargılama yaptığı dönemlerde diğer kurumlardan personel ile hakim, savcı ve Sayıştay denetçilerinin geçici olarak yüksek mahkemede görevlendirilmelerini öngören yasa teklifinin de yasalaşması planlanıyor. 
     
     TCK TASARISI BİTİYOR 

     TBMM'deki ihtisas komisyonları da çalışmalarını sürdürecek. Organik tarımla ilgili yasa tasarısı, yarın Tarım, Orman ve Köyişleri Komisyonu'nda görüşülecek. 
     Adalet Komisyonu, 13 Temmuz Salı günü, Cumhurbaşkanı Ahmet Necdet Sezer'in bir kez daha görüşülmek üzere geri gönderdiği memurlar ve diğer kamu görevlilerinin yargılanması hakkındaki yasayı ele alacak. 
     Adalet Komisyonu, TCK Tasarısı üzerindeki çalışmasını da Salı günü tamamlayacak. 348 maddelik tasarının, yürütme ve yürürlük ile gözden geçirilecek maddeleri görüşülerek tasarıya son şekli verilecek. 
     
</TEXT>
</DOC>
