<DOC>
<DOCNO> 281109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/spo02.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Alex gönül aldı 
</HEADLINE>
<TEXT>


Ailevi sorunları yüzünden Gaziantepspor maçına gelemeyen Brezilyalı yıldız önceki gece geç saatlerde İstanbul'da olmasına rağmen dün sabah antrenmana çıktı, klas pasları ve golleri ile adeta şov yaptı 

YUSUF DURSUN 


Daum ile görüştü 
FENERBAHÇE'NİN yıldız oyuncusu Alex de Souza önceki gece geç saatlerde İstanbul'a geldi. Milli maç sonrası ailevi problemleri nedeniyle Brezilya'dan zamanında dönmeyen ve Gaziantep deplasmanına götürülmeyen Sambacı, yorgunluğuna rağmen dün sabah Samandıra Tesisleri'nde yapılan antrenmana katıldı. Alex, idman öncesi Teknik Direktör Christoph Daum ile de bir araya geldi. 

Ceza verilmeyecek 
BİR günlük rötarının nedenlerini anlatan ve sorunları hakkında hocasını bilgilendiren Brezilyalı oyuncunun, Alman hocaya anlayışından ötürü teşekkür ettiği öğrenildi. Görüşme sonrası soluğu antrenmanda alan Alex, çift kalede adeta şov yaptı. Nefis pasları ve klas golleriyle teknik heyetin yüzünü güldüren Alex'in rapor edilmeyeceği ve herhangi bir cezanın düşünülmediği öğrenildi. 

Hakem Rus Baskakov 

ŞAMPİYONLAR Ligi'nde Fenerbahçe'nin 19 Ekim'de Olympique Lyon ile Şükrü Saraçoğlu Stadı'nda oynayacağı maçı Rus hakem Louri Baskakov yönetecek. 1998 yılından bu yana FIFA hakemi olan 40 yaşındaki Baskakov, geçtiğimiz sezon UEFA Kupası'nda Gaziantepspor'un kendi sahasında oynadığı ve 1 - 0 kazandığı Roma maçını yönetmişti. Rus hakem ayrıca, Türkiye'nin iki yıl önce Avrupa Şampiyonası eleme grubunda Liechtenstein'ı İstanbul'da 5 - 0 yendiği maçta da düdük çalmıştı. 

Lyon geldi 

SARI - Lacivertli ekibin yarın geceki rakibi O.Lyon dün akşam özel uçakla İstanbul'a geldi. Fransız ekibini Fenerbahçe Kulübü Dış İlişkiler Sorumlusu Turgut Acar karşıladı. Conrad Otel'de kalacak olan Lyon takımı, İstanbul'da kullanmak için, kendi ülkelerindeki otobüslerini de Türkiye'ye getirdi. Yaklaşık 300 Lyon taraftarı da kafilede yer aldı. 

Tercümana sürpriz 

BREZİLYALI oyuncular Fabiano, Luciano, Alex, Nobre ve Aurelio dün tercümanları Ali Orçun Tunçsoy'a ülkelerine özgü bir doğum günü kutlaması yaptılar. 24 yaşına giren tercüman antrenman bitiminde Sambacılar'ın baskınına uğradı. Beş oyuncu, Brezilya geleneklerine göre ellerindeki un paketlerini, Tunçsoy'un kafasına döktüler, üstünde yumurta kırdılar. Aynı kutlama geçen ay Alex'e de yapılmıştı. 


</TEXT>
</DOC>
