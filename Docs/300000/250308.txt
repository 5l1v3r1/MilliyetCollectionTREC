<DOC>
<DOCNO> 250308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur10.html </URL>
<DATE> 2004/06/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Kanalizasyon suyu ile tarla sulayanlara 1.4 milyar lira para cezası... 
</HEADLINE>
<TEXT>

     Kayseri'de kanalizasyon hattından motopomplarla tarım arazilerini sulayan kişilere 1.4 milyar lira para cezası verileceği bildirildi. 
     Kayseri Büyükşehir Belediyesi Su ve Kanalizasyon İdaresi KASKİ Genel Müdürü Ender Batukan, AA muhabirine yaptığı açıklamada, bazı çiftçilerin Keykubat, Oymaağaç, Ambar ve Boğazköprü arasındaki ana kolektör hattından motopomplarla aldıkları kanalizasyon suyu ile tarım arazilerini suladıklarını söyledi. 
     Melikgazi Belediyesi Zabıta Müdürlüğü, İl Çevre ve Orman Müdürlüğü, İl Sağlık Müdürlüğü ile birlikte yaptıkları denetimlerde, 15 kişinin kanalizasyon suyu ile arazilerini suladıklarının tespit edildiğini belirten Batukan, bu kişiler hakkında kanuni işlem yapılacağını bildirdi. 
     KASKİ Atıksu Arıtma Şube Müdürü Özgür Özdemir de kanalizasyon suyu ile sulanan tarım arazilerinde yetişen ürünleri tüketen kişilerde bulaşıcı hastalıklara rastlandığını kaydetti. 
     Besin zincirine giren mikropların insan vücudunda birikerek kansere neden olabileceğini ifade eden Özdemir, kanalizasyon sularının bitkileri de kurutabileceğini anlattı. 
     Çevre ve Orman İl Müdürü Yağmur Bahadır da kanalizasyon suyu ile sulama yapan kişilere Çevre Kanunu'nun 8. maddesi uyarınca 1 milyar 465 milyon lira para cezası verileceğini bildirdi. 
     
</TEXT>
</DOC>
