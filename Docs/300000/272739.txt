<DOC>
<DOCNO> 272739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur25.html </URL>
<DATE> 2004/09/17/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Sendika, işçi aidatlarını ödemeyen belediyeye haciz koydurdu 
</HEADLINE>
<TEXT>

     Belediye İş Sendikası, işçi aidatlarının sendikaya ödenmediği gerekçesiyle Elazığ'ın Keban İlçe Belediyesi'nin mallarına haciz koydurdu. 
     Türk-İş'e bağlı Belediye İş Sendikası Elazığ Şube Başkanlığı Mali Sekreteri Süleyman Sarıkaya, AA muhabirine yaptığı açıklamada, Keban Belediyesi'nin, sendikanın iyi niyetine rağmen borcunu ödemediğini söyledi. 
     Sarıkaya, 1999'dan 2001 yılına kadar işçilerden kesilen aidatların sendikaya ödenmediğini, bu nedenle Keban Belediyesi'ne karşı açtıkları davayı kazandıklarını bildirdi. 
     Şimdiye kadar ödenmeyen anaparanın 12 milyar lira olduğunu, geçen süre içinde bu paranın faiziyle birlikte 48 milyar liraya ulaştığını anlatan Sarıkaya, Keban Belediye Başkanı Ramazan Çelik'e alacaklarının ödenmesi konusunda her türlü desteği verdiklerini, buna rağmen başkanın borcunu ödemeye yanaşmadığını bildirdi. 
     Sarıkaya, şöyle devam etti 
     ''Keban Belediyesi dahil borçlu tüm belediye başkanlarına Ana borçları ödeyin, kalan borcun ödeme planını siz belirleyin dedik. Belediyeler, tüm iyi niyetimize rağmen borçlarını ödemiyor. Keban Belediyesi de bu belediyelerden birisi. Bu nedenle mahkeme tarafından, Keban Belediyesi'nin gayrimenkul ve bankalardaki mevduatlarına haciz kararı alındı. Bunun üzerine, belediye başkanı Anaparayı ödeyelim, faizden vazgeçin dedi. Ancak bundan vazgeçmemiz mümkün değil.'' Keban Belediyesi'nin Avukatı Cüneyt Kaçar ise, haciz kararının kaldırılması için Ankara Nöbetçi İcra Hukuk Hakimliği'ne itirazda bulunduklarını söyledi. 
     
</TEXT>
</DOC>
