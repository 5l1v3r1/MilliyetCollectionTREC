<DOC>
<DOCNO> 279571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas21.html </URL>
<DATE> 2004/10/12/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Türk gencin başarısı... 
</HEADLINE>
<TEXT>

     Bilkent Üniversitesi Elektrik-Elektronik bölümü mezunu Özgür Şahin, ABD'de lisansüstü ve doktora öğrencileri arasında yapılan yarışmada, Amerikan Patent Ofisi'nin en büyük ödülünü aldı. 
     ''National Inventors Hall of Fame'' ve ''United States Patent and Trademark Office''in ortak projesi olan ''Collegiate Inventors Competition''da Üniversite Öğrencileri İcat Yarışması bu yılki birincilik ödülünü Bilkent Üniversitesi Elektrik Elektronik Mühendisliği 2001 mezunlarından Özgür Şahin kazandı. Şahin, Ohio'da gerçekleşen yarışmada, geliştirilmiş Atomik Mikroskop icadıyla 50 bin dolarlık birincilik ödülü ve birincilik madalyası aldı. 
     Bu yıl onbeşincisi düzenlenen ''Collegiate Inventors Competition'', üniversite öğrencilerini fen, mühendislik, matematik ve teknoloji alanlarında aktif olmaları için teşvik etmeyi amaçlıyor. 
     İzmir Fen Lisesi'ndeyken Uluslararası Fizik Olimpiyatlarına katılıp madalya alan Özgür, Bilkent Üniversitesi'ni burslu olarak kazandı. Bilkent Üniversitesi'nden çok yüksek bir ortalama ile mezun olduktan sonra lisansüstü eğitimine Stanford Üniversitesi'nden tam burs alarak devam eden ve halen Stanford Üniversitesi'nde doktora öğrencisi olan Şahin, atomik çözünürlükte resim alma kabiliyetine sahip bir cihaz olan ''Atomik Kuvvet Mikroskobu''nu geliştirdi. 
     Şahin'in geliştirmiş olduğu mikroskop, özellikle moleküler büyüklükteki biyolojik parçacıkların analizinde çok faydalı olurken, medikal araştırmacılara biyolojik araştırmaları için yeni bir kapı açtı. Şahin'in bu çalışmasının, benzeri görülmemiş çözünürlükte nano mekanik özelliklere ulaşılmasına olanak sağlayacağına inanılıyor. 
     http www.invent.org collegiate 2004winners.htm internet adresinden konuyla ilgili habere ulaşılabiliyor. 
     
</TEXT>
</DOC>
