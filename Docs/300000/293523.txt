<DOC>
<DOCNO> 293523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur02.html </URL>
<DATE> 2004/11/30/ </DATE>
<TIME> 02.25 </TIME>
<AUTHOR>  </AUTHOR>
<HEADLINE>
Kaçak kullanım 8 belde, 170 köyü elektriksiz bıraktı... 
</HEADLINE>
<TEXT>

     Muş'ta kaçak elektrik kullanımı ve olumsuz kış koşulları nedeniyle 8 belde ve 170 köy elektriksiz kaldı. 
     TEDAŞ Muş Müessese Müdürü Yavuz Çiftçi, AA muhabirine yaptığı açıklamada, köy ve beldelerde kış aylarında kaçak elektrik kullanımın arttığını, bunun da enerji nakil hatlarında arızalara neden olduğunu belirtti. 
     Muş genelinde 8 belde ve 170 köye enerji verilemediğini kaydeden Çiftçi, ''Kaçak kullanımın ve olumsuz kış koşulları nedeniyle meydana gelen arızaları onarmak için 8 ekibimiz aralıksız çalışıyor'' dedi. 
     
     KAÇAK ELEKTRİK KULLANIMI HARAM 
     Muş Valisi İbrahim Özçimen de yaptığı açıklamada, kaçak elektrik kullanımının neden olduğunu enerji kesintilerin vatandaşları mağdur ettiğini ifade etti. 
     Özçimen, kaçak elektrik kullanımını engellemek için denetimlerin artırılacağını ayrıca köy imamlarından da yardım alacaklarını söyledi. Özçimen, ''Köy imamlarımız vaazlarında kaçak elektrik kullanımının haram olduğunu anlatacaklar'' diye konuştu. 
     Enerji kesintisi nedeniyle 100'ü aşkın köyün telefon irtibatının da kesildiğini kaydeden Özçimen, kardan yolu kapalı 175 köy yolunda ise karla mücadele çalışmasının sürdüğünü kaydetti. 
     
</TEXT>
</DOC>
