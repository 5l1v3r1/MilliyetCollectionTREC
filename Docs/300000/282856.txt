<DOC>
<DOCNO> 282856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/spor/spo15.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Gençler turladı 

17 Yaşaltı Genç Milli Takımı, Avrupa Şampiyonası Eleme Grubu'ndaki 3. maçında ev sahibi Hollanda ile 1-1 berabere kaldı ve lider olarak ikinci tura adım attı. Türkiye 6. Grup'ta Fransa, Azerbaycan ve İskoçya ile zirve mücadelesi verecek. 

TBMM Kupası Alıcıoğlu'nun 

BİNİCİLİKTE Türkiye Büyük Millet Meclisi Kupası'nı ferdi olarak yarışan Mert Alıcıoğlu, "Quantas-6" isimli atıyla kazandı. Alıcıoğlu'na kupasını TBMM Başkanı Bülent Arınç verdi. GSGM Kupası'nın sahibi ise Sencer Horasan oldu. 

Sertoğlu'ndan tam isabet 

ADANA'DAKİ Cumhuriyet Kupası Türkiye Trap Birinciliği'nde Federasyon Başkanı Metin Sertoğlu da ter döktü. 25 atıştan 20'sinde isabet kaydeden Sertoğlu finallere kaldı. Yüreğir'de 18 ilden 125 sporcunun katıldığı yarışlarda finaller bugün gerçekleştirilecek. 

Şan başkan 

KONYASPOR'DA tek liste ile gidilen olağanüstü kongrede eski başkanlardan Ahmet Şan koltuğa getirildi. Kongre bitiminde ise otobüs tahsis edilmediği için deplasman maçlarına gidemediklerini iddia eden bir grup taraftar olay çıkardı. 

Eczacı fırtınası 

RUSYA'NIN başkenti Moskova'daki Avrupa Top Teams Cup ilk turunda mücadele veren Eczacıbaşı, ikinci maçında Arnavut Dinamo Tiran'ı 3-0 yendi. Temsilcimiz rahat bir şekilde setleri 25-12, 25-12 ve 25-13 kazanarak, Avrupa Konfederasyon Kupası'nı CEV garantiledi. Mavi - Beyazlılar, bugün TSİ 17.00'de Dinamo Moskova'yı da yenerse Top Teams Cup'ta mücadelesine devam edecek. 


</TEXT>
</DOC>
