<DOC>
<DOCNO> 280756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo33.html </URL>
<DATE> 2005/03/15/ </DATE>
<TIME> 19.49 </TIME>
<AUTHOR>  </AUTHOR>
<HEADLINE>
Trabzonspor'da Beşiktaş maçı hazırlıkları... 
</HEADLINE>
<TEXT>

     Birinci Süper Futbol Ligi'nde, 19 Mart Cumartesi günü deplasmanda Beşiktaş ile karşılaşacak olan Trabzonspor, bugün yaptığı çift antrenmanla hazırlıklarını sürdürdü. 
     Teknik Direktör Şenol Güneş yönetiminde, Mehmet Ali Yılmaz Tesisleri'nde akşam yapılan çalışmaya sakatlığı bulunan Erdinç katılmazken, Emrah takımdan ayrı koşu yaptı. 
     Son haftalarda savunmada sıkıntılar yaşayan bordo-mavili takımda, Teknik Direktör Güneş, savunma oyuncularını özel olarak çalıştırırken, Erdinç'in Beşiktaş maçına yetişememesi halinde görev vereceği oyunculardan Özgür ve D'Haene'yi değişmeli olarak as takımda oynattı. 
     Antrenman öncesinde 1967 Trabzonspor Taraftarlar Derneği Başkanı Selim Doğan, bordo-mavili futbolcular Gökdeniz ve Fatih ile Teknik Direktör Şenol Güneş'e plaket verdi. 
     
</TEXT>
</DOC>
