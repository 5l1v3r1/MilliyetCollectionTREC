<DOC>
<DOCNO> 258453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sondun06.html </URL>
<DATE> 2004/07/27/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
Bush yine bisikletten düştü... 
</HEADLINE>
<TEXT>

     Texas eyaletindeki çiftliğinde tatil yapan ABD Başkanı George W. Bush, iki ay içinde ikinci defa bisikletten düşerken, kazayı hafif birkaç sıyrıkla atlattı. 
     Beyaz Saray sözcülerinden Claire Buchan, ''Yaklaşık 28 kilometrelik gezisi sırasında Başkan, bisiklet sporcularının başına her zaman gelebileceği şekilde düştü ve dizini incitti'' dedi. 
     Sözcü, Bush'taki sıyrıkların doktor tedavisi gerektirmediğini söyledi. 
     Bu olayla birlikte, Bush'un başkanlığı sırasında başına gelen kazalara bir yenisi eklendi. ABD Başkanı, Mayıs sonunda yine çiftliğinde bisikletten düşmüş ve ufak yaralar almıştı. 
     Bush, geçen yıl da Maine eyaletinde tatil yaparken, Segway scooter tipi küçük bir motosikletten düşmüştü. İki yıl önce de Bush, Beyaz Saray'da yediği krakerlerin boğazına kaçması sonucu boğulma tehlikesi geçirmişti. 
     
</TEXT>
</DOC>
