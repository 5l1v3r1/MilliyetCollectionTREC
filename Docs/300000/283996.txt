<DOC>
<DOCNO> 283996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/yazar/sazak.html </URL>
<DATE> 2004/10/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sacco ile Vanzetti 
</HEADLINE>
<TEXT>


Tekirdağ F Tipi Cezaevi'nden mektup gönderen Mustafa Erol adlı okurumuz, ABD'de 'komünist karşıtı histeri'nin doruğa çıktığı 1920'lerde iki İtalyan göçmenin, Sacco ile Vanzetti'nin öyküsünden hareketle 2004 Türkiye'sinde karşılaştığı hukuksuzluğu anlatıyor. 
İtalyan göçmenlerden biri kunduracı, öteki işportacıdır. 
Ekonomik krizin, işsizlik ve yoksulluğun kol gezdiği 20'nci yüzyılın başındaki Amerika'da 2 Ocak 1920 tarihli bir operasyonla, 6 bini aşkın muhalif tutuklanır. Sacco ile Vanzetti, o kargaşada işlemedikleri bir cinayetten suçlanırlar, bir mutemedin öldürülmesi olayı korunmasız iki İtalyan'a yıkılır. Yedi yıl ölüm hücresinde kalırlar. 
Boston'da yapılan yargılama sırasında tanıklardan biri cinayeti işleyen çeteyi itiraf etmesine ve aylar, yıllar süren itirazlara karşın Sacco ile Vanzetti kararı infaz edilir. 
ABD başta, dünyanın dört bir yanındaki gösteriler bu adaletsizliği önlemeye yetmez. 
50 yıl sonra 1977 yılında Alman Der Spiegel dergisinde şu haber yer alır 
'Geçtiğimiz salı günü Sacco ile Vanzetti'nin itibarları iade edildi. Massachusetts Valisi Michail Ducakis, incelemeler sonunda iki göçmenin yanlış bir kararın kurbanı olduklarının anlaşıldığını açıkladı. Yargıcın ve savcının göçmenlere, düzen karşıtlarına taraflı davrandığının ve yargılamanın bir politik histeri atmosferi içinde yürütüldüğünün anlaşıldığını belirtti.' 
NATO zirvesi öncesinde 1 Nisan 2004'te Türkiye'de ve 5 Avrupa ülkesinde gerçekleştirilen 'DHKP - C' operasyonunda tutuklanan 82 kişiden biri olan Mustafa Erol, kendi durumlarıyla Sacco ile Vanzetti davası arasındaki benzerliğe dikkat çekiyor. 
1 Nisan operasyonunda bir kitabevinde ele geçirilen 'disket'te adları çıkan 82 kişiden 45'i F Tipi cezaevlerinde Tekirdağ, Kandıra, Gebze 7 aydır tutuklu bulunuyorlar. 
Bu kişilerle ilgili dava, yakalandıkları tarihten 2.5 ay sonra açılmasına karşın, F tipi cezaevindeki tutuklular, 25 Ekim'den itibaren mahkemeye çıkarılmaya başlandılar. Neredeyse 7 ay geçtikten sonra sanıkların tutukluluk durumlarına itiraz 5 Kasım'da karara bağlanacak. 
Avukat Taylan Tanay, bu gecikmeyi Avrupa İnsan Hakları Sözleşmesi'ndeki 'adil yargılanma hakkının ihlali' olarak gördüklerini söyledi. 
Tanay, 1 Nisan operasyonuyla ele geçirilen kişilerin üzerinden 'su tabancası, tırnak makası bile çıkmadığı' halde silahlı örgüt kurmakla suçlandıklarını belirtiyor. 
Gaziosmanpaşa Tuncelililer Yardımlaşma Derneği yöneticisi olan Mustafa Erol, cezaevinden sesleniyor 
'1 Nisan komplosu karşısında suskun kalanlar, Sacco ile Vanzetti trajedisindeki gibi 50 yıl geçmesini mi bekleyecekler ' 



</TEXT>
</DOC>
