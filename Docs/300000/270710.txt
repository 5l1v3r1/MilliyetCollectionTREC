<DOC>
<DOCNO> 270710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sonspo09.html </URL>
<DATE> 2004/09/10/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
60'ını geçti ama h l 'rüzgar gibi esiyor' 
</HEADLINE>
<TEXT>

     Milli atlet Hasan Kınalı, atletizm sporuna 49 yaşında, oğlunun yanlış grupta koşturulması nedeniyle haksızlık yapıldığına inanarak inat uğruna başladığını belirterek, ''15 yıldır yılmaksızın mücadele veriyorum. Birçok rekorum var ve elde ettiğim dereceleri kimseye kaptırmaya niyetim yok'' dedi. 
     Mersin'de yaşayan 8 çocuk ve 18 torun sahibi veteran milli atlet Hasan Kınalı 64 , 1989 yılında Ankara'da ilköğretim okulu öğrencilerinin katıldığı atletizm yarışmalarında oğluna haksızlık yapıldığını, bunun üzerine inat ederek koşmaya başladığını söyledi. 
     Azimle çalışarak bugünkü başarılarını elde ettiğini anlatan Kınalı, İstanbul'da yarın başlayacak 14. Balkan Masterler Atletizm Şampiyonası'na yoğun bir tempoyla hazırlandığını belirterek, ''Birçok rekorum var ve elimde bulundurduğum dereceleri kimseye kaptırmaya niyetim yok. İddialıyım. Rakiplerime şans tanımıyorum'' dedi. 
     Mersin'de masterler atletizm kulübü olmadığı için İzmir adına yarışmalara katıldığını ifade eden Kınalı, şunları kaydetti 
     ''Mersin ve Malatya'da 1989 yılında yapılan müsabakalarda birinci olan oğlum Yıldıray Kınalı, Ankara'da, büyük yaş grubundakilerle koşturuldu ve 8. oldu. İtirazlarım kabul edilmedi. Ben de yapılanın haksızlık olduğuna inanarak koşmaya karar verdim ve hırsla müsabakalara hazırlandım.'' İlk derecesini İstanbul'da, 1993 yılında yapılan 20. Dedeler Yarışı'nda 2. gelerek elde ettiğini ifade eden Kınalı, şöyle devam etti 
     ''1997 yılından bu yana Yarı Maraton Balkan Şampiyonası'nda her yıl birinci oldum. Ayrıca bu maratonda 1.26.00.00'lık dereceyle rekor da bana ait. 
     22. Avrasya Maratonu'nda 42 bin 195 metreyi 3.32.58.00'lık dereceyle koşarak masterlerde de rekor kırdım. 19-20 Haziran tarihlerinde İzmir Atatürk Stadı'nda yapılan Masterler Atletizm Şampiyonası'nda ise 2 günde 2 ayrı Türkiye rekoruna imza attım. İstanbul'daki yarışmada da rakiplerime şans tanımıyorum.'' 
     En büyük sorununun maddi sıkıntı olduğunu ifade eden Kınalı, İstanbul'a Mersin Ticaret ve Sanayi Odası MTSO ve Çetinkaya Mağazaları'nın desteğiyle gideceğini ifade ederek, yetkililerden veteran milli atletlere de sahip çıkmasını istedi. 
     Kınalı, ayrıca yaşadıklarını anlatacağı ''Kim Bu Şampiyon'' adlı otobiyografik kitabın da son aşamasında olduğunu sözlerine ekledi. 
     
</TEXT>
</DOC>
