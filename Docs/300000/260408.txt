<DOC>
<DOCNO> 260408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/spor/spo04.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon için kader anı 
</HEADLINE>
<TEXT>


Bordo-Mavili takım, deplasmanda 1-1 berabere kaldığı Skonto Riga'yı bugün Avni Aker'de ağırlayacak. Karadeniz ekibi tur atlayıp, Şampiyonlar Ligi'ne bir adım daha yaklaşmak istiyor 


Hazırlıklar tamam 
TRABZONSPOR, Şampiyonlar Ligi 2. ön eleme rövanş maçında bugün Letonya temsilcisi Skonto Riga ile son kez kozlarını paylaşacak. Avni Aker Stadı'nda saat 19.30'da başlayacak olan kritik 90 dakikayı Show TV naklen ekranlara getirecek. Karşılaşmanın hazırlıklarını tamamlayan Bordo - Mavili takımda sakatlıkları süren Volkan, Erdinç, Selim ve Lee Yong forma giyemeyecek. 

Dinamo Kiev bekliyor 
TEKNİK Direktör Ziya Doğan'ın, Letonya'da 82. dakikada oyuna girip maçın akışını değiştiren Yattara'yı bu kez ilk on birde oynatması bekleniyor. Doğan, "Rakibi hafife almıyoruz. 1 - 1'i unuttuk" dedi. Trabzonspor, Skonto Riga'yı elerse 3. ön eleme turunda Dinamo Kiev ile karşılaşacak. Bu arada Bordo-Mavili Yönetim, Beşiktaşlı Emre Aşık için temaslarını hızlandırdı. 

Avrupa'daki 66. sınavı 

TRABZONSPOR, Skonto Riga ile oynayacağı rövanş maçıyla birlikte Avrupa'daki 66. maçına çıkacak. Bordo - Mavili takım, 37 yıllık tarihinde bugüne kadar yaptığı 65 karşılaşmada, 24 galibiyet, 26 yenilgi ve 15 beraberlik elde etti. Karadeniz temsilcisi, 87 gol atarken, kalesinde 103 gol gördü. Trabzonspor, Skonto Riga engelini aşarsa ilk kez Şampiyonlar Ligi 3. Ön Eleme Turu'nda mücadele edecek. 

Nasıl tur atlar 
TRABZONSPOR'UN bir üst tura yükselebilmesi için 0 - 0'lık beraberlik yeterli olur. 1 - 1 maçı uzatmaya taşır. Daha farklı beraberliklerde ise Skonto Riga 3. Ön Eleme Turu'na yükselir. Karşılaşmayı kazanan taraf tur atlar. 


</TEXT>
</DOC>
