<DOC>
<DOCNO> 291161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo25.html </URL>
<DATE> 2004/11/22/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Konyaspor, istediği çıkışı yakaladı... 
</HEADLINE>
<TEXT>

     Konyaspor, yeni yönetimle çıktığı 4 maçta yenilgi yüzü görmezken, 8 puan topladı. 
     Konyaspor İkinci Başkanı Hüseyin Çevik, yeni yönetim olarak dördüncü haftayı geride bıraktıklarını söyledi. 
     Bu dönem içinde kendi sahalarında yaptıkları Gaziantepspor ve Beşiktaş maçlarında berabere kaldıklarını, deplasmanda karşılaştıkları Sakaryaspor ve Büyükşehir Belediyesi Ankaraspor'dan ise 3'er puan aldıklarını vurgulayan Çevik, bu maçlarda 8 puan topladıklarını bildirdi. 
     Yeni yönetim ve Saffet Susiç ile birlikte takımın iyi bir çıkış yakaladığını dile getiren Çevik, şunları kaydetti 
     ''Futbolcularımız sahada herşeyini ortaya koyarak mücadeye ediyor. Konyaspor'un önü bizimle açıldı. Yönetim, taraftar, teknik heyet ve futbolcu bütünleşmesi sağlandı. Oynanan son 4 maçta yenilgi yüzü görmememiz bunu açıkça ortaya koyuyor. Daha büyük hedeflerimiz var. Altyapı tesislerini de kurarak UEFA kriterlerine uyan bir kulüp olmak istiyoruz.'' Çevik, hafta sonunda yaptıklarını ve galip geldikleri Büyükşehir Belediyesi Ankaraspor maçından sonra hiç ara vermeden Trabzonspor maçı hazırlıklarına başladıklarını dile getirerek, ''Trabzonspor'un son haftalardaki kötü gidişini iyi değerlendirip bu maçtan da galibiyetle ayrılmak istiyoruz. Kontrollü ve moralli başlamayı planladığımız maçta artık yenemeyeceğimiz takım olmadığını göstereceğiz'' diye konuştu. 
     
</TEXT>
</DOC>
