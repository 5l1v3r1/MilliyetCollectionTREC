<DOC>
<DOCNO> 256539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy11.html </URL>
<DATE> 2004/07/19/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Dışişleri Bakanlığı, ''e-konsolosluk'' işlemlerini tanıttı... 
</HEADLINE>
<TEXT>

     Dışişleri Bakanlığı'nın yurtdışında yaşayan Türk vatandaşlarına yönelik başlattığı ''e-konsolosluk'' programı, Dışişleri Bakanı ve Başbakan Yardımcısı Abdullah Gül'ün de katıldığı toplantıyla basın mensuplarına tanıtıldı. 
     Gül, toplantının açılışında yaptığı konuşmada, genelde bilinenin aksine Dışişleri Bakanlığı'nın tek görevinin Türk dış politikasına yön vermek olmadığını kaydederek, yurtdışında yaşayan dört milyon Türk vatandaşı bulunduğunu hatırlattı ve bakanlığın bu kişilerle ilgilenme sorumluluğu olduğunu söyledi. 
     Yurtdışında yaşayan Türklerin evlenme, askerlik, pasaport işlemlerinin de aralarında bulunduğu çok sayıda resmi işlem yaptırmaları gerektiğini, bu çalışmaların da konsolosluklar tarafından yürütüldüğünü belirten Gül, internet aracılığıyla bu işlemlerin yürütebilecek olmasıyla, vatandaşların saatler boyunca konsolosluk kapısında beklemeyeceklerini kaydetti. 
     Gül, ''e-konsolosluk'' çalışmaları için pilot bölge olarak Chicago'nun seçildiğini, haziran ayı itibarıyla da Türkiye'nin tüm konsolosluklarına internet aracılığıyla başvuru yapılmasının sağlandığını söyledi. Gül, bu çalışmayla hem vatandaşlara daha iyi hizmet sağlanmasının, hem de konsolosluk görevlilerinin yükünün azaltılmasının amaçlandığını kaydetti. 
     Türkiye'nin Chicago Başkonsolosu Naci Koru, Gül'ün konuşmasının ardından çalışmalar hakkında bilgi sundu. 
     
     ''E-KONSOLOSLUK'' NEDİR 

     ''E-konsolosluk'' programının hayata geçmesiyle birlikte, yurtdışında yaşayan Türk vatandaşlarına konsolosluk işlemleri internet üzerinden de sunulmaya başladı. Vatandaşların üye olarak katılabildikleri programda, tanıtım aşamasına yeni geçilmiş olmasına karşın, şimdiden üye sayısı on bini aşmış durumda. 
     Yurtdışında yaşayan Türk vatandaşları, noterlik işlemlerini, askere alma ve erteleme işlemlerini elektronik ortamda yapabiliyorlar. Ayrıca, vatandaşların konsolosluk işlemlerine ilişkin soru ve bilgi talepleri de en geç iki gün içinde yine elektronik ortamda yanıtlanıyor, pasaport süresi dolan ya da askerlik erteleme süresi gelen vatandaşlara hatırlatma mesajları gönderiliyor, doğum günlerinde kutlama mesajları iletiliyor. 
     
</TEXT>
</DOC>
