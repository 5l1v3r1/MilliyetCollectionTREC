<DOC>
<DOCNO> 253591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy05.html </URL>
<DATE> 2004/07/07/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
DEP davasının temyiz duruşması yarın yapılacak... 
</HEADLINE>
<TEXT>

     Kapatılan DEP'in 4 eski milletvekilinin yeniden yargılanması sonucu verilen kararın temyiz duruşması, yarın Yargıtay 9. Ceza Dairesi'nde yapılacak. 
     Temyiz duruşması, Yargıtay 9. Ceza Dairesi'nin salonunun dar olması nedeniyle, Ceza Genel Kurulu Toplantı Salonu'nda gerçekleştirilecek. 
     Duruşmada, eski milletvekillerinin avukatları, savunma yapacak. Leyla Zana, Hatip Dicle, Selim Sadak ve Orhan Doğan da isterlerse temyiz duruşmasına katılıp, savunma yapabilecekler. 
     9. Ceza Dairesi, kararını daha sonra açıklayacak. 
     Yargıtay Cumhuriyet Başsavcılığı, tebliğnamesinde, Ankara 1 No'lu DGM'nin eski mahkumiyet hükmünün tasdikine ilişkin kararın usulden bozulması yönünde görüş bildirmişti. 
     Ankara 1 No'lu DGM, 1994'te Zana, Doğan, Dicle ve Sadak'a verilen 15'er yıl ağır hapis cezasına ilişkin hükmü, yeniden yargılama sonucunda tasdik etmişti. 
     Yargıtay 9. Ceza Dairesi, Zana, Doğan, Dicle ve Sadak'ın infazını durdurup, tahliyelerine karar vermişti. 
     
</TEXT>
</DOC>
