<DOC>
<DOCNO> 273091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun04.html </URL>
<DATE> 2004/09/19/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Irak'ta mahsur Türk şoförleri yardım bekliyor 
</HEADLINE>
<TEXT>

     Irak'ın Zaho ve Süleymaniye kentleri arasında mahsur kalan Türk kamyon şoförleri, yetkililerin duruma müdahale ederek kendilerine yardım etmesini istedi. 
     Telefonla haber ajanslarını arayan Ahmet Türkeri adlı Türk şoför, ''Zaho-Süleymaniye arasında peşmergeler tarafından durdurulduklarını, 50 kilometre kadar kuyruk oluştuğunu, yola devam etmelerine izin verilmediğini, geri de dönemediklerini'' söyledi. 
     Kendisinin 15 gündür aynı noktada beklediğini, bazı araçların da 20 gündür aynı yerde bulunduğunu ifade eden Türkeri, yetkililerin durumlarıyla ilgilenmelerini istediklerini belirtti. 
     Bekleyen araçların çoğunun Delta ve Toros adlı şirketlere bağlı çalıştığını ve Amerikalılarla hiçbir ilgileri bulunmadığını kaydeden Türkeri, kendi aracındaki yükün İkra firmasına ait florin olduğunu bildirdi. 
     
</TEXT>
</DOC>
