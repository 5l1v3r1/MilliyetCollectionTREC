<DOC>
<DOCNO> 260381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/guncel/gun02.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı insansız biz insanlı deniyoruz 
</HEADLINE>
<TEXT>


Fransa ve Japonya'da hızlı tren denemeleri 3 yıl sürdü. Devrilen vagonlarımız ise insansız deneme yapılmadan seferlere konuldu 

Önay Yılmaz İstanbul 

Gelişmiş ülkelerde yeni araçlar kullanılmadan önce mutlaka teste tabi tutuluyor. Türkiye'de ise bu kurala pek dikkat edilmediği bir kez daha kanıtlandı. Fransa ve Japonya'da hızlı tren denemelerinin en az 3 yıl sürdüğü, hızlandırılmış tren kazasında devrilen vagonların ise geçen temmuz ayında Adapazarı'ndaki Türkiye Vagon Sanayii AŞ'de üretildiği, insansız deneme yapılmadan seferlere başlandığı belirlendi. 
Kazanın nedenini bilimsel olarak araştıracak bilirkişi heyeti de, yeni üretilen bu vagonlarda bir üretim hatasıyla mevcut yola uyumlu olup olmadığını ve ne gibi testler yapıldığını inceleyecek. 
Uzmanlar, yeni bir taşıtın, önce insansız test çalışmalarından onay alındıktan sonra yolculu taşımaya izin verilmesi gerektiğini vurguladı. Bilirkişi heyetinde yer alan uzmanlar şunları kaydetti 
"Bir araç test yapılmadan önce bile 'test yapılabilir onayı' almalıdır. Ondan sonra test yapılmalıdır. Uzun süren test çalışmalarından sonra, eğer yeterli onayı alırsa, o zaman 'insanlı sefer yapılabilir' kararına varılabilir. Ancak bazen ünlü firmalar bile üretim hatası yapabilir. Sonra da üretim hatası belirlenen bu araçlar piyasadan toplanırlar. Buna en fazla otomobil üretimlerinde rastlanır. Ancak demiryolu daha karmaşık bir yapıdır." 
Bilirkişi heyetinin yapacağı incelemede teknik olarak, ilk vagonun kaza sırasında neden 180 derece döndüğü, vagonlardaki bojilerin hareketli tekerlek sistemi yeterli manevra kabiliyetine sahip olup olmadığı da araştırılacak. 

Bakan pişman olmuş 
TCDD'nin, akademisyenleri neden hızlandırılmış tren sefere konduktan sonra Ankara'ya çağırdığı ve neden ısrarla hızlandırılmış trenle İstanbul'a göndermek istedikleri de yanıtlanması gereken sorular arasında yer aldı. 
Bu arada Ulaştırma Bakanı Binali Yıldırım'ın, Prof. Dr. Aydın Erel'in toplantıdaki uyarısına gerekli tepkiyi vermediği için pişman olduğu, "Bu uyarı konusunda geç kaldık" dediği öğrenildi. TCDD'deki teknik personelin de Erel'e, "Bu uyarıyı bu toplantıda bakan ve genel müdür yerine keşke bize yapsaydınız" şeklinde sitem ettikleri belirtildi. 

Meclis, Yıldırım için toplanacak 

ANKARA Milliyet 
TBMM, CHP'nin hızlandırılmış tren kazasında sorumluluğu olduğu gerekçesiyle Ulaştırma Bakanı Binali Yıldırım hakkında verdiği gensoru önergesinin gündeme alınıp alınmayacağını görüşmek üzere bugün olağanüstü toplanacak. TBMM Başkanvekili İsmail Alptekin başkanlığında 15.00'te açılacak Genel Kurul'da toplantı yeter sayısı 184'e ulaşılırsa gensoru önergesi üzerinde görüşmelere geçilecek. İlk konuşmayı yapacak CHP lideri Deniz Baykal, 30 dakika kürsüde kalacak. 

Hızlı tren seferlerine 3 ay mola 

Pamukova'daki tren kazasının ardından oluşturulan "Bilim Kurulu"nun Başkanı Prof. Sıddık Yarman, 3 ay sürecek çalışmaların ardından her şeyin ortaya çıkacağını belirterek, "İnceleme bitinceye kadar hızlandırılmış tren seferlerine ara verilecek" dedi. Haydarpaşa Garı'nda dün basın toplantısı düzenleyen Yarman, 5 kişilik bilim heyetinin, kaza şartlarını ölçme değerleriyle beraber içine alan bir simülasyon programı üzerinde çalışma yapma yaklaşımını benimsediğini kaydetti. 
TCDD Genel Müdür Vekili Erol İnal ise hızlandırılmış tren projesinin durmayacağını, çalışmaların sürdürüleceğini belirtti. İnceleme bitinceye kadar hızlandırılmış tren projesine ara vereceklerini kaydeden İnal, "Diğer tren seferleri sürecek. Yol, Güney Koreli uzmanlarla yaptığımız testte sağlam çıktı" diye konuştu. 

Ölenler için 60 milyar tazminat 

ANKARA Milliyet 
TCDD, hızlandırılmış tren kazasında ölen yolcuların yakınları ve yaralılarla kurum arasında doğacak tazminat sorununu "sulh" yoluyla çözecek. Kurum, kazada yaralananlara 40 milyar, ölenlerin yakınlarına da 60 milyar lira tazminat vermeyi planlıyor. Yolcularını özel sigorta şirketlerine sigortalatmayan TCDD, olası davaları önlemek için tazminat sorununu Dahili Sigorta Sistemi kapsamında çözecek. Yolculara, sigorta fonunun kasasında yer alan 48 trilyon liradan ödeme yapılacak. 

Dava açan yok 
Yolcular ya da yolcu yakınları TCDD'ye karşı tazminat davası açmadı. Tazminatın az bulunması halinde mahkeme yoluna gidebilecek. Bu durumda ödenecek miktarın zarar gören kişinin yaşı, geliri, sosyal statüsü, eğitim düzeyi, iş gücü kaybına göre tespit edileceği bildirildi. 


</TEXT>
</DOC>
