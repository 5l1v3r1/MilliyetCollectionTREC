<DOC>
<DOCNO> 293798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/soneko33.html </URL>
<DATE> 2004/12/01/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Babacan Bundan sonra ne olursa olsun ekonomimiz sağlam 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Türkiye'nin gelecekte bugünden çok daha güçlü bir ekonomiye sahip olacağını söyledi. 
     Şener, Devlet Bakanı Ali Babacan ve Maliye Bakanı Kemal Unakıtan, 2004 Yılı Katılım Öncesi Ekonomik Programın açıklandığı basın toplantısında, gazetecilerin çeşitli sorularını da yanıtladı. 
     Şener, açıklanan programın iç ve dış riskleri göz önüne alıp almadığına ilişkin bir soru üzerine, programda çeşitli duyarlılık analizleri yapıldığını, bu analizlerde hedeflerde ortaya çıkacak sapmanın diğer makro dengeleri nasıl etkileyebileceğinin ortaya konulduğunu kaydetti. 
     Şener, ancak bu analizlere rağmen, iç ve dış risklerin ekonominin sahip olduğu yapı nedeniyle artık Türkiye gündeminde olmayacağını, çünkü ekonomide gerekli istikrarın sağlandığını ifade etti. 
     Türkiye'nin geçmişten çok farklı bir noktada bulunduğunu da vurgulayan Şener, ''Türkiye, gelecekte de bugünden çok daha güçlü bir ekonomiye sahip olacak'' diye konuştu. 
     
     SAĞ SALİM YOLA DEVAM 

     Devlet Bakanı Babacan da Şener'in ardından söz alarak, Türk ekonomisinin geçmişle mukayese edilemeyecek kadar büyük bir değişik geçirdiğini söyledi. 
     Son yıllarda Irak Savaşına, İmar Bankası olayına, petrol fiyatlarındaki artışa, dünyadaki faiz dalgalanmalarına, Türkiye'deki terör olaylarına ve Kıbrıs konusunda yaşananlara dikkat çeken Babacan, bütün bunlara rağmen 2003 ve 2004'te hedeflerin tutturulduğunu anlattı. Babacan, şöyle devam etti 
     ''Petrol fiyatları bu kadar artıyor, ama enflasyon hedefi tutmuş. Faizler bütün dünyada dalgalanma göstermiş, ama bizim faiz ödemelerimiz bu yıl bütçe hedefinin 7.5 katrilyon lira altında kalmış. Ekonomimizin hem yapısı, hem 3 yıllık program, her türlü şoka karşı yapımızı muhafaza edecek şekilde devam edecek. Şu andaki yapımız, 2003'ün başındaki yapıya göre çok daha güçlü ve sağlam bir yapı. 2003'te o yapıyla çok sayıda zorluğu atlattıysak, bundan sonraki dönemde de içeride ve dışarıda ne olursa olsun, ekonomimiz sağ salim yoluna devam edecektir.'' 
     
     17 ARALIK İLE BAĞLANTI YOK 

     Başbakan Yardımcısı Şener, 3 yıllık programın 17 Aralık'ta AB'den müzakere tarihi alınacağı varsayımıyla mı düzenlendiği sorusunu yanıtlarken de programın bununla bir bağlantısı olmadığını bildirdi. 
     Türkiye'nin AB'ye aday bir ülke olduğunu hatırlatan Şener, bu programın ilk değil, 4. katılım programı olduğuna da işaret etti. 
     Şener, reel faizlerle ilgili bir soru üzerine de faizlerin piyasada belirlendiğini ve bu çerçevede program dönemi için bir faiz ilan edilemeyeceğini belirtti. Bunun ancak kumanda ekonomilerinde olabileceğini dile getiren Şener, bu şartlarda reel faiz oranlarını piyasaya bıraktıklarını kaydetti. 
     Şener, işsizlikle ilgili bir soruya karşılık, Türkiye'nin sürekli olarak yüksek bir işsizlik yaşayan ülke olduğunu hatırlattı. 
     İşsizlikle mücadelenin öncelikle istikrarlı yüksek bir büyüme oranından geçtiğini vurgulayan Şener, ekonomide hızlı bir yatırım artışı görüldüğünü, 3 yıllık dönemde de 1 milyon 650 bin kişiye ilave istihdam olanağı yaratılmasının hedeflendiğini anlattı. 
     Eldeki imkanlarla neyi gerçekleştirebilirlerse onu yapmaya çalıştıklarını belirten Başbakan Yardımcısı, ''İşsizliğin yüksek nüfus artışına karşın azaldığı bir nokta, bir hükümet için başarıdır'' dedi. 
     3 yılda 15 milyar dolarlık yabancı sermaye girişine ilişkin değerlendirmede de bulunan Şener, bunun AB ile müzakere sürecinin başlayıp başlamaması ile bir ilgisinin olmayacağının altını çizdi. 
     Hükümet olarak yabancı sermayeye büyük önem verdiklerini dile getiren Şener, bu konuda yapılan çalışmalara işaret etti ve 15 milyar dolarlık hedefin de bu çerçevede gerçekleşebilecek bir rakam olduğunu kaydetti. 
     
     FAİZ DIŞI FAZLA VE ÖZELLEŞTİRME 

     Maliye Bakanı Unakıtan da faiz dışı fazla oranlarını soran bir basın mensubuna, ''Faiz dışı fazla, önceliklerimizden bir tanesi. Mali disiplinle ilgili en önemli gösterge. 2003 ve 2004'te faiz dışı fazla hedefimiz yüzde 6.5 olarak belirlenmişti. 2005'te de yüzde 6.5 olacağını ifade ettik. 2006 ve 2007'de bu civarlarda bir faiz dışı fazla öngörüyoruz. Bu yıllarda Kesin olarak yüzde 6.5 olacak demedik'' açıklamasında bulundu. 
     Unakıtan, daha sonra özelleştirme ile ilgili soruyu yanıtladı. Özelleştirmenin Türkiye açısından ''Uzun bir hikaye'' olduğunu belirten Maliye Bakanı, bu konuda çok çeşitli engellerle karşılaşıldığını, bunların en önemlisinin de yeterli siyasi iradenin gösterilmemesi olduğunu söyledi. 
     Hükümetin ekonomik programının en önemli ayaklarından birisinin özelleştirme olduğunu ifade eden Unakıtan, şöyle konuştu 
     ''Siz, ne yaptınız diyeceksiniz Özelleştirme ile ilgili engeller devam ediyor. Ama hükümetimizin çok kararlı bir iradesi var. 2003 daha ziyade temel sorunlarla geçti. 2004'te orta ve küçük ölçekli işletmelerin özelleştirilmesinde çok büyük mesafe katettik. 40'ın üzerinde şirketi özelleştirdik. Yüzlerce taşınmaz satıldı. Kasamıza giren para, 1.2 milyar doları aştı. TÜPRAŞ, mahkemeden döndü. Zannetmeyin ki mahkemeden döndü diye bıkacak halimiz yok. Özelleştirmeye aynı hızla ve kararlılıkla devam edilecek. 
     Özelleştirmeye yabancıların ilgisi arttı. 17 Aralık'ta müzakere tarihi alındıktan sonra daha da artacaktır. Her geçen gün özelleştirmede daha iyi noktalara gittiğimizi söyleyebiliriz. Yakında TÜPRAŞ'ın özelleştirilmesi tekrar gündeme gelecek. TEKEL'in özelleştirilmesi gelecek. THY'de kesin talepler toplanacak. PETKİM devam edecek. Enerjide 2005'in ilk çeyreğinde dağıtım istasyonları satılmaya, özelleştirilmeye başlanacak. Telekom zaten açıklandı.'' Maliye Bakanı toplantı çıkışında da TÜPRAŞ'ın ne zaman tekrar ihaleye çıkarılacağı sorusu üzerine, Özelleştirme İdaresi yetkililerinin halen road showda bulunduklarını, Türkiye'ye gelmelerinin ardından önümüzdeki hafta bu konuda bir değerlendirme yapılacağını ve ona göre bir karara varılacağını bildirdi. 
     
     EKONOMİ HER TÜRLÜ SONUCA HAZIR 

     Devlet Bakanı ve Başbakan Yardımcısı Abdüllatif Şener, 17 Aralık sonrası sonuç ne olursa olsun Türkiye ekonomisinin her türlü sonuca hazır olduğunu bildirdi. 
     Başbakan Yardımcısı Şener, ''17 Aralık'ta AB'nin vereceği karar olumsuz olursa ekonomi bundan nasıl etkilenir '' şeklindeki sorusu üzerine, şunları söyledi 
     ''Geçmiş 2 yıl içinde öyle hadiseler meydana geldi ki öngörülmeyen ekonomik dengeleri etkileyebileceği düşünülen öyle hadiseler meydana geldi ki aldığımız tedbirler nedeniyle Türkiye şu anda sağlam bir ekonomik yapıya sahiptir ve de gelecekte de ekonomik yönden çok daha iyi olacaktır. Bir Irak savaşını düşünün, Bundan 5 yıl önce böyle bir hadise meydana gelseydi ne olurdu diye sorsaydınız hiç kimsenin olumlu şeyler söyleyebileceğini düşünemezsin. Ama biz bir Irak savaşını yaşadık. Ekonomi sağlıklı bir zeminde alınan önlemlerle yürüyor. Aynı şekilde bundan 3 sene önce ham petrol varil fiyatları 9-10 dolardı. Şimdi 40-50 dolar ama bu vatandaşlarımızın çok derinden hissettiği bir ekonomik sonuçları ortaya çıkarmadı neden Hükümetin kararlı tutumu ve gelecekle ilgili öngörüleri ve aldığı karlardan dolayı. Geçmişte yaşanan bazı sapmalar ve olaylardan sonra ekonomi nasıl düzenli bir şekilde işlediyse 17 Aralık'ta aynı şekilde sonuç ne olursa olsun, her türlü sonuca Türk ekonomisi hazırdır.'' Programa denetim nasıl olacak şeklindeki soru üzerine Şener, ''Ben daha önce söyledim halkımız denetliyor hesabı da halkımıza veriyoruz'' dedi. 
     
     ''EKONOMİDEN SORUMLU TEK BAKAN GÖRECEK MİYİZ '' 

     ''Programın uygulandığı 3 yılık dönemde ekonomiden sorumlu tek bir Bakan görecek miyiz'' sorusuna Şener, ''Birlikteyiz zaten'' yanıtını verdi. 
     Bir soru üzerine Şener, tasarruftan daha önemli olanın Türkiye'nin bilgi toplumuna geçişi olduğunu belirterek, kamunun hizmetlerinin elektronik ortamda vatandaşa verilmesinin önemli olduğunu, bu uygulamanın yaygınlaştığı oranda ekonomik rekabet üstünlüğü açısından önem arz ettiğini söyledi. 
     Bir gazetecinin gelecek yıllarda dolar kurunun ne olacağı yönündeki bir soruya 3 yıllık dönemde dalgalı kur sistemine devam edecekleri ve kurun değerini piyasanın belirleyeceği yanıtını verdi. 
     
     ''GELENEKSEL DENETİM YOK'' 

     Şener, AB'nin teknik anlamda programı denetleyip denetlemeyeceği yönündeki bir soruya daha önceki yıllarda da 3 yıllık programlar yapıldığını her yeni raporun bir önceki raporun 2 yıllık kısmını yine tekrar ettiğini ancak her yıl rakamların değiştiği yanıtını verdi. 
     ''Geleneksel bir denetim yaptırım gücü yok yani'' şeklindeki soruya Şener, ''Yok'' yanıtını verdi. Programa denetimin nasıl olacağının sorulması üzerine Şener, ''Ben daha önce söyledim halkımız denetliyor hesabı da halkımıza veriyoruz'' dedi. 
     Devlet Bakanı Babacan da geleneksel bir denetimin söz konusu olmadığı yanıtın verdi. 
     
     BABACAN KEP REFERANS OLACAK 

     IMF ile yapacakları stand-by düzenlemesinin KEP'i referans alacağını ifade eden Babacan, şunları söyledi 
     ''Stand-by düzenlemesinin kapsamı KEP'den daha dar olacaktır. Ama her bir konu daha detaylı işlenecektir. IMF ile yapılan görüşmelerimizde son tura dün başladık, yaklaşık bir planlama yaptık. Bu planlama çerçevesinde özellikle yapısal konular üzerinde çalışacağız. İşin hesap kitap kısmı, rakamsal hedefler ve bütçe zaten tamamlanmış durumda, önümüzdeki günlerde yapısal reformlar alanına eğileceğiz. Biz zaten bu alandaki çalışmaları önemli bir seviyeye getirdiğimiz için IMF'i tekrar davet ettik. Bu görüşmelerde yapısal reformların detayları konusunda çalışmalarımızı fon heyetiyle paylaşacağız, onların görüşlerini alacağız.'' 
     
     ''KEP'İN TABLOLARINDA IMF'DEN GELECEK KAYNAĞI YOK SAYDIK'' 

     IMF'den gelecek kaynağa ilişkin bir soru üzerine Babacan, şunları kaydetti 
     ''KEP'deki tablolarda IMF ile yapacağımız stand-by düzenlemesinden gelecek finansmanın rakamını yok varsaydık. Çünkü henüz rakamları net olarak belirlemedik. Bu ne zaman belli olur en son noktada, artık stand-by konusundaki anlaşmalar ne zaman en son noktaya gelirse açıklanır. Bu sıfır kredi kullanmayacağımız anlamana gelmiyor. Sadece rakam belli olmadığı için sıfır varsaydık. Ama ne kadar finansman kararlaştırılırsa o özellikle ödemeler dengesi için tablolara artı olarak daha sonra işlenecektir.'' 
     
     ''STAND-BY İÇİN TARİH VERMEK ZOR'' 

     IMF ve Dünya Bankası ile çalışmayı önemsediklerini anlatan Babacan, ''Dünya Bankası ile de devam eden 3 yıllık bir Ülke Destek Stratejisi programımız var. Bu 3 yıllık program yapısal reform ağırlıklı bir program. bizim Katılım Öncesi Ekonomik Programımız hem IMF hem de dünya bankası çalışmaları için önemli bir referans teşkil ediyor. Stand-by'ın ne zaman imzalanacağı konusunda tarih vermek şu an için zor. Önümüzdeki dönem çalışmalarımıza son şeklini vereceğiz'' dedi. 
     
     ''OKYANUS AŞIRI PROGRAMLAR BAŞARILI OLMUYOR'' 

     Devlet Bakanı Ali Babacan, Avrupa Birliği'ne verilmiş olan Katılım Öncesi Ekonomik Program'ın KEP çok kapsamlı ve 3 yıllık bir vizyonu öngördüğünü belirterek, şunları söyledi 
     ''KEP çok geniş kapsamlı ve geniş konuları içeren bir genel bir program. Programın hazırlanmasında hemen hemen tüm kuruluşların ve Bakanlıkların katkısı var. Bu tamamen kendi oluşturduğumuz ve bundan sonra referans olacak bir program. Kuruluşlarımızın tepeden inme, okyanus aşırı yerlerden yazılıp gönderilen programlarla iş yapmaları mümkün değil. Kuruluşlarımız kendi hazırladıkları programları hazırladıkları zaman ancak başarılı oluyorlar.'' 
     
</TEXT>
</DOC>
