<DOC>
<DOCNO> 293819 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sonsiy02.html </URL>
<DATE> 2004/12/01/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Organik tarıma yasal düzenleme geldi... 
</HEADLINE>
<TEXT>

     AB'ye uyum kapsamında hazırlanan Organik Tarım Yasa Tasarısı, TBMM Genel Kurulu'nda kabul edilerek yasalaştı. 
     Yasa, ''Tüketiciye güvenilir, kaliteli ürün sunmak üzere organik ürün ve girdilerin üretiminin geliştirilmesini sağlamak amacıyla gerekli önlemlerin alınmasına ilişkin usul ve esasları'' belirliyor. Ayrıca, organik tarım faaliyetlerinin yürütülmesine ilişkin kontrol ve sertifikasyon hizmetlerinin yerine getirilmesi, Tarım ve Köyişleri Bakanlığı'nın denetim usul ve esasları ile yetki görev ve sorumluluklarına dair hususlar da yasada yer alıyor. 
     Yasaya göre, organik tarımın geliştirilmesi yönünde çalışmalar yapmak, Tarım ve Köyişleri Bakanlığı iç koordinasyon ve değerlendirme hizmetleri ile yetkilendirilmiş kuruluşların, işletmelerin, müteşebbislerin, kontrolör ve sertifikerlerin faaliyetlerini izlemek üzere bakanlık bünyesinde ''Organik Tarım Komitesi'' kurulacak. 
     Organik tarım ticaretini, tanıtımını, araştırmalarını ve diğer organik tarım faaliyetlerinin stratejilerini belirlemek ve bakanlık dışı kurum ve kuruluşlarla koordinasyon ve izleme hizmetlerini yapmak üzere ''Organik Tarım Ulusal Yönlendirme Komitesi'' oluşturulacak. Bu komitelere bağlı yeter sayıda alt komiteler de oluşturulacak. 
     Organik tarım faaliyetlerinin her türlü kontrol ve sertifikalandırma işlemleri, Tarım ve Köyişleri Bakanlığı ve bakanlık tarafından yetkilendirilen kuruluşlarca yapılacak. 
     Kontrol ve sertifikasyon kuruluşu ile sertifikasyon kuruluşu tarafından sertifikalandırılmamış ürünler ''organik ürün veya organik girdi'' adı altında satılamayacak. 
     
     ORGANİK ÜRÜN VE GİRDİLERİN ETİKETLERİ 
     Müteşebbisler, yetkilendirilmiş kuruluş kontrolünde çalışacak. Müteşebbisler, kontrol ve denetim amacıyla bakanlık yetkilileri ile bakanlık tarafından yetkilendirilmiş kuruluşların yetkililerine, işletmeye giriş izni vermek ve muhasebe kayıtları ile diğer ilgili dokümanları göstermek zorunda olacak. Yetkilendirilmiş kuruluşlar, elde ettikleri bu bilgi ve belgeleri, bakanlık dışında 3. şahıslara veremeyecek. 
     Organik tarım faaliyetlerine ilişkin usul ve esaslar, Tarım ve Köyişleri Bakanlığı tarafından çıkarılacak yönetmelikle belirlenecek orman sayılan yerlerde ürün toplanmasıyla ilgili usul ve esaslar Çevre ve Orman Bakanlığı görüşü alınarak çıkarılacak. 
     Organik ürünlerin satış ve pazarlanması, Yaş Sebze ve Meyve Ticaretinin Düzenlenmesi ve Toptancı Halleri Hakkında Kanun Hükmünde Kararname hükümlerine tabi olmayacak. 
     Organik ürün ve girdilerin etiket ve logoları, yalnız organik ürünler ve girdiler için kullanılacak. Organik ürünlerin ve girdilerin etiketi, logosu, reklamı ve tanıtımı sahte, yanıltıcı veya ürünlerin yapısına, özelliklerine, içeriğine, kalitesine, orijinine ve üretim tekniklerine göre hatalı bir izlenim yaratacak, ürünün sahip olmadığı yetki ve özelliklere atıfta bulunacak biçimde olamayacak ve tüketiciyi yanıltacak yazı, resim, şekil ve benzerlerini içermeyecek. 
     RTÜK, ulusal, bölgesel radyo ve televizyonların, üreticiler ve tüketicilerin bilinçlendirilmesi amacıyla ayda en az 30 dakika organik tarımla ilgili eğitici çalışma yapmaları konusunda gerekli önlemleri alacak. 
     
     ORGANİK ÜRÜN İHRACATI 
     Organik ihracat sertifikası olmayan ürün ve girdiler, organik ürün veya girdi adı altında ihraç edilemeyecek. Organik ürünlerin ve girdilerin ihracat kontrolleri, Tarım ve Köyişleri Bakanlığı tarafından yapılacak. 
     İhraç edilen, fakat alıcısı tarafından iade edilen ürün ve girdiler, sorumlu müteşebbisine iade edilecek. 
     Yasaya aykırı hareket edenlere 10 milyar liradan 50 milyar liraya kadar idari para cezası verilecek, sertifikalandırılmamış ürünlere organik ürün ve girdi sertifikası verilmesi halinde yetki ve çalışma izinleri iptal edilecek. 
     Tasarının kabulünün ardından TBMM Başkanvekili Ali Dinçer, saat 15.00'de toplanmak üzere birleşimi kapattı. 
     
</TEXT>
</DOC>
