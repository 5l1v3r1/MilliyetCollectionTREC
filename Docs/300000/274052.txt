<DOC>
<DOCNO> 274052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur35.html </URL>
<DATE> 2004/09/22/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Sultanahmet'te izinsiz gösteriye polis müdahale etti 
</HEADLINE>
<TEXT>

     Terör örgütü elebaşı lehine Sultanahmet'te gösteri yapmak isteyen gruba biber gazı kullanarak müdahale eden polis, yaklaşık 10 kişiyi gözaltına aldı. 
     Mehmet Akif Ersoy Parkı'nda toplanan yaklaşık 200 kişilik grup, terör örgütü elebaşı lehine pankart açmak isteyince çevrede yoğun önlemler alan polis de biber gazı kullanarak gruba müdahalede bulundu. 
     Polisin müdahalesiyle grubun büyük çoğunluğu ara sokaklara girerek kaçarken, gazdan etkilenen küçük bir kısmı da polislerce çembere alındı. Bu grup içinden avukatları ayıran polis, daha sonra 10 kişiyi gözaltına alarak emniyete götürdü. 
     Grubun Sultanahmet'teki açıklamadan sonra İstanbul Valiliği'ne vermeyi planladığı terör örgütü elebaşının serbest bırakılması istemini içeren imzalara da el konuldu. 
     Bu arada, gruptan bazı kişilerin, terör örgütü elebaşı Abdullah Öcalan'ın bez posterlerini taşıdıkları görüldü. 
     Öte yandan, güvenlik kuvvetlerince gözaltına alınanların arasından çıkartılan avukatlar, müdahaleden dolayı ilgililer hakkında Cumhuriyet Savcılığı'na suç duyurusunda bulunacaklarını bildirdiler. 
     
</TEXT>
</DOC>
