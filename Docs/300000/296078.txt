<DOC>
<DOCNO> 296078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/dunya/dun07.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Süper istihbarat' reformu 
</HEADLINE>
<TEXT>


WASHINGTON Milliyet 


ABD'de aylardır büyük tartışma yaratan istihbarat reformu, önceki gün Temsilciler Meclisi'nde dün de Senato'da kabul edilen yeni düzenlemelerle hayata geçme yolunda. 
Temsilciler Meclisi'nin 75'e karşı 336 oyla kabul ettiği tasarı, ABD Senatosu'nda da 2'ye karşı 89 oyla onaylandı. Tasarı, Başkan George W. Bush'un imzalamasıyla yasalaşacak. Yeni yasa kapsamında, ABD çapında bütün yurtiçi ve yurtdışı istihbarat etkinliğinden sorumlu olacak yeni bir Ulusal İstihbarat Direktörü'nün atanması öngörülüyor. Bu direktör, 15 ayrı istihbarat kuruluşunun bütçelerinin denetimini ve bu kuruluşlar arasında eşgüdüm sağlanması görevini üstlenecek. Ulusal İstihbarat Direktörü'nün denetimi dışında bırakılan tek istihbarat kalemi, savaş esnasında cephede yapılan harcamaları kapsıyor ve bu konuda ABD Savunma Bakanlığı yetkili kılınıyor. Yeni yasa, ABD'de yeni bir Terörle Mücadele Merkezi kurulmasını öngörüyor. Bu merkez, terör bağlantılı istihbaratın değerlendirilmesinden sorumlu olacak ve teröre karşı stratejik operasyon planlaması yapacak. 

Vizeye mülakat şartı 
Öte yandan, yeni yasanın yürürlüğe girmesiyle, ABD vizesi almak bir kat daha zorlaşıyor. Yeni düzenlemeler, 14 ile 79 yaş arasında Amerika'ya seyahat edecek kişilerin büyük bölümünün vize alabilmesi için, bulundukları ülkedeki Amerikan konsolosluk görevlileri tarafından yüz yüze mülakata tabi tutulmalarını şart koşuyor. 



</TEXT>
</DOC>
