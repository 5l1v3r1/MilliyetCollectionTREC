<DOC>
<DOCNO> 294658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/spor/aspo.html </URL>
<DATE> 2004/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Söz ve müzik ALEX 5-0 
</HEADLINE>
<TEXT>


Ankaragücü önünde zorlanan Sarı-Lacivertliler'i müthiş Sambacı uyandırdı. İki asiste imza attı, iki kez fileleri havalandırdı. Diğer golleri Nobre, Servet ve Tuncay attı, Lider zirvedeki yerini iyice sağlamlaştırdı 


90 dakika 

MEHMET DEMİRKOL 

Özet şu 43'te kilit açıldı ve harikalar diyarına girdik. Alex harikalar diyarında. İlk yarının sonunda 21 bin olarak açıklanan seyirci 28. dakikada büyük bir infialle ayaklandı. Tribündekilerin, sahadakilerin, kulübedekilerin en çok korktukları şey başlarına gelmiş, Aurelio sarı kart görmüştü. Galatasaray maçında kulübeye çıkacaktı. Atmosferi yumuşak olan maç birden çığrından çıktı. Hedef Türkiye'nin en standartsız hakemi Kuddusi Müftüoğlu'ydu. Seyirci şöyle bağırıyordu Federasyon uyuma, terörist sahada. 
Oyuna durgun başlayan, aslında Sakıp Özberk'in tedbirleriyle durgunlaştırılan Fenerbahçe'nin, seyircinin çıkardığı müthiş gürültü ve haksızlığa uğramış olma fikriyle ayaklanacağını düşündük. Ama oyuna ağırlığını koyan Ankaragücü oldu. Aurelio'nun sarı kart görmesine neden olan faulden Yılmaz'ın yaptığı vuruş onların ve maçın ilk ciddi gol girişimi olarak kayıtlara geçti. Rüştü zorlukla topu çelebildi. 
39'da bu kez daha ciddi bir gol tehlikesini yarattılar. Hakan Keleş topu Önder'den kopardı, bomboş pozisyondaki Evren'e çıkardı. Onun direk dibine giden vuruşunu, Rüştü Dünya Kupası'ndaki performans ve kendine güvenini hatırlatan bir hamleyle çıkardı. Mükemmeldi. Fenerbahçe bundan sonra, bir son vuruş garibanı olan rakibine hiç pozisyon vermedi belki ama pozisyon da bulamadı. Ancak golü yakaladı. 42'de Alex'in sağ çaprazdan kullandığı serbest vuruşta Nobre'nin sırtıyla yaptığı hamle golü getirdi. Yani Özberk kilidini Fenerbahçe'nin iki çilingiri açtı. 
Bu zor bir kilitti aslında. Kanatları ikişer oyuncuyla kapatan Ankaragücü Fenerbahçe'nin alışıldık bindirmelerini engelliyordu. Kemal'in erken sakatlığıyla yerini bıraktığı Selçuk sağ bekte çok iyi değildi. Nobre, Adem Dursun'un başarılı savunması içinde çok zorlanıyordu. Ayrıca Luciano'suzluk Fenerbahçe'nin geriden oyun kurmasını da engelliyordu. 

Yıpratıcı deparlar 
İkinci yarının karakterini Fenerbahçe adına belirleyen oyuncu Tuncay oldu. Ankaragücü'nün arasıra da olsa kalabalık çıkışlarında ilk yarıda yapamadıklarını birkaç kere yapma fırsatı buldu. Yıpratıcı deparları 54'de 60 metrelik bir koşunun ardından çektiği 20 metrelik sert şut az farkla auta gitti. 4 dakika sonra bu kez sürüklediği topta Alex'in şutu üstten auta gitti. 61'de daha net bir şansta bu kez kafasıyla topu aynı noktaya gönderdi. Ankaragücü ise hep bildiğimiz gibi. Tıpkı Galatasaray maçında olduğu gibi rakibi yoran bir baskıyı zaman zaman sağladılarsa da son vuruş kalite ve organizasyonunda hep çok tedirgindiler. 59'da Evren'le kaçırdıkları inanılır gibi değildi. Topu Rüştü'den söküp yan ağlara attı. Bu durum, iki takım arasındaki derin bir uçurumu, Başkent ekibinin asla kazanamayacağı, dengesiz bir oyunu işaret ediyordu. Sonuç buna göre oluştu. 66'da Servet Alex'in kornerini penaltı noktasından attığı bir kafa golüne dönüştürdü. Muhteşem, ayakta alkışlanacak bir vuruşla. Çok rahatladılar, Ankaralılar ise tamamen güvenini kaybetti. Ve dakika 74. Alex sahneye çıktığı dakika. Büyük, soğukkanlılıkla, düşünerek taşınarak bir satranç oyuncusu inceliğiyle muhteşem bir çalımlar dizisinin ardından attığı harika gole ne denebilir bilmiyorum. Bir dakika sonra ise onu Tuncay selamladı. Yine harika bir golle. Böyle bitmedi. 82'de harikalar diyarı gösterisinin perdesini yine Alex kapattı. Yine çok güzel bir çalım ve şutla. 

Ağır yara aldı 

Cezalı duruma düşen Marco Aurelio ile sakatlanan Kemal Arslan, zorlu Galatasaray derbisinde forma giyemeyecek 

TEKNİK Direktör Daum'un korktuğu başına geldi. Hafta boyunca antrenmanlarda üç sarı kartı bulunan Aurelio'yu yedek takımda oynatan ve Ankaragücü maçında yedek soyundurmayı planlayan Alman hoca son anda kararından döndü ve Brezilyalı oyuncuyu sahaya sürdü. 
İLK yarının ortalarında hakem Kuddusi Müftüoğlu'ndan kart gören Aurelio, Galatasaray maçında cezalı duruma düştü. Uzun bir sakatlık döneminden sonra sahalara dönen Kemal ise baldırından sakatlanan oyunu yarıda bıraktı. Bu futbolcu da derbide forma giyemeyecek. 

Tarihe geçtiler 

FENERBAHÇE, Ankaragücü galibiyetiyle yeni bir rekora imza attı. İlk 15 haftada 13 galibiyet, bir beraberlik alan Sarı - Lacivertliler, topladıkları 40 puanla ligin en iyi başlangıç rekorunu kırdı. Daha önce 1959 - 60 yılında Beşiktaş, 15 maçta 12 galibiyet, üç beraberlik alarak 39 puan yakalamıştı. 

Maçın hakemi 
Vasat yönetim 
HAKEM Kuddusi Müftüoğlu, özellikle maçın ilk yarısından ters kararlar verdi. Hakan Keleş'in ceza alanında düşürülmesine penaltı düdüğü çalmaması doğruydu. Ancak Aurelio'ya gösterdiği sarı kart ağırdı. Seyircinin tepkisiyle otoritesini kaybetti, özellikle faul pozisyonlarını iyi süzemedi. 

Maçtan notlar 
İşi sağlama aldı 
KARŞILAŞMANIN ilk golünü atan Nobre, stat hoparlörlerinden Alex'in adı okununca aynı hataya hakem Kuddusi Müftüoğlu'nun da düşmesinden korktu. Devre arasında Müftüoğlu'nun yanına giden Brezilyalı yıldız, golü kendisinin attığını söyleyerek, forma numarasını gösterdi. 

Seyirci şoku 
DİYARBAKIRSPOR maçından sonra Ankaragücü sınavında da Şükrü Saracoğlu Stadı dolmadı. Yönetimin hafta boyunca yaptığı çağrılara ve ucuz biletlere rağmen karşılaşmayı 21 bin kişi izlerken, kombine kart sahipleri bile stada gelmedi. 

Göz açtırmadılar 
STAT Müdürü Murşit Tarhan dün ilginç bir olaya imza attı. Tarhan, güvenlik kameralarından tesbit ettiği usulsüz girişi anında stat hopörlerinden ihbar etti. Özürlü taraftarlara ait bölümden seyirci alan görevliler kapıdan uzaklaştırıldı. 

PAF'lar mağlup 
DEREAĞZI Tesisleri'nde oynanan PAF maçını Fenerbahçe 2-1 kaybetti. Karşılaşmayı dokuz kişi tamamlayan Sarı - Lacivertliler, Hüseyin'in golleriyle yenilirken, Emrah'ın penaltı sayısı puana yetmedi. 

Engelliler unutulmadı 
FENERBAHÇE'NİN Ankaralı Yönetim Kurulu üyeleri, Dünya Engelliler Günü nedeniyle dün başkentteki engelli vatandaşlara hediyeler dağıttı. Ankara SHÇEK Saray Rehabilitasyon Merkezi'nde engelli gençlere, forma, şort, eşofman ve yağmurluklar verildi. 


</TEXT>
</DOC>
