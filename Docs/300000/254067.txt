<DOC>
<DOCNO> 254067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun18.html </URL>
<DATE> 2004/07/09/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
AB Komisyonu üyeleri 15 bin euro alıyor 
</HEADLINE>
<TEXT>

     AB Komisyonu üyelerinin aylık asgari net maaşlarının 15 bin euro olduğu bildirildi. 
     AB'nin yürütme organı olan Komisyon'un, ''bilgi isteyenlere iletilmek üzere'' hazırladığı bir belgede, ''AB hükümetinde bakan olan'' Komisyon üyelerinin net ve brüt maaşları hakkında ayrıntılar yer alıyor. 
     Belgeye göre, ''AB Başbakanı'' konumundaki Komisyon Başkanı ayda 22 bin 210 euro brüt maaş alıyor. ''Başkan Yardımcısı'' sıfatını taşıyan üyelere 20 bin 118 euro, diğerlerine 18 bin 106 euro aylık maaş veriliyor. 
     Komisyon üyelerine ayrıca 2 bin 715 euro konut yardımı, evli olanlara 510 euro aile desteği, 18 yaşından küçük çocukları olanlara da çocuk başına 326 euro aylık yardım sağlanıyor. 
     Komisyon Başkanı ve Başkan Yardımcısı'na birer makam arabası ve ikişer şoför, diğerlerine birer makam arabası ve birer şoför temin ediliyor. 
     Verilen bilgilere göre, Komisyon üyelerinin elde ettikleri aylık net gelir, vergilerin kesilmesinden sonra 15 bin euronun altına düşmüyor ve 20 bin euro kadar oluyor. 
     Uzmanlar, bu maaşların ''göreceli'' olduğunu belirterek, Belçika'da büyük bankaların patronlarının yılda 1 milyon euro, İngiliz Milli Takımı antrenörünün yılda 4 milyon euro kazandığını, AB'de, bir işçinin 256 yıllık maaşını bir yılda alan patronlar olduğunu belirtiyor. 
     AB Komisyonu üyelerinin maaşlarının, ''bu görevlerin uzman ve yetenekli kişilerce kabul edilmesinin sağlanması amacıyla'' yüksek ve cazip oranlarda tutulduğu ifade ediliyor. 
     
</TEXT>
</DOC>
