<DOC>
<DOCNO> 293084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy01.html </URL>
<DATE> 2004/11/29/ </DATE>
<TIME> 02.11 </TIME>
<AUTHOR>  </AUTHOR>
<HEADLINE>
Erdoğan 17 Aralık'ta tarih alalım, o zaman görün 
</HEADLINE>
<TEXT>

     Başbakan Recep Tayyip Erdoğan, 17 Aralık'ta AB ile tam üyelik müzakere süreci tarihinin açıklanması ile birlikte çok farklı gelişmelerin yaşanacağını söyledi. 
     Erzurum Ticaret ve Sanayi Odası'nın ETSO yeni binasının açılışını yapan Erdoğan, vergi rekortmenleri ödül törenine katıldı. 
     AK Parti hükümetinin 2 yıla yakın zamanda gelişmeleri Türkiye'nin lehine dönüştürdüğünü ifade eden Erdoğan, objektif bir değerlendirme yapılması halinde, Türkiye'nin her alanda nereden nereye geldiğinin görülebileceğini söyledi. 
     Erdoğan, eğitim, sağlık, adalet ve güvenliğe büyük önem verdiklerini belirterek, ''4 ana başlığımız var ki asla taviz vermemiz mümkün değil. Eğitimi öne çıkarırsanız, gençliğimizi yarınlara modern çağdaş bilimle donatırsanız, sistemin geleceğini de aydınlık bir yapıya kavuşturursunuz'' dedi. 
     Devlet-millet kaynaşmasını gündeme getirmek suretiyle ''Eğitime Yüzde 100 Destek'' kampanyası başlattıklarını hatırlatan Erdoğan, daha önce eğitim alanında yapılan bağışların sadece yüzde 5'inin gider olarak gösterilebildiğini ifade ederek, ''Biz bunu yüzde 100'e çıkardık. Sağlıkta da, kültürde de aynı şeyi yaptık'' diye konuştu. 
     
     SİYASET VE BİLGİ AKIŞI 

     ''Biz bağcıyla uğraşmıyoruz. Bu ülkede milletçe üzümü beraber yiyelim diyoruz. Derdimiz bu'' diyen Erdoğan, şöyle devam etti 
     ''Türkiye, proje, siyaset üretemeyen, buna karşılık da siyasi noksanlıklarını kısır tartışmalarla, polemiklerle gidermeye çalıştığı anlayışı geride bırakmıştır. Artık üreten, ürettiğini en iyi şekilde değerlendirme arayışında olan bir ülke var. Bu bütün sektörlerde göze çarpıyor. Piyasada nakit akışı deriz ya, şimdi de siyaset ve bilgi akışı başladı. Bu akış ülkemiz için yeni bir zenginlik alanı oluşturmaya başladı. Proje, mal üreten, bilgi ve teknolojik yenilikler üreten ve daima ileriye umutla bakan Türkiye'nin coşku ve heyecanını paylaşıyoruz. Milletimizle beraber yürüdüğümüz bu medeniyet yolunda kısa bir zamanda aldığımız mesafe ortadadır.'' 
     
     ''ÇÖKME NOKTASINA GELMİŞ EKONOMİ'' 

     Türkiye ekonomisinin çökme noktasına geldiğini, fakat AK Parti hükümetinin icraatlarıyla düzlüğe çıktığını kaydeden Erdoğan, ''Ekonominin nereden nereye geldiği çok açık, net ortadır. Birçok spekülasyonlar yapılabilir. Ben spekülasyonlarla değil rakamlarla konuşuyorum. Rakamların dili ortadır'' dedi. 
     ''Enflasyon yüzde 33-34'lerdeydi. Şimdi tek haneli rakamı konuşuyoruz. Nominal faiz, yüzde 68-69'dan yüzde 22-23'lere indi'' diyen Erdoğan, Türkiye'nin büyüme hızının OECD ülkeleri arasında birinci duruma geldiğine dikkati çekti. 
     Bu gelişmelerin kendiliğinden olmadığını anlatan Erdoğan, Türkiye'de yatırımların durduğunu ileri sürenlerin bulunduğunu ifade ederek, şöyle devam etti 
     ''Hayır, ne yatırım ne üretim durdu. Türkiye'nin ihracatı 62 milyar dolara tırmanıyor. Üretim duran bir ülkede ihracat 62 milyar dolara çıkar mı Ama bunu hele hele bir siyasi parti lideri söylerse bu çılgınlık olur. Her şey ortada... Geçen ay sonu itibariyle yerli ve yabancı yatırım toplam 20 milyar doları bulmuştur. Yıl sonu itibariyle sadece yabancı sermaye yatırımı 2.5 milyar dolara yaklaşacaktır.'' 
     
     17 ARALIK'IN ÖNEMİ 

     17 Aralık'taki AB zirvesinde Türkiye'nin tam üyelik müzakere sürecine ilişkin alınacak kararın önemine işaret eden Erdoğan, ''Müzakere süreci açıklansın, bakın ondan sonra çok daha farklı gelişmeleri ülkemizde hep birlikte yaşacağız'' dedi. 
     Yerli müteşebbisin ciddi yatırımlar yaptığını, bunların görmezlikten gelinmemesi gerektiğini kaydeden Erdoğan, tüm ekonomik göstergelerin kriz havasının dağıldığını ortaya koyduğunu söyledi. 
     Erdoğan, konuşmasını şöyle sürdürdü 
     ''Biz bunu yabancı sermayenin temsilcileriyle, bizlerle yapılan görüşmelerde görüyoruz. Artık bizimle 15-20 yıllık krediyi, yap-işlet-devret'i konuşuyorlar. Bunlar artarak devam edecektir. Türkiye'nin bu kadar kısa sürede attığı bu iyileşme adımlarının dünyada ne kadar büyük dikkat ve titizlikle izlendiğini de görüyoruz. Bunu nasıl başardığımızı soruyorlar. Gelecek çok daha güzel olacak. Türkiye, ekonomik ve siyasi itibarını yeniden kazanmıştır. Dünyanın karşısında yeniden başı dik, alnı açık ülke haline gelmiştir.'' 6 Ekim'de AB'nin en yetkili ağızlarından Türkiye ile ilgili düşüncelerini tüm dünyanın dinlediğini hatırlatan Erdoğan, ''Açık ve net olarak Türkiye artık müzakerelere başlamalıdır. Çünkü masanın üzerinde bir şey kalmamıştır. Türkiye, önümüzdeki on yıllarda çok daha ileri, güçlü ve zengin ülke haline getirecek adımları teker teker atmış olmanın ve atmaya devam etmenin huzuru içindedir. Türkiye'yi güzel günler bekliyor'' diye konuştu. 
     
     ERZURUM'DAKİ YATIRIMLAR 

     Erzurumlu yatırımcılara da doğdukları yere yatırım yapma çağrısında bulunan Erdoğan, 5084 Sayılı Teşvik Yasası'nın anlaşılmasında bazı güçlüklerin olduğunu ifade ederek, yeni yapılan çalışmada mevcut yasadan istifade eden iller değil, bekleyen illerin bu kapsama girmesine yönelik bir çalışma olduğunu söyledi. 
     Erdoğan, ''36 il vardı. Kişi başına milli gelirin 1500 doların altında olduğu illerdi. Şimdi çıtayı biraz daha yükseltiyoruz. Bunun dışında kalan bazı illeri de buna ilave ederek, sayıyı artırmış olacağız'' dedi. 
     Düzce ve Osmaniye gibi teşvikten en fazla yararlanan illerin sürekli teşvik almayacaklarını kaydeden Erdoğan, şöyle devam etti 
     ''Oralarda verilebilecek yerler verildi, bitti. Erzurumlu işadamları, buradan sesleniyorum Lütfen Erzurum'da yatırım yapmaktan kaçınmayın... Burada yapılacak birçok yatırım var. Buradan Kafkaslara, Orta Asya Cumhuriyetlerine yönelik yapılacak yatırımlar var. Hatta hatta Ortadoğu'ya. Bir yanlış yapıldı. Maalesef söylenmesine rağmen yapıldı. Şimdi bütçe müzakereleri veya sonrasında bu düzeltilecek. Buralarda kurulu müesseseler de aynen bu teşvikten istifade edecektir.'' Erzurum'da önümüzdeki yıl 400 yataklı bölge eğitim hastanesinin temelinin atılacağını müjdeleyen Erdoğan, kış, inanç ve kültür turizminin de geliştirileceğini söyledi. Erdoğan, tarihi eserlerin istiladan kurtarılmasını da isteyerek, ''Gecekondu ve barakalardan tarihi eserlerimizi kurtarmalıyız. Biz tarihimize nasıl sahip çıktığımızı bu eserlere sahip çıkarak göstereceğiz'' dedi. 
     Erdoğan, konuşmasının ardından, Çat ilçesi Yavi beldesinde zorunlu hizmet sürelerini tamamlamalarına rağmen 8 yıldır öğretmenlik yapan Kenan ve Rukiye Sürmeli'yi de takdirname ile ödüllendirdi. Başbakan Erdoğan, öğretmen çiftin çocukları İbrahim'i de bir süre kucağına alarak sevdi. 
     
     ADALET BAKANLIĞI HİZMETİÇİ EĞİTİM MERKEZİ 

     Erdoğan, Adalet Bakanlığı İnfaz Koruma Memurları Hizmetiçi Eğitim Merkezi'nin de açılışını yaptı. Erdoğan, burada da eğitime verdikleri önemi dile getirdi. 
     Adalet Bakanı Cemil Çiçek ise Ceza Muhakemeleri Usulü Kanunu CMUK tasarısının önümüzdeki hafta içerisinde çıkarılacağını kaydederek, cumhuriyet savcıları ve ceza hakimlerine ceza ve ceza muhakemeleri kanunlarıyla ilgili bilgilendirme toplantıları düzenleyeceklerini ifade etti. 
     
</TEXT>
</DOC>
