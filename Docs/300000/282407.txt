<DOC>
<DOCNO> 282407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/yazar/zbirand.html </URL>
<DATE> 2004/10/22/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Bush kazanacak gibi görünüyor 
</HEADLINE>
<TEXT>


BOSTON 

Geçen hafta sonu Amerikanın eğitim başkenti sayılan Boston'daydım. Harvard Üniversitesinin prestijli Kennedy School'daki bir konferansa katıldım. Kokkalis Vakfının davetlisiydim. Konu, Amerikan seçimlerinin başka ülkelerden nasıl göründüğü idi. 
Amerika'ya yılda birkaç defa giderim. Şimdiye kadar da birçok seçim izledim, ancak böylesine ortadan bölünmüş bir Amerikan kamuoyu ile karşılaşmadım. Dışardan bakınca, Amerikayı bir bütün olarak görürüz . Oysa, Türkiye'de olduğu gibi, bir kaç Amerika da var. Özellikle Irak savaşı, bu bölünmeyi daha da arttırmış. 
Amerikan kamu oyunun bir bölümü Bush'u alkışlıyor ve terörle mücadele konusunda yaptıklarını onaylıyor. Diğer bölümü ise, Bush'un Amerika için tehlikeli bir Başkan olduğuna inanıyor. 
Son anketler ve medya'da esen hava, Başkanın az dahi olsa önde gittiğini ve seçimi kazanacağını gösteriyor. Herhalde şimdiye kadar yapılan en heyecanlı seçim yaşayacağız. 
Bush, halka daha yakın bir aday olarak algılanıyor. Yaptığı gaflar, dil sürçmeleri ve her geçen gün biraz daha vurguladığı dindarlığı ile ön alıyor. 
Kerry ise, daha mesafeli. Kullandığı dil, politikalarını açıklama şekliyle sokaktaki insana yakın duramıyor. 
İki adayın arasında, özellikle Irak pulitikaları açısından çok büyük bir fark yok. Kerry seçildiği taktirde, Amerikanın temel politikaları değişmeyecek. Buna karşılık dünyaya önemli bir mesaj verilmiş olacak. Bush yönetiminin hatalar yaptığı, müttefiklerine önem vermediği, bundan sonra daha dikkatli hareket edileceği mesajı çıkacak. 
Washington, Uluslararası alanda güvenirliğini kaybetti. Saddam Hüseyin'in toplu imha silahları bulunduğunu ve bundan dolayı iktidardan indirilmesi gerektiğini söyleyerek savaşa girdi. İnsanlar da buna inandılar. Kısa bir süre sonra, bu iddiaların doğru olmadığı ve Bush yönetiminin dünyayı aldattığı anlaşıldı. İşte bundan sonra güvenirlik krizi başladı. Demokratların üstünde durdukları en önemli unsur da bu. "Biz seçilirsek, dünya bir yanlışlığın düzeltildiğini anlayacak. Amerikaya güven artacak " diyorlar. 
Gerçekten artar mı, artmaz mı belli değil. Ancak Bush'un tekrar seçilmesinin işleri kolaylaştırmayacağı açıkça ortada. Bush yönetimi iktidarda kaldıkça, Washington'un söylediklerine kolay kolay inanılmayacak. Her sözün altında başka nedenler aranacak. Ne yazık ki, dünyanın en büyük gücüne güven duyulmayacak. 



BUSH, KENDİNİ TANRI'NIN MESAJCISI GİBİ GÖRÜYOR. Başkan Bush'un konuşmalarındaki bazı vurgulamaları giderek artan şekilde büyülteç altına alınıyor. Bunların başında da, Tanrı ile ilişkileri geliyor. 
Bush, dindarlığını sürekli ön plana çıkarıyor. Bir adım daha atsa, kendini Tanrı'nın mesajcısı gibi gördüğünü söyleyecek. Beyaz Saray'ın uyguladığı politikaların Tanrı tarafından onaylandığını, destek gördüğünü sık sık tekrarlıyor. 
Amerikan kamu oyundaki dindarlık oranının özellikle Bush döneminde arttığına dikkat çeken liberal çevreler, bu gidişten korktuklarını saklamıyorlar. 
Seçim kampanyası sırasında öylesine konuşmalar yapılıyor ki, bunlardan sadece yüzde 1'nin Türkiye'de bir politikacının ağzından çıkması kıyametlerin kopmasına neden olabilir. Aslında burada da yavaş yavaş sıkıntı yaratıyor. Ancak, birkaç oy için dahi olsa, Bush çekinmeden dindar yanını ortaya çıkartmaktan çekinmiyor. 
Eğer bu tempo seçimlerden sonra da sürdürülürse, global açıdan büyük sorunlarla karşı karşıya kalabiliriz. İslam adına kafa kesen ve teröre başvuranlar kozlarının doğru olduğunu kabul ettirebilirler. Gerçek felakette bundan sonra kopar. 



EMİRLERİ REDDEDEN ASKER PANİK YARATTI Irak'taki bir grup askerin emirlere karşı çıkması, burada herkesin tüylerini diken diken etmeye yetti. Kullandıkları araçların bozuk olduğunu ve yeterli koruma verilmediğini ileri sürerek, yakıt ikmali için verilen emirlere baş kaldıran bir bölüğün tutumu "baş kaldırma" gibi yorumlandı. Her ne kadar Pentagon, bunun genelleştirilmemesi gerektiğini açıklasa dahi, yine de soru işaretlerinin artmasına yol açtı. 
Irak' ta işler iyi gitmiyor. 
Amerikan kamu oyu da bunu gayet iyi biliyor, ancak henüz "çekilme" çığlıkları yok. Çekilmenin büyük bir yenilgi anlamına geleceği konusunda tam bir görüş birliği var. Ne yapılması gerektiği konusunda ise, genel bir uzlaşı yok. Irak bataklığına giderek battığının farkında olan Amerikan kamu oyu çaresiz görünüyor. Çıkış yolu henüz yok. 
Amerika Irak'ı bugünkü haliyle bırakıp çekilmeye kalkarsa, böyle bir olasılıkta en büyük zararı görecek ülkelerden biri de ne yazık ki Türkiye.Bundan dolayı, istikrarın kurulup çekilme yolunun bulunması bizim için de son derece önemli. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
