<DOC>
<DOCNO> 264783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/sontur06.html </URL>
<DATE> 2004/08/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sakatat üretimine AB freni tartışması satıcıları zor duruma soktu .. 
</HEADLINE>
<TEXT>

     AB'ye giriş süreci ile birlikte sakatatın yasaklanacağı yolunda yaklaşık 5 yıl önce başlayan tartışmalar, bu ürünün merkezi konumundaki Adana'da, sakatat satıcılarını kepenk kapatma noktasına getirdi. 
     Bağırsak, karın, kelle, ayak, böbrek, dalak, koç yumurtası, beyin ve karaciğere kadar her türlü sakatatı bulmanın mümkün olduğu Adana Kasaplar Çarşısı'nda, esnaf satış yapamamaktan yakınıyor. 
     Adana Kasaplar Odası Başkanı Murat Yağmur, yıllar önce zenginin de yoksulun da gözdesi olan sakatatın, artık sofralarda tercih edilmediğini söyledi. 
     Yağmur, 2-3 yıl öncesine kadar Et ve Balık Kurumu'nda kesilen günlük 5 bin baş hayvanın sakatatını satın aldığını ve bunun tümünü sattığını belirterek, sözlerini şöyle sürdürdü 
     ''İstanbul ve Ankara kokorecinin bağırsağı bile Adana'dan giderdi. Zaman zaman gelen talepleri karşılayamadığımız oldu. Gaziantep, Kahramanmaraş, Mersin gibi yakın bölgedeki illerin ihtiyacını buradan karşılardık. Ta ki AB'ye üyelikle ilgili tartışmalara kadar. AB üyeliği için sakatatın yasaklanacağı yolundaki haberler, bu ürünün sağlıklı olup, olmadığını gündeme getirdi. Sonuçta vatandaş, sağlık endişeleri nedeniyle sakatat alışkanlığından vazgeçti. Hatta, en önemli müşterilerimiz olan dar gelirli vatandaşlar bile işyerlerimize uğramaz oldu. Günlük binlerle ifade edilen büyükbaş hayvan sakatat alımı, bugün aylık 150'ye kadar düştü. Sakatat satıcıları, talep azlığı nedeniyle kepenk kapatma noktasına geldi.'' Yağmur, vatandaşın sakatata alternatif olarak, daha sağlıklı olduğu bildirilen beyaz ete yöneldiğini söyledi. 
     Adana İl Sağlık Müdürü Dr. Serdar Mercan da AB Komisyonu'nun, 1996'da çıkan ''deli dana'' hastalığı sonrasında geçici olarak bu tür ürünlerin ithal ve ihracatını yasakladığını, daha sonra ise bu yasağın kalktığını belirtti. 
     Mercan, herhangi bir Avrupa ülkesindeki marketlerde sakatat ürünlerinin bulunabileceğini, ancak bunların belirli standartlara uygun olarak üretildiğini kaydetti. 
     AB mevzuatlarının insan sağlığını düşünülerek hazırlandığını hatırlatan Mercan, şunları kaydetti 
     ''AB, sakatata yasak değil, belirli standartlar getiriyor. Özel ambalajlar içinde ve sağlık kurallarına uygun ürünlerinin satışı yasak değil. AB'ye giriş sürecinde ve girdikten sonra bizim de bazı standartlar getirmemiz gerekir. Sakatatın üretildiği yer, şekil, kullanılan malzemenin kaynağı, temizlik, hijyeniklik gibi hususlara dikkat edilmeli. Sadece, getirilen standartlar önemli değil. Bunları denetleyecek uygun ve düzenli bir mekanizma da şart.'' Mercan, televizyon ve gazetelerde yer alan ''yasaklama'', ''zararları'' gibi tartışmaların halkı bilinçlendirdiğini vurgulayarak, ''Tartışmalar, vatandaşlarda otokontrol sistemini devreye soktu. Yanlış anlaşılmalar nedeniyle yaşanan tartışmalar, vatandaşın yararına oldu. Böylece, sakatat kullanımını en aza indirdiler. Bu da sağlıklı yaşamalarını sağlayan bir etken'' diye konuştu. 
     
</TEXT>
</DOC>
