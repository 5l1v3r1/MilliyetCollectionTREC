<DOC>
<DOCNO> 286409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sonsiy15.html </URL>
<DATE> 2004/11/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
AKP'den CHP'ye yanıt "Ekonominin dini olmaz" 
</HEADLINE>
<TEXT>

     AK Parti Grup Başkanvekili Sadullah Ergin, ''Paranın rengine, dinine, milliyetine bakılmaz. Ekonominin dini olmaz'' dedi. 
     Parlamento'da basın toplantısı düzenleyen Ergin, TBMM Sanayi ve Ticaret Komisyonu'nda kabul edilen İslam Özel Sektörün Geliştirilmesi Kurumunu Kuran Anlaşma'nın onaylanmasına ilişkin tasarıyla ilgili olarak kendilerini eleştiren CHP Grup Başkanvekili Kemal Anadol'a yanıt verdi. 
     CHP yöneticilerinin sürekli olarak halkı ve ülke gündemini germek ve her olaydan rejim krizi çıkarabilmek için olağanüstü gayret göstererek akla hayale gelmeyecek yöntemler kullandıklarını belirten Ergin, yapılmak istenen düzenlemenin kendi alanında ilk olmadığını, Türkiye'nin yıllardan beri benzer anlaşma ve işbirliğini gerçekleştirdiğini vurguladı. 
     Ergin, tartışma konusu olan düzenlemenin benzerinin 1996 yılında TBMM tarafından uygun bulunduğuna işaret ederek, yasaya karşı Mümtaz Soysal, Oya Araslı ve 108 milletvekilinin Anayasa Mahkemesi'nde açtığı iptal davasının reddedildiğine dikkati çekti. Anayasa Mahkemesi'nin kararından bölümler okuyan Ergin, kararda, ''anlaşmanın Anayasa ile çelişen kurallarının Türkiye için uygulanmasının söz konusu olamayacağına'' yer verildiğini aktardı. 
     ''İnşallah CHP yönetimi, Anayasa Mahkemesi ve üyelerini de AK Parti'yi suçladığı gibi suçlamazlar'' diyen Ergin, ''masum, ülke insanına, Türk işadamlarına ve müteşebbislere yarar sağlayacak, Türkiye'de yapılacak yatırımlara kaynak sağlayacak, işsizliği azaltacak bir çalışmanın nasıl rejim sorunu haline getirildiğini anlamakta güçlük çektiğini'' söyledi. Ergin, ''Burada ya ciddi bir bilgi eksikliği vardır ya da kasıtla ülkenin kalkınmasını engellemeye yönelik iyi niyetli olmayan bir girişim vardır'' dedi. 
     
     ''PARANIN RENGİ...'' 
     Ergin, ''anlaşmaya konulan çekincelerin anlamı olmadığı'' görüşünün doğru olmadığını belirterek, İslam Kalkınma Bankası kurulduğu günden beri bu sermayeden en fazla yararlanan ülkenin Türkiye olduğunu, bu konuda en küçük bir sıkıntının yaşanmadığını söyledi. 
     Krediyi veren kuruluşun kendisi açısından önemsediği bazı şartları takip etmesi ve güvence istemesinin doğal olduğunu vurgulayan Ergin, Türkiye'nin kendi mevzuatıyla örtüşmeyen konularda kendini güvenceye alan şerhlerini madde metnine koyduğunu ifade etti. 
     Türkiye açısından bir sıkıntının sözkonusu olmadığını savunun Ergin, ''Bu düzenleme, iyiniyetle yapılmış. Kaynak ihtiyacını, yatırımlara yönelik talepleri desteklemek amacıyla kullanılacak önemli bir kaynaktır. Talepte bulunan kişilerin kimliklerine göre bir değerlendirme bugüne kadar hiç olmamış. Kamuoyuna yansımış olumsuz bir örneği olmamış'' diye konuştu. 
     Sermaye ayırımı yapılmasının yanlış olduğunu ve kendilerinin böyle bir ayırım yapmadıklarını kaydeden Ergin, şunları söyledi 
     ''Paranın rengine, dinine, milliyetine bakılmaz. Ekonominin dini olmaz. Bu ülkenin yatırım için kaynağa ihtiyacı vardır. AB fonlarından, Dünya Bankası, IMF, değişik sermaye gruplarından yararlanıyoruz. Bu ülkeye yatırım, kaynak getirmek için bütün imkanları değerlendiriyoruz. Yıllardır istifade edilen böyle bir fonu kullanmayalım demek ne kadar mantıklı, ne kadar akıllıca olur '' 
     
</TEXT>
</DOC>
