<DOC>
<DOCNO> 255466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur25.html </URL>
<DATE> 2004/07/14/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Başarısız liseliye yeni sınav hakkı... 
</HEADLINE>
<TEXT>

     Milli Eğitim Bakanlığı MEB , başarısızlık ve devamsızlık nedeniyle sınıfta kalan veya sorumlu olarak üst sınıfa geçen lise öğrencilerine, 2003-2004 eğitim- öğretim yılına özgü olmak koşuluyla sınıf geçebilmeleri için şans tanıdı. 
     Milli Eğitim Bakanı Hüseyin Çelik, ''başarısız öğrenciler'' ile ilgili genelge yayımladı. 
     Çelik, yapılan değerlendirmede, 2003-2004 eğitim-öğretim yılında öğrencilerin genellikle başarılı olduklarının, ancak bazılarının çeşitli nedenlerle başarısız duruma düştüklerinin tespit edildiğini bildirdi. 
     Ortaöğretimde eğitim sisteminin yeniden yapılandırılması çalışmalarının devam ettiğini kaydeden Çelik, buna paralel olarak ders programları ve ilgili mevzuatı güncelleştirme çalışmalarının da sürdüğünü belirtti. 
     Genelgeye göre, bu nedenlerle, 2003-2004 eğitim-öğretim yılına özgü olmak üzere, öğrencilere şans tanındı. 
     
     BAŞARISIZLIK VE DEVAMSIZLIK NEDENİYLE KALANLAR 
     Bu çerçevede, başarısızlık nedeniyle sınıf tekrarına kalan öğrenciler ile sorumlu olarak sınıf geçen öğrenciler, istedikleri takdirde son sınıf öğrencileriyle birlikte ikinci ortalama yükseltme sınavına alınacaklar. 
     Devamsızlık sebebiyle başarısız duruma düşen öğrencilerin başarılarının değerlendirilmesinde de devamsızlık durumları dikkate alınmayacak. Bu durumdaki öğrencilerden, bütün derslerden en az bir dönem notu bulunanların notları, yıl sonu notu olarak kabul edilecek ve başarı durumları Ortaöğretim Kurumları Sınıf Geçme Yönetmeliği hükümlerine göre yeniden değerlendirilecek. 
     Yıl sonu notlarına göre yapılan bu değerlendirme sonucunda başarısız durumda bulunan öğrenciler başarısız oldukları ders veya derslerden bazı derslerden hiç dönem notu bulunmayan öğrenciler de bu dersler ile başarısız oldukları derslerden yetiştirme programına alınacaklar. 
     
     OKULLA İLİŞİĞİ KESİLENLER 
     Ortaöğretim Kurumları Sınıf Geçme Yönetmeliği'nin 58. maddesine göre okulla ilişiği kesilen öğrencilerin durumları da sınıf tekrarına kalan veya devamsızlık nedeniyle başarısız olan öğrencilerin durumları gibi yeniden değerlendirilecek. 
     58. madde okul bitirme süresini düzenliyor. Bu maddede, ''öğrenciler, kayıt oldukları öğretim yılından itibaren üç yıllık okullara en çok dört, dört yıllık okullara en çok beş öğretim yılı devam edebilirler. Hazırlık sınıflarında geçen süre bu süreye dahil değildir'' deniliyor. 
     
     YETİŞTİRME PROGRAMI 
     Yetiştirme programları, 2 Ağustos Pazartesi günü başlayıp, ikinci ortalama yükseltme ve sorumluluk sınavlarından 1 gün önce sonuçlanacak şekilde planlanacak. 
     Yetiştirme programları ile ikinci ortalama yükseltme ve sorumluluk sınavlarına katılacak öğrencilere ilişkin duyurular, il ve ilçe milli eğitim müdürlüklerince yapılacak. 
     Yetiştirme programı açılabilmesi için en az 15 öğrenci olması gerekiyor. Öğrenci sayısının 15'den az olması durumunda, il ve ilçe milli eğitim müdürlüklerince gereken önlemler alınacak. Grup oluşturulamaması durumunda, öğrenci sayısına bakılmaksızın, o okulda program açılacak. 
     Yetiştirme programı, cumartesi ve pazar günleri de dahil olmak üzere okulların haftalık ders çizelgelerinde belirtilen ders saatleri esas alınarak günde 8 saat ders yapılacak şekilde planlanacak. Yetiştirme programlarında işlenecek konular, ayrılan süreye göre zümre öğretmenlerince belirlenecek. 
     
     YETİŞTİRME PROGRAMINA DEVAM ZORUNLU 
     Öğrencilerin, yetiştirme programlarına devam zorunluluğu bulunuyor. Yetiştirme programlarına devam etmek zorunda oldukları toplam ders saatinin özürlü ve özürsüz olarak altıda biri kadar devam etmeyen öğrenciler, notları ne olursa olsun başarısız sayılacaklar. 
     Yetiştirme programına katılan öğrencilerin başarı durumları, ders öğretmeni tarafından verilecek en az bir yazılı ve bir sözlü puanların aritmetik ortalamasına göre belirlenecek. 
     Uygulamalı beceri eğitimi veren halen devam eden Anadolu otelcilik ve turizm meslek liseleri ile Anadolu meslek liselerinde teorik eğitim sonunda devamsızlıktan başarısız duruma düşen öğrenciler, başarısız oldukları veya dönem notu alamadıkları derslerden yetiştirme programına kabul edilecekler. Bu öğrenciler teorik eğitimlerinin yanında, işletmelerde mesleki eğitimlerine ait derslerin eğitimini okulda veya işletmede yapacaklar. 
     Yetiştirme programı sonucunda başarısız olan öğrencilerden isteyenler, ikinci ortalama yükseltme ve sorumluluk sınavına da girebilecekler. 
     
     ÜNİVERSİTEYİ KAZANANLAR VE TEK DERS SINAVI 
     Bu arada, lise son sınıf öğrencilerinin yükseköğretim programlarına kayıt işlemlerini zamanında yaptırabilmeleri için ikinci ortalama yükseltme ve sorumluluk sınavları, 3 Eylül 2004 tarihinde bitecek şekilde planlanacak. 
     2003-2004 öğretim yılı ders kesimi sonrası yapılan ortalama yükseltme ve sorumluluk sınavlarında başarısızlığını tek derse düşüren son sınıf öğrencilerinden isteyenler 3 Ağustos'ta, ikinci ortalama yükseltme ve sorumluluk sınavları ile yetiştirme programı sonucu başarısızlığını tek derse düşüren son sınıf öğrencilerinden isteyenler 6 Eylül'de tek ders sınavına alınacak. 
     Sınavlar sonunda, öğrencilerin başarıları Ortaöğretim Kurumları Sınıf Geçme Yönetmeliği hükümlerine göre yeniden değerlendirilecek. 
     Yetiştirme programlarında görevlendirilen yönetici ve öğretmenlere ek ders ücreti ödenecek. 
     
</TEXT>
</DOC>
