<DOC>
<DOCNO> 293711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/yazar/ulagay.html </URL>
<DATE> 2004/12/01/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
'Türkiye mucizesi' ve yazılımın önemi 
</HEADLINE>
<TEXT>


Sekiz mühendisin 30 metrekarelik bir han odasında 3 bin dolar sermaye ile kurduğu Logo firmasının 20. yılı nedeniyle Türkiye'ye gelen The Economist dergisinin Genel Yayın Yönetmeni Bill Emmott'la önceki gün öğlen yemeğinde tanıştık. Daha sonra "Genişleyen Avrupa'da Türkiye'nin Rolü"nün tartışıldığı toplantıda yaptığı konuşmayı dinledim. Yıllardır bağımlısı olduğum The Economist'in başındaki adamı tam umduğum gibi mi buldum, bilmiyorum. 
Emmott'un toplantıda yaptığı konuşmada çizdiği küresel panorama, Bush yönetiminin dünyaya kabul ettirmek istediği şablonun tekrarı gibiydi biraz. Bu nedenle de fazla ufuk açıcı değildi bence. 
The Economist dergisi 2 Kasım'daki ABD başkanlık seçimi öncesinde yayınlanan sayısında George W. Bush'u "incompetent" yani "ehliyetsiz" diye niteleyerek John Kerry'yi desteklediğini ilan etmiş olduğu için derginin başındaki kişinin Bush'un çizgisine daha eleştirel yaklaşabileceğini, daha gerçekçi ve ufuk açıcı bir tablo çizebileceğini ummuştum herhalde. 
Bill Emmott'u dinlerken şunu da düşündüm Seçimi kazanmış ve dört yıl daha Beyaz Saray'da oturma ayrıcalığını kazanmış bir George W. Bush'a "ehliyetsiz" demek ve onun çizgisini eleştirmek, seçim öncesine göre daha mı zordu acaba 

Emmott'un iki sorusu 
Bill Emmott'un, bazı ekonomi yazarlarıyla bir araya geldiği öğlen yemeğinde bize yönelttiği sorular içinde iki tanesi önemliydi bence. Bunlardan birincisi "Türkiye ekonomisindeki mucizenin devam edip etmeyeceği" sorusuydu. İkincisi ise "AKP iktidarının ve Başbakan Erdoğan'ın ABD'ye yaklaşımında ciddi ve kalıcı bir değişiklik, olumsuz bir tavır gündeme gelebilir mi ", sorusuydu. Biz kendi görüşlerimizi aktardıktan sonra özellikle ilk sorusuyla ilgili olarak onun fikrini sorduk. Bill Emmott, Türkiye ekonomisinde yakalanan olumlu gidişatın sürdürülmesi için mali disiplini korumanın önemini ısrarla vurguladı ve Avrupa Birliği AB ile tam üyelik müzakerelerine başlamanın bu konuda ek bir güvence anlamına geleceğini ifade etti. 
Emmott'a göre AB'nin 1989'dan sonra yaşadığı büyük dönüşüm ve genişleme süreci 2015 dolaylarında Türkiye AB'nin tam üyesi olmadan tamamlanmış olmayacaktı. Türkiye'nin dinamik ve esnek yapıdaki ekonomisiyle AB ile bütünleşmesi, AB'nin gerçekleştirmeye çalıştığı dönüşüme önemli katkılar yapabilecekti. Geçen yıl yayınlanan 20 21 Vizyonu 20 21 Vision adlı kitabında "Rusya, Ukrayna ve Türkiye'nin yakın gelecekte AB ile bütünleşmesinin beklenemeyeceğini ancak yaşantılarının AB ile içice geçebileceğini" yazan Emmott'un bugün geldiği nokta, Türkiye'nin AB yolunda katettiği şaşırtıcı ilerlemenin de bir göstergesiydi. 

Yazılımın önemsizliği 
Kurucusu ve Yönetim Kurulu Başkanı olduğu Logo'nun bugün 17 ülkede, 135 firmaya ve 1 milyonun üzerinde kullanıcıya hizmet götürdüğünü belirten Tuğrul Tekbulut'un Bill Emmott'dan önce yaptığı konuşma, beni daha fazla düşündürdü doğrusu. Tekbulut'un anlattığına göre, Amerika'nın en zengin 10 kişisinden 4'ü son 20 yıl içinde yazılım ve bilişimle ilgili sektörlerde gerçekleştirdikleri atılımla bu noktaya gelmiş kişilerdi. Türkiye'nin ise ilk 250 firması içinde tek bir yazılım firması yoktu. Devletten hiç bir teşvik almadan kurulan yazılım firmaları kurulduktan sonra da hiç bir teşvik ve destek görmeden gelişmeye çalışmışlardı. "Biz bu firmayı Türkiye'de değil de İrlanda'da kursaydık bugün bambaşka bir noktada olurduk" derken dünya çapında daha büyük hedeflere varamamanın burukluğunu dile getiriyordu Tuğrul Tekbulut. Buna karşın gene de umutluydu ve şöyle diyordu "Yazılım alanında bugüne dek çok az şey yapılmış olması önümüzdeki 10 yılda çok şey yapmak için ciddi bir fırsat yaratıyor." 
Bill Emmott'un sorusunu biraz değiştirerek sorabiliriz bu noktada Türkiye bilişimde ve özellikle yazılımda bir atılım yapmadan bugün yakalamış göründüğü ekonomik gelişme çizgisini sürdürebilir mi 



</TEXT>
</DOC>
