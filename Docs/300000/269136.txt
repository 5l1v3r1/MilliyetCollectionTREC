<DOC>
<DOCNO> 269136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/spor/spo00.html </URL>
<DATE> 2004/09/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftarın ayıbı 
</HEADLINE>
<TEXT>


Gürcistan maçında tribünler boş kaldı, bir grup seyirci de "Haluk Ulusoy Başkan, Türkiye Şampiyon" diye tempo tuttu 


Ulusoy posteri açıldı 
TÜRKİYE - Gürcistan milli maçını Başbakan Recep Tayyip Erdoğan da izledi. Kastamonu'da programı bulunan Erdoğan maçın ancak 40. dakikasında Şeref Tribünü'ndeki yerini alabildi. Başbakan'ın yerine oturmasıyla birlikte bir grup taraftar, Futbol Federasyonu eski Başkanı Haluk Ulusoy'un posterini açtı ve "Ulusoy Başkan, Türkiye Şampiyon" diye tezahüratta bulundu. 

Erzik sitem etti 
UEFA Asbaşkanı Şenes Erzik ise maç sonrası yaptığı açıklamada, "Futbolda herşey olabilir. Ancak kendi evimizde Gürcistan'ı yenmeliydik. Gruptan çıkması zor olan bir takımla berabere kalmak kötü bir sonuç. Milli Takım'ın Trabzon'da büyük destek gördüğünü de söyleyemem. Tribünlerin boş olması hoş değildi. Bu tablo da oyuncularımızı etkiledi" ifadelerini kullandı. 

Şota'ya büyük ilgi 
ERZİK, Hasan Şaş'ın oyundan atılmasının da takımın tüm dengesini bozduğunu vurguladı. Bu arada bir dönemler Trabzonspor forması altında başarılı maçlar çıkaran Şota Arvaladze, Avni Aker Stadı'nda bulunan futbolseverlerden büyük alkış aldı. Trabzonspor taraftarları Şota'yı unutmadıklarını dakikalarca sürdürdükleri sevgi gösterileriyle kanıtladılar. 

Hasan yıkıldı 

59. dakikada oyundan atılan hırçın futbolcu soyunma odasında, hüngür hüngür ağladı 

Ağlayarak gitti 
GÜRCİSTAN maçının ikinci yarısında hakeme itiraz ettiği gerekçesiyle kırmızı kartla oyun dışında kalan Hasan Şaş, iki puanın kaybedilmesinden sonra adeta yıkıldı. Tecrübeli futbolcu, soyunma odasından gözyaşları içinde çıkarken, kafileyi taşıyan otobüse binene kadar hüngür hüngür ağladı. 

Teselli ettiler 
HASAN Şaş'ı takım arkadaşları zorlukla sakinleştirdi. Milli futbolcunun soyunma odasında teknik heyet ve arkadaşlarından kontrolsüz davranışı nedeniyle özür dilediği bildirildi. Teknik Direktör Ersun Yanal'ın da Hasan Şaş ile konuşarak moralini düzeltmeye çalıştığı iddia edildi. 

'Türkiye'yi yaktı' 

YUNANİSTAN Milli Takımı Antrenörü ve Olimpiyat Milli Takımı Teknik Direktörü Apostolakis Efstratıos, Hasan Şaş'ın atılmasının takımın dengesini bozduğunu söyledi, "Türkiye'yi yaktı" dedi. Maçı tribünden izleyen Yunanlı çalıştırıcı, "İlk maçlarda takımların form durumu zaten pek iyi olmaz. Ancak Türkiye'nin iyi bir hazırlık dönemi geçiremediği görüldü. Unutulmaması gereken birşey var ki, bu gruptan çıkması muhtemel takımlardan Yunanistan, Danimarka ve Türkiye'nin gidişatını diğer takımlar belirleyecek" dedi. 

Notlar 

Yenildik mi yoksa 
FUTBOL Federasyonu Başkanı olarak ilk milli maçına gelen Levent Bıçakçı, beraberliğe üzüldü. Morali bozulan Bıçakçı, kendisine uzatılan mikrofonlara, "Kötü oynadık ve yenildik " dedi. 

Çatlak var 
SERVET'İN sakatlığı, Bülent'in de hastalığı nedeniyle Gürcistan karşısında stoper olarak görev yapan İbrahim Toraman'ın dün gece burnu çatladı. Maçı bandajla tamamlayan futbolcunun oynamasına engel bir durum bulunmadığı öğrenildi. 

Yaramıyor 
MİLLİ Takım, bir yılı aşkın bir süredir Türkiye'de kazanamıyor. Son olarak 20 Ağustos'ta Moldova'yı yenen Ay - Yıldızlılar, o günden bu yana oynadığı İngiltere 0-0 , Letonya 2-2 , Danimarka 0-1 ve Belarus 1-2 maçlarından sonra dün de Gürcistan'ı yenemedi. 

Güneş'ten jest 
DAVET edilmemesine rağmen dünkü maça gelen Milli Takım eski Teknik Direktörü Şenol Güneş, maçtan bir saat önce soyunma odasına inip, Ersun Yanal ve futbolcularına başarılar diledi. Karşılaşmanın ardından da onları teselli etmek için giden yine Güneş oldu. 

Talihsizlik 
SAKATLIKTAN yeni kurtulan Kaptan Bülent Korkmaz'ın yakasını bu kez hastalık bırakmadı. Yüksek ateşi bulunan ve ishal olan tecrübeli oyuncu, 18 kişilik kadroya alınmadı. Bülent ile birlikte Kürşat, Ömer ve Hamit Altıntop da tribüne çıktı. 

Neye niyet neye kısmet 
ŞAMPİYONLAR Ligi için yenilenen basın tribünü ve gazetecilere özel odalar, milli maç için kullanıldı. Kablosuz internet bağlantısı bile bulunan Avni Aker'deki tüm imkanlar, milli maçta görev yapan basın mensuplarının kullanımına bırakıldı. 

Hakemlere zam 
FUTBOL Federasyonu dün Trabzon'da toplandı. Basın Sözcüsü Zekeriya Alp, 9 Ekim'de oynanacak Kazakistan milli maçının İstanbul'da Şükrü Saracoğlu ya da İnönü Stadı'nda yapılacağını söyledi. Alp, hakem, gözlemci ve temsilcilerin ücretlerinde geçen yıla oranla yüzde 20 artışa gidileceğini belirtti. 

A2 Milliler bugün yolcu 
FUTURE Cup Turnuvası'nda 7 Eylül Salı günü deplasmanda Polonya ile karşılaşacak A2 Milli Futbol Takımı, bugün gidiyor. Polat Renaissance Otel'de dün toplanan Ay- Yıldızlılar, akşam da Bahçelievler Stadı'nda ilk çalışmasını yaptı. Türkiye'nin grubunda Polonya'nın dışında Almanya, Avusturya ve İskoçya da bulunuyor. 

Yunanistan seferi yarın 
ELEME Grubu'nda ikinci maçını 8 Eylül'de Yunanistan ile oynayacak olan A Milli Takımımız, izin yapmadan zorlu maçın hazırlıklarına başlayacak. Trabzon'da kalan Ay - Yıldızlılar, bugün Haluk Ulusoy Tesisleri'nde idman yapacak. Ekibimiz yarın Yunanistan'a gidecek. 

Sadık Japonlar 
AY-Yıldızlı ekibi Dünya Kupası'nda hiç yalnız bıramayan Japon taraftar, Trabzon'da da milliler ile birlikteydi. Ekibimizin kaldığı Zorlu Otel'de konaklayan Japonlar tribünde yine yerini aldı. 


</TEXT>
</DOC>
