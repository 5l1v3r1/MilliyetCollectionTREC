<DOC>
<DOCNO> 286699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo37.html </URL>
<DATE> 2004/11/06/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Hooijdonk "İnsanlar bizi yukarıda görebilir ama bizim oyunumuz bu" 
</HEADLINE>
<TEXT>

     Fenerbahçe'nin yıldız futbolcusu Pier Van Hooijdonk, Şampiyonlar Ligi'nde alınan sonuçlar sonrasında yapılan eleştirileri değerlendirerek, ''İnsanlar bizi daha yukarıda görebilirler ama bizim oyunumuz bu'' dedi. 
     Maçtan sonra canlı yayında konuşan Hollandalı futbolcu, kendisine yönelik eleştirilerle ilgili olarak, ''Herkes istediğini söyleyebilir. Sparta Prag karşısında benim golümle 3 puan bulundu. Diğer maçlarda çok iyi oynamadık. İnsanlar bizi daha yukarıda görebilirler ama bizim oyunumuz bu. Çünkü bu takım daha geçen yıl oluşturuldu'' diye konuştu. 
     Van Hooijdonk şöyle devam etti 
     ''İnsanlar Şampiyonlar Ligi'nde bizden başarı bekliyor. Kendi tecrübelerimden Avrupa Kupaları'nın farklı olduğunu biliyorum. Benim için Şampiyonlar Ligi'ndeki bu sonuçlar sürpriz olmadı. Şampiyonlar Ligi'nde çok kolay başarılı olamıyorsunuz. Avrupa'nın büyük takımlarıyla mücadele etmek çok zor, çünkü arada büyük boşluklar var. Ben bir şeyler söylersem insanlar yanlış anlayacaklar. Teknik disiplinden bahsettiğimde, sahada futbolcuların bilgisi hakkında konuştuğum zaman, Avrupa'daki takımların bizden daha iyi yaptığı şeylerin olduğunu söylemem gerek.'' Daum ile problemi olup olmadığı şeklindeki bir soru üzerine de Van Hooijdonk, ''Onunla konuşmadım, bir problemim yok. Neden konuşayım ki, çünkü bir problem yok'' yanıtını verdi. 
     Büyükşehir Belediyesi Ankaraspor maçının kolay geçmediğini de vurgulayan Hollandalı yıldız, ''Sadece 1 golle kazanabildik. Çok az pozisyon bulduk ve onu değerlendirdik. Maçı domine eden bizdik, ancak 2. golü bir türlü bulamadık'' açıklamasını yaptı. 
     
     KAPTAN ÖZAT ''TRİBÜN TEPKİSİ ETKİLİYOR'' 
     Ümit Özat ise karşılaşmanın ardından yaptığı açıklamada, maraton alt tribünden maç içinde gelen tepkilerin, genç oyuncuları olumsuz yönde etkilediğini söyledi. 
     Oyuncuların hata yapmasının normal olduğunu söyleyen Ümit, kulübün resmi internet sitesine yaptığı açıklamada, şunları söyledi 
     ''Maç esnasında maraton alt tribünden gelen tepkilerden özellikle genç arkadaşlarımız olumsuz etkileniyor. Bu tepkiler son 2 senedir var ve bu konuyu bir kez daha gündeme getirmiştim. Biz genç oyunculardan kurulu bir takımız. Genç arkadaşlarımızın maç içerisinde sorumluluk alabilmeleri için şut denemelerinde bulunmaları ya da hata yapmaları normal. Taraftarlarımızdan bu konuda daha sağduyulu bir davranış içerisinde olmalarını rica ediyorum. Bu sene 4. yıldızın habercisi olan şampiyonluğu yakalayacağız. Avrupa'da da başarılı bir yerlere geleceğiz.'' Maçta kazanılan 3 puanı da değerlendiren Ümit, ''Zor bir maç oldu. Oyunun 10 kişilik bölümünde zor bir dönem geçirdik ama kazandık. Yarıştaki rakiplerimizden Galatasaray'ın 3 puan kaybetmesinin ardından kazanmamız çok güzel oldu'' dedi. 
     
     TUNCAY ''SAKATTIM'' 
     Tuncay Şanlı, maçtan önce ayak bileğinde sakatlığı olduğunu belirterek, ''Hocam ile görüştüm, beni riske etmek istemedi. Normalde kadroya da almayacaktı, ama sakatlıklar olunca 18 kişilik kadroda yer verdi'' dedi. 
     Karşılaşmada iyi ve kontrollü mücadele ettiklerini kaydeden Tuncay, ''1-0'dan sonra oyunu istediğimiz gibi çevirdik. Maçın zorlu geçeceğini biliyorduk, o yüzden sahaya kontrollü çıktık. Maçı kazanmasını bildik'' diye konuştu. 
     Bu arada, Nobre'nin doğum günü, soyunma odasında hem pasta kesilip hem de Brezilya usulü kutlandı. Arkadaşları, golcü futbolcunun kafasında yumurta kırıp, una buladılar. 
     
</TEXT>
</DOC>
