<DOC>
<DOCNO> 252131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun43.html </URL>
<DATE> 2004/07/01/ </DATE>
<TIME> 18.57 </TIME>
<AUTHOR>  </AUTHOR>
<HEADLINE>
Rafsancani "İran'a yaptığı kimyasal saldırılardan da sorumlu tutulmalı" 
</HEADLINE>
<TEXT>

     İran'ın eski Cumhurbaşkanı Ali Ekber Haşimi Rafsancani, eski Irak Devlet Başkanı Saddam Hüseyin'in İran-Irak savaşında İran'a karşı kimyasal silah kullanmaktan da suçlanması gerektiğini söyledi. 
     Saddam Hüseyin'e yönelik bu tür suçlamaların, 1980-1988 yıllarındaki İran-Irak savaşında Batılı ülkelerin Irak liderine verdiği desteği açığa çıkaracağını belirten Rafsancani, ''Saddam Hüseyin'in, halkımıza karşı kullandığı kimyasal silahlardan suçlanması için baskı yapmalıyız. Savaşın başında İran'ın kazanmasını önlemek için büyük güçler Saddam'a yeşil ışık yaktığında ciddi kimyasal silah saldırılarına maruz kaldık'' dedi. 
     Rafsancani, ''İran'ın, bugün insan hakları savunucusu kesilen acımasız, şeytan ve düzenbaz düşmanlarla karşı karşıya kaldığını'' belirtti. 
     Nisan ayında, 8 yıl süren İran-Irak savaşında esir düşen İranlı askerlere işkence yapıldığı iddiasıyla Saddam Hüseyin'e karşı resmi şikayet hazırladığını açıklayan İran yönetimi, Saddam Hüseyin'in İran güçlerine karşı kimyasal silah kullanmasını yanıtlaması gerektiğini düşünüyor. 
     Resmi kayıtlara göre, kimyasal silah kullanımından etkilenen 45 bin civarındaki İranlı askerin tedavisi her yıl İran'a 20 milyon dolara mal oluyor. 
     
</TEXT>
</DOC>
