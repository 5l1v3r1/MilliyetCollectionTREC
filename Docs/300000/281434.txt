<DOC>
<DOCNO> 281434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/yasam/axyas01.html </URL>
<DATE> 2004/10/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar, bu Türk'ü çok sevdi 
</HEADLINE>
<TEXT>


Eğitime gittiği ABD'de vizesi dolunca zor durumda kalan tiyatrocu ve kukla sanatçısı Çağlayan Sevinçer'e bir kasaba dolusu Amerikalı sahip çıktı. 

Şükran Pakkan 

Öğrenci olarak gittiği ABD'de herkesin sevgisini kazanarak bir kukla atölyesi kuran tiyatrocu Çağlayan Sevinçer, vizesi yenilenmeyince kaçak durumuna düştü. 
Sınır dışı edilme tehlikesiyle karşı karşıya kalan Sevinçer'in imdadına, ABD'li komşuları yetişerek imza kampanyası başlattı. 
İstanbul doğumlu Sevinçer 31 , ABD'ye İngilizce öğrenmek amacıyla 1997'de gitti. Tiyatrocu olmaya karar verdikten sonra, Türkiye'de Ali Poyrazoğlu ile birlikte çalışan Sevinçer, Norwall College'de 3 yıl tiyatro eğitimi gördü. Özel oyunculuk dersleri de alan Sevinçer, daha sonra Brattboro kasabasına taşınarak 2 özel tiyatroda görev aldı. Burada bir de kukla atölyesi kuran Sevinçer, sokak gösterileri düzenleyip festivallere katıldı. Ancak kısa sürede tanınan ve ABD'liler tarafından da sevilen Sevinçer'in sanat çalışmaları, vize sorunu nedeniyle son bulma noktasına geldi. 
Vizesi 2001'de bitince Göçmen Bürosu'na başvurduğunu belirten Sevinçer, sonrasında yaşadıklarını şöyle anlattı "Göçmen Bürosu'na mektupla vizemin bittiğini, ancak çalışmalarımın devam ettiğini bildirdim. Bir aylık yasal süre doldu, cevap yazmadılar. Telefonla durumumu öğrenmek istedim, 'Dosyanız işlemde' dediler. Bir yıl geçmesine rağmen haber alamayınca tekrar başvurdum. Bu kez, 'Dosyalar karışmış, özür dileriz' dediler. Israr edip durumumun netlik kazanmasını istedim." 
Gelişmeler üzerine, hakkında dava açılan Sevinçer'in ilk duruşması mayısta, ikincisi de ağustosta görüldü. Sonuç çıkmayınca, Sevinçer'in ABD'li arkadaşları, komşuları ve yakınları, imza kampanyası başlattı. Kasabadaki onlarca işyeri ve dükk na Sevinçer'in durumunu anlatan afişler asan ABD'liler, ay sonundaki mahkemeye, otobüslerle desteğe gitmeye hazırlanıyor. 


</TEXT>
</DOC>
