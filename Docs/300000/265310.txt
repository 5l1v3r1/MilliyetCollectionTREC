<DOC>
<DOCNO> 265310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur06.html </URL>
<DATE> 2004/08/21/ </DATE>
<TIME> 01.00 </TIME>
<AUTHOR>  </AUTHOR>
<HEADLINE>
Eşini döven kadına 6 ay eve yaklaşmama cezası... 
</HEADLINE>
<TEXT>

     
     Bahri KARATAŞ İZMİR, DHA 


     İZMİR'de boşanma davası açan işadamı 44 yaşındaki Eşref Hakan Tokatlıoğlu'nu sokak ortasında tekme tokat dövüp, yüzünü tırnakladığı öne sürülen 41 yaşındaki Tülin Tokatlıoğlu hakkında 6 ay eve yaklaşmama kararı alındı. 
     Eşref Hakan Tokatlıoğlu, 15 yıl önce evlendiği eşi Tülin Tokatlıoğlu'ndan şiddetli geçimsizlik gerekçesiyle boşanmak için avukatı Hakan Koca aracılığıyla İzmir 3'üncü Aile Mahkemesi'nde dava açtı. Bu dava sürerken Tülin Tokatlıoğlu, ayrı yaşadığı eşiyle konuşmak için bir hafta önce işyerine gitti. Bulamayınca telefonla ulaştığı eşiyle son kez konuşmak istediğini söyleyen Tülin Tokatlıoğlu, Alsancak İngiliz Kilisesi önünde buluşmak istediğini bildirdi. 
     Gıda ithalat ve ihracat şirketi sahibi bir çocuk babası Eşref Hakan Tokatlıoğlu, eşinin isteği üzerine İngiliz Kilisesi önüne gitti. İddiaya göre Tülin Tokatlıoğlu burada eşine saldırıp tekme tokat vurmaya ve yüzünü tırnaklamaya başladı. Araya giren vatandaşlar tarafından ayrılan karı- koca Alsancak Karakolu'na götürüldü. Aldığı darbeler sonucu yaralanan Eşref Hakan Tokatlıoğlu, eşinden şikayetçi oldu. Adli Tabip, Tokatlıoğlu'na 7 gün iş görmez raporu verdi. 
     Eşref Hakan Tokatlıoğlu, 4320 sayılı Ailenin Korunması Kanunu'ndan yararlanmak istediğini belirtip avukatı aracılığıyla dilekçe verdi. Tokatlıoğlu, dilekçesinde ''Eşim yanıma gelip konuşmak istedi. Nefret ettiğini, beni öldüreceğini söyledi. Kendisinden sakin olmasını istedim. Birden bağırmaya başladı. Tekme ve tokatla vurup, tırnaklarını koluma geçirdi, yüzümü tırmaladı. Vatandaşlar araya girip ayırdı. Kendisine hakaret etmedim. Bir daha rahatsız etmesini istemiyorum. Bu yüzden Ailenin Korunması Kanunu'dan yararlanmak istiyorum. Yoksa bu kadın beni öldürecek. Ruhsal rahatsızlığı var. Oğlumla benim yanımda görüşmesini istiyorum'' dedi. 
     Tülin Tokatlıoğlu ise ifadesinde eşiyle barışmak için konuşmaya gittiğini, kendisine hakaret edilince dayanamadığını söyledi. 
     Önceki gün görülen ve taraflar ile avukatlarının katılmadığı duruşmada İzmir 3'üncü Aile Mahkemesi Hakimi Hayri Ayhan, Tülin Tokatlıoğlu'nun, eşi Eşref Hakan Tokatlığlu ve 9 yaşındaki oğlu B.T. ile aynı çatı altında yaşayan diğer aile bireylerine karşı şiddete veya korkuya yönelik davranışlarda bulunmasının önlenmesi için 6 ay eve yaklaşmamasına karar verdi. 

     
</TEXT>
</DOC>
