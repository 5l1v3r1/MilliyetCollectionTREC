<DOC>
<DOCNO> 291192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sontur08.html </URL>
<DATE> 2004/11/22/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Beşiktaş maçındaki cinayet.. Katil zanlısı Pişmanım, kargaşa anında oldu 
</HEADLINE>
<TEXT>

     Beşiktaş ile Çaykur Rizespor arasında BJK İnönü Stadı'nda oynanan Birinci Süper Futbol Ligi maçı sırasında 1 kişinin ölümüyle sonuçlanan bıçaklama olayına ilişkin gözaltına alınan zanlı, olayın kargaşa anında gerçekleştiğini öne sürerek, ''Pişmanım'' dedi. 
     Cihat Aktaş'ın öldürülmesinden sonra katil zanlısı olarak gözaltına alınan Fatih Sözüer, Şişli Etfal Eğitim ve Araştırma Hastanesi'nde sağlık kontrolünden geçirilmek üzere Asayiş Şube Müdürlüğü'nden çıkartıldı. 
     Bu sırada zanlıya saldırmak isteyen Aktaş'ın 2 yakını, polis ekiplerince etkisiz hale getirildi. 
     Yaklaşık yarım saat süreyle sağlık kontrolünden geçirilen Sözüer, hastane çıkışında ağlamaklı halde ''Pişmanım. Kargaşa anında oldu'' dedi. 
     Sözüer, sorgusunun sürdürülmesi amacıyla Asayiş Şube Müdürlüğü'ne geri getirildi. 

     
</TEXT>
</DOC>
