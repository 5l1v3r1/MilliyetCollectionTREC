<DOC>
<DOCNO> 252884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/sonyas06.html </URL>
<DATE> 2004/07/04/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Oyun oynayan çocuk daha zeki oluyor... 
</HEADLINE>
<TEXT>

     Bebeklik ve çocukluk döneminde oyun oynamanın, araştırma, objeleri tanıma ve problemleri çözme imkanı sağlayarak dil ve zeka gelişimini desteklediği bildirildi. 
     Çukurova Üniversitesi Eğitim Fakültesi Okul Öncesi Öğretmenliği Anabilim Dalı Öğretim Üyesi Doç. Dr. Yaşare Aktaş Arnas, çocuğun, bebeklik döneminden itibaren oyunla eğitilmesi gerektiğini belirtti. 
     Arnas, oyunun çocuklara problem çözme imkanı sağladığını ve bu yolla çocuğun, büyüklük, şekil, renk, boyut, ağırlık, hacim, ölçme, sayma, zaman, mekan, uzaklık ve uzay gibi çok sayıda kavramı öğrendiğini söyledi. 
     Çocukların oyun oynarken eşleştirme, sınıflandırma, sıralama, analiz, sentez ve problem çözme gibi birçok zihinsel işlemleri kavradığını vurgulayan Arnas, ''Yapılan araştırmalar, çocukların oyunları ve zihinsel gelişimleri arasında paralellik bulunduğunu, bebeklikteki araştırıcı oyunun daha sonraki zihinsel gelişim üzerinde etkili olduğunu ortaya koymuştur'' dedi. 
     Arnas, oyunun, çocukların tüm gelişim alanlarında olduğu gibi dil gelişimlerini de destekleyici rol oynadığını ifade etti. 
     Oyunların çoğunun dil kullanımını gerektirdiğine dikkat çeken Arnas, çocukların oyun sırasında yeni sözcükler öğrenebildiklerini ve bu yolla birbirlerine bilgi aktarabildiklerini kaydetti. 
     
     OYUN MATERYALLERİNİN ÖNEMİ 
     Arnas, çocuğun yaşamında oyunun öneminin göz ardı edilemeyeceğini, bu nedenle, çocuğun oyundan ve oyunun temel taşları olan materyallerden ayrı düşünülemeyeceğini anlattı. 
     Oyuncakların seçme, değerlendirme duygusuyla yaratıcılığı geliştirdiğini, kendi kendine karar verebilmeye ve belirli alanlarda beceri kazanmaya da olanak sağladığını belirten Arnas, şunları kaydetti 
     ''Çeşitli boyut ve renklerdeki oyun malzemesi, çocukların oynarken hem eğlenmesine hem de renk, boyut, biçim, şekil gibi kavramları öğrenmesine yardımcı olmaktadır. Okul öncesi döneminde, çocuklar, oyun malzemesine çok büyük ilgi gösterir. Bu noktada anne ve babaya düşen en büyük görev, öğrenmeye hazır olan çocuğa, uygun oyun materyalleri sunmaktır.'' Arnas, ailelerin, çocuklarını oyundan alıkoymak yerine pahalı olmayan, ancak dil ve zihinsel gelişimine katkıda bulunan oyuncaklarla oynamaya yönlendirmeleri gerektiğini sözlerine ekledi. 
     
</TEXT>
</DOC>
