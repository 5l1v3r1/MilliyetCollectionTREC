<DOC>
<DOCNO> 253489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/yasam/ayas.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de Türk uçağı korkusu 
</HEADLINE>
<TEXT>


Fly Air uçağı, kuleden izin almadan havalanmaya kalkınca, İsrail kargo uçağıyla çarpışmanın eşiğinden döndü. Pilotlar hakkında alkol soruşturması başlatıldı 

BURÇUN İMİR Tel Aviv DHA 

Tel Aviv Ben Gurion Havaalanı'ndan kontrol kulesinin iznini almaksızın havalanmaya kalkan Fly Air'e ait charter uçağı, paralel piste inmeye hazırlanan İsrail kargo uçağıyla çarpışmanın eşiğine geldi. 
Fly Air'e ait Airbus A300 tipi uçak, cumartesi günü 180 yolcusuyla birlikte, kuleden izin almadan havalanmak için hareket etti. Pistte kaza olmamasını "mucize" olarak niteleyen İsrail Ulaştırma Bakanlığı Sözcüsü Avner Ovadya, "İki uçak birbirinden ortalama 2 mil uzaklıkta ve aynı yükseklikteydi. Havaalanı yönetimi olayı soruşturmaya başladı. Türk şirketinden, iki pilotu bir daha İsrail'e göndermemeleri istendi" dedi. İsrailli yetkililer, pilotların kuleden İngilizce verilen talimatları anlamadığını düşünürken, pilotların alkollü olabileceği ihtimali üzerine de soruşturma başlatıldı. 

Anlaşmazlık mı 
Ben Gurion Havaalanı'nda geçen üç yıl içinde özellikle Doğu Avrupa havayolu şirketlerinin uçakları benzer olaylara karışmıştı. Pilotların kontrolörlerle İngilizce konuşmaları sırasında bazı yanlış anlaşılmalar olmuştu. 



</TEXT>
</DOC>
