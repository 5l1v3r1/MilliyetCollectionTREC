<DOC>
<DOCNO> 261505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/yasam/axyas01.html </URL>
<DATE> 2004/08/08/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'e ilk asfalt 
</HEADLINE>
<TEXT>


Formula 1'in en heyecanlı ve hızlı yarışlarına sahne olacak Türkiye pistinde asfaltlama çalışmaları başladı. Pist, 2005 Haziranı'nda açılacak 

GÜRKAN AKGÜNEŞ İstanbul 

Pendik Karaaliler mevkiinde yapımına başlanan Formula 1 pistinin toprak işlerinin yüzde 95'i tamamlandı. İki noktada kayalar dinamitle düzlenirken, İstanbul Grand Prix'si için ilk asfaltın döküldüğü pistin alt ve üstyapı çalışmaları başladı. 
Saat yönünün tersinde akışta 13 virajla sürekli iniş ve çıkışların tasarlandığı pistin ve tribünlerin kaba inşaatının yılbaşında bitmesi planlanıyor. F1 projesini yürüten İstanbul Ticaret Odası İTO Başkanı Mehmet Yıldırım da, pistin haziran 2005'teki Dünya Otomobil Fuarı ile açılacağını söyledi. Yıldırım, "Kendi pistlerini Bahreyn 160, Çin 200 milyon dolara yaptı. Biz 80 milyon dolar sözü verdik. Elektriği 7,5, suyu 8,5 kilometreden getirdik. Bütçeyi aşmamak için kurumlardan indirim almaya çalışıyoruz" dedi. 

'50 bin Avrupalı gelir' 
Yıldırım, 'Pistin hazırlanmasından daha zor ' dediği yarış organizasyonu ile ilgili şu bilgileri verdi 
"Çalışmaların en az 6 ay önceden başlaması gerekiyor. Bu yabancı olduğumuz bir alan. Macaristan, Belçika ve Avusturya'daki organizasyon şirketleriyle görüşmeye başladık. Avrupa'dan yarışlar için en az 50 bin kişi bekliyoruz. Yarışlarda 500 hakem görevlendirilecek. 3 bin kişi yarıştan önce gelecek. 25 doktor, 10 ambulans, uçak ve helikopter ambulans isteniyor. Avrupa'da da bilet satılacağı için, biletlerin yılbaşında piyasaya çıkması gerekiyor. F1'i organize eden şirket İstanbul'da otel araştırıyor." 

'Schumi inşallah geçilir' 
Yıldırım, F1'in patronu Bernie Ecclestone ve ekibinin de nisanda pisti inceleyeceklerini belirtti. Ecclestone'un, İstanbul pistinin çok ilginç olacağını söylediğini belirten Yıldırım, "Ben de pilotların bu pistte yarışmak için can atacağını düşünüyorum. Bir de Schumacher inşallah bizim pistte geçilir" diye konuştu. Bu arada İTO, yarışlar için logo, İngilizce isim ve promosyon ürünleri tasarımı yarışmaları düzenledi. İstanbul Ticaret Üniversitesi Tekstil Bölümü de Grand Prix elbiseleri, şapkaları, aksesuvarları tasarlıyor. 

Maksimum hız saatte 320 km 
Formula 1'in istanbul pisti ile ilgili bazı çarpıcı bilgiler şöyle 
Uzunluğu 5378 m. 
Genişliği 12,5 - 21,5 m. 
Viraj sayısı 6 sağ, 7 sol 
Düzlük sayısı 4 
En keskin viraj yarı çapı 15 m. 
En uzun düzlük 720 m. 
Start-Finish düzlüğü 655,5 m. 
Teorik maksimum hız 320,58 km h 
Altgeçit sayısı 2 
Üstgeçit sayısı 2 
Lastik bariyer sayısı 124,000 


</TEXT>
</DOC>
