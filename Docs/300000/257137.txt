<DOC>
<DOCNO> 257137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo21.html </URL>
<DATE> 2004/07/21/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Atalay "3 Büyükler", mahkemeye gitmeyeceklerdir... 
</HEADLINE>
<TEXT>

     Gençlik ve Spor Genel Müdürü Mehmet Atalay, yarın yapılacak Futbol Federasyonu Genel Kurulu öncesinde yaptığı değerlendirmede, ''Futbolun demokrasisi olgunlaşıyor'' dedi. 
     Mehmet Atalay, Bayan Halter Milli Takımı'nın ziyareti sonrasında basın mensuplarının gündeme ilişkin sorularını yanıtladı. 
     Futbol Federasyonu başkan adaylarına başarılar dileyen Mehmet Atalay, ''Herkesi kucaklayan, Türk futbolunu iyi yöneten ve hakeden kazansın. Adaylardan biri eski bakan Mehmet Ali Yılmaz. Bakanlığı zamanında iyi işler yapmıştır. Diğer aday ise UEFA'da gittikçe yükselen bir şahsiyet Levent Bıçakcı. Her ikisine de başarılar diliyorum'' diye konuştu. 
     Futbol Federasyonu Başkanı Haluk Ulusoy'a şimdiye dek yaptıkları için teşekkür eden genel müdür Atalay, ''Büyük başarılara imza attı. İz bıraktı. Hatası olmuş olabilir. Haluk Ulusoy tartışmalarla değil, başarılarıyla hatırlanacaktır'' dedi. 
     Yeni dönemde hakem hatalarının en aza ineceğini savunan Atalay, şunları söyledi 
     ''Hakem hatalarının en aza ineceği bir döneme giriyoruz. Kulüplerimizin umudunu kestiği dönemler kapanacak. Bu hükümet zamanında spora siyaset karışmamıştır.'' 
     
     ''3 BÜYÜKLER MAHKEMEYE GİTMEYECEKLERDİR'' 
     Atalay, Futbol Federasyonu naklen yayın ihalesiyle ilgili olarak ''3 büyükler'' diye nitelenen Fenerbahçe, Galatasaray ve Beşiktaş'ın mahkemeye gitmemeleri gerektiğini söyledi. 
     ''Bence gitmemeleri gerekir'' diyen Atalay, ''Mahkeme kapılarında sürünmemek lazım. 3 büyük kulübün mahkemeye gitmesi, eskiye dönmemize ve kaosa neden olur. Futbolu kendi içinde yönetmek şart. Zaten bu kulüplerimiz havuzdan en büyük payı alıyor. Örneğin, İbrahim Toraman'ı, Gökdeniz'i ve Serkan gibi futbolcuları hazır olarak alacaksın, ondan sonra bizim payımızı biraz daha artırın diyeceksin. Buna razıysan, onların da pay almasını da kabul edeceksin. Ben, mahkemeye gitmeyecekler diye düşünüyorum'' diye konuştu. 
     
     ATİNA OLİMPİYATLARI 
     Gençlik ve Spor Genel Müdürü Mehmet Atalay, Atina Olimpiyat Oyunları'nda 5'i altın, toplam 10 madalya beklediklerini söyledi. 
     Atina'dan çok şeyler beklediklerini, ancak sporda son anda herşeyin değişebileceğini vurgulayan Atalay, ''Olimpiyatlarda 5 altın dışında, 5 madalya daha umut ediyoruz. Bu 5 madalya da gümüş veya bronz olabilir'' dedi. 
     İlk kez bir olimpiyat kafilesinde psikolog ve fizyoterapist bulunduğunu ifade eden Atalay, bunun yanında da eskiye oranla daha az yöneticinin Atina'da olacağını kaydetti. 
     
     ''SPORCULARDA DOPİNGE RASTLANMADI'' 
     Atalay, hazırlıklar çerçevesinde kamplarda düzenli olarak sporcuların doping testlerinin yapıldığına dikkati çekerek, ''Herhangi bir sporcumuzda olumsuz bir sonuçla karşılaşmadık. Hiçbirinde dopinge rastlanmadı'' dedi. 
     
     ELVAN KONUSU 
     Atalay, dünya rekortmeni milli atlet Elvan Abeylegesse'nin 13 Ağustos'a dek istediği yerde kalabileceğini söyledi. 
     Atalay, şöyle konuştu 
     ''Sponsorlarının desteği doğrultusunda olimpiyatlar öncesinde istediği yerde kalabilir. Ancak o da diğer sporcularımız gibi olimpiyatların başlangıcından itibaren köyde kalacaktır. Zaten kendisi de bana, 'Ben zorluklarla buralara kadar geldim. Ben lükse alışık değilim' dedi. 13 Ağustos tarihine kadar istediği şekilde hareket edebilir.'' 
     
     HENTBOLCULARA CEZA GELEBİLİR 
     Antalya'nın Alanya'nın İlçesi'nde sona eren Avrupa Plaj Hentbolu Şampiyonası'nda Almanya ile yapılan maç sonrasında çıkan olaylar nedeniyle milli sporculara ceza gelebileceği kaydedildi. 
     Atalay, Alanya'da istenmeyen olaylar olduğunu belirterek, ''Sporda hukuk neyi gerektiriyorsa o yapılacaktır. Federasyonlar kendi içinde işleyişini sağlamak zorundadır. Ben hiçbir zaman ceza kurulu kararlarına karışmadım. Bundan sonra aynı düşüncedeyim. Kurul neyi gerekli görürse, o uygulanır'' diye konuştu. 
     Türk Lirası'ndan 2005 yılından itibaren 6 sıfır atılacağını hatırlatan Atalay, Maliye Bakanlığı ve GSGM'nin elemanlarının konuyla ilgili çalışmalarını sürdürdüğünü ve bütçelerini de yeni rakamlara göre oluşturacaklarını söyledi. 
     
</TEXT>
</DOC>
