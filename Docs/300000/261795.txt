<DOC>
<DOCNO> 261795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sonspo10.html </URL>
<DATE> 2004/08/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Gaziantepspor, Galatasaray maçını düşünüyor... 
</HEADLINE>
<TEXT>

     Ligin ilk haftasında deplasmanda oynadığı maçta Denizlispor'a 2-1 yenilen Gaziantepspor'da büyük üzüntü yaşanırken, kırmızı-siyahlılar cuma akşamı Galatasaray ile yapacakları maçı düşünmeye başladı. 
     Galatasaray maçı öncesinde kırmızı kart cezaları nedeniyle Gökhan Zan ve İlhan gibi iki as oyuncusunu oynatamayacak olmasının sıkıntısını yaşayan teknik direktör Nurullah Sağlam, zorlu Galatasaray maçından mutlak puanla ayrılmanın hesaplarını yapıyor. 
     Sezonun ilk maçından puan veya puanlar alarak ayrılmayı hesapladıklarını, ancak şanssız bir şekilde puansız ayrıldıklarını belirten Sağlam, ''Maça iyi başladık her şey yolunda giderken anlamsız bir penaltı ve bir oyuncumuzu kaybettik. Hakem gösterdiği kartlarla adeta bizi durdurdu. Daha sonra Gökhan Zan da kırmızı kartla oyun dışı kaldı. 9 kişi kalmamıza rağmen iyi mücadele ettik. Kazandığımız penaltıyı gole çevirebilseydik sonuç daha farklı olabilirdi. Her şeye rağmen iyi mücadele eden oyuncularımı kutluyorum'' dedi. 
     Galatasaray maçı öncesinde İlhan ve Gökhan Zan gibi iki as oyuncusunun kadroda yer almamasının dezavantaj olduğunu, ancak bu maçı kazanmak için ellerinden geleni yapacaklarını kaydeden Sağlam, Konyaspor önünde izlediği Galatasaray'ı çok iyi bulduğunu belirterek, şöyle konuştu 
     ''Galatasaray'ı takım olarak çok iyi buldum. Bu Galatasaray eski bildiğimiz Galatasaray değil. Yani işimizin çok zor olduğunu söyleyebilirim. İyi bir ekip olmuşlar. Özellikle Hakan Şükür çok etkili. Puan almak için elimizden geleni yapacağız. 
     Konyaspor önünde mücadele eden, golü düşünen, yardımlaşan, kazanmak için var güçleriyle çalışan bir Galatasaray takımı izledim. Gerekli önlemleri almak zorundayız. Kendi seyircimiz önünde oynayacağımız ilk maçımızda galibiyetle tanışmak istiyoruz. Defansta zaten sıkıntı yaşıyorduk. Şimdi Gökhan Zan ve İlhan gibi oyuncularım da yok. Her şeye rağmen tribünlere iyi bir 90 dakika izlettireceğiz.'' 
     
</TEXT>
</DOC>
