<DOC>
<DOCNO> 257932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/dunya/dun01.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Katliamın nedeni petrol 
</HEADLINE>
<TEXT>



Günümüzün en büyük insanlık trajedisi olarak nitelenen Sudan'ın Darfur bölgesinde 2003'te alevlenen olaylar, iki etnik grup, Araplarla siyah Afrikalılar arasındaki eski anlaşmazlıklardan kaynaklanıyor. Ömer El Beşir yönetimini Arapları kollamakla suçlayan isyancılar, hükümet kuvvetlerine saldırı başlatırken petrol gelirlerinin ve toprak bölüşümünün daha adil yapılmasını talep ettiler. 

Karşılıklı katliam 
Sudan Kurtuluş Ordusu ile Adalet ve Eşitlik Hareketi gerillalarının saldırılarına hükümet güçleri hava bombardımanıyla karşılık verdi. Arkasından Arap Janjaweed çeteleri katliamlara girişti. 
Trajediye son vermek amacıyla Afrika Birliği ve BM harekete geçti ama şimdiye kadar pek etkili olamadı. BM Genel Sekreteri Kofi Annan ile ABD Dışişleri Bakanı Colin Powell'ın, Sudan'a gidip durumu yerinde incelemesi sonrasında yaptıkları çağrılar da bir sonuç vermedi. 
Gerillalarla hükümet arasında geçen nisanda imzalanan ateşkes kısa ömürlü oldu. BM kaynakları gerçek bir çözüm için 15 - 20 bin kişilik uluslararası bir askeri güce ihtiyaç olduğunu vurguluyorlar. 


</TEXT>
</DOC>
