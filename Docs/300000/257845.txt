<DOC>
<DOCNO> 257845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sondun20.html </URL>
<DATE> 2004/07/24/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Allavi, Mısır'dan diplomatı rehin alan gruba boyun eğmemesini istedi 
</HEADLINE>
<TEXT>

     Irak Başbakanı İyad Allavi, Mısır'ın, Irak'ta Mısırlı diplomatı rehin alan gruba boyun eğmemesini istedi. 
     Allavi, bölgesel bir ziyaret çerçevesinde bulunduğu Suriye'nin başkenti Şam'da Suriyeli üst düzey yetkililerle yaptığı görüşmenin ardından düzenlediği basın toplantısında, teröristleri yola getirmenin tek yolunun onları adalete teslim etmek olduğunu belirterek, Mısır hükümetinin de bu yönde hareket edeceğini umduklarını söyledi. 
     ''Terörizmle mücadele etmek için safları sıklaştırmanın tam zamanı'' diyen Allavi, teröristlere istediklerinin verilmemesi gerektiğini ifade etti. 
     Allavi, Irak hükümetinin Mısırlı diplomat Muhammed Mahmud Hilmi Kutub'un serbest bırakılması için elinden geleni yapacağını da belirtti. 
     Öte yandan, Mısır'ın Bağdat Büyükelçiliği'nden bir kaynak, Reuters ajansına yaptığı açıklamada, diplomatın serbest bırakılması için görüşmelere başlandığını söyledi. 
     Mısırlı diplomatı Bağdat'ta bir camiden çıkarken kaçıran ve rehin alan ''Allah'ın Aslan Taburları'' isimli örgüt, Mısır'ın Irak hükümetine yardım etmek üzere Irak'a güvenlik uzmanları gönderme planlarından vazgeçmesini istiyor. 
     
</TEXT>
</DOC>
