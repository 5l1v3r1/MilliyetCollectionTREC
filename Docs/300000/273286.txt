<DOC>
<DOCNO> 273286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/yazar/oztrak.html </URL>
<DATE> 2004/09/20/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Ekonomide AB köpüğü dağılıyor 
</HEADLINE>
<TEXT>


Bugünlerde ekonomi yazarlarının giderek daha fazla siyaset yazdıklarını göreceğiz. AB ile müzakere sürecine başlama noktasına yaklaşıldıkça muhafazakar uçlar olan biteni kabul etmekte giderek daha fazla zorlanmaya başlıyor. Son günlerde yaşanan zina krizi, bırakın oyunu AB normlarına göre oynamayı, mevcut demokrasi ve hukuk devleti kurallarına dahi sığmakta zorlanan bazı kesimlerin iktidar üzerinde oldukça etkili olabildiklerini göstermekte. Ayrıca bugün olanlar radikal muhafazakar unsurlara dayanan partilerin - birçok aydınımızın umduğunun aksine - merkezdeki kesimlerin duyarlılıklarına giderek daha açık hale gelerek kitle partilerine dönüşmekte ve uzun dönemde AB sürecini taşımakta ne kadar zorlanacağını da göstermekte. 
Özellikle krizi başlatan açıklamalar AB sürecinin yeterince anlaşılamadığını da ortaya koyuyor. Bu süreç Türkiye'nin bir ülkeler topluluğuna katılma talebinin müzakeresidir. Topluluğun belli kuralları var. Katılmayı talep eden ülke diğer ülkeler için geçerli olan bu genel norm ve kurallara da uymayı kabul etmek durumunda. Tabii bu genel çerçeve içinde kalmak kaydıyla toplumun hassasiyetlerini dikkate alan düzenlemeler yapmak müzakere sürecinin önemli bir parçası. Ama bu noktada kalkıp AB'ye benim iç işlerime karışıyorsun diye kafa tutmayı anlamak mümkün değil. Bunun egemenliği paylaşma süreci olduğunu anlamak lazım. Türkiye ve AB birbirlerinin egemenliklerini paylaşacak. Ancak her iki taraftan da durumu zor hazmedenler var. Her iki tarafta da ağırlıklı olarak sıkıntıdaki kesimler muhafazakarlar. 
Türk Ceza Kanunu'nda yer alan ve daha sonra Anayasa Mahkemesi'nce de iptal edilen zina maddesi birçok AB üyesince çok iyi bilinen bir madde. Çünkü kadın ve erkeğe farklı muamele eden haliyle bu madde, o ülkelerin yasalarından aynen alındı. AB üyeliği sürecinde, devletin bireye müdahalesinin sınırını belirleyen normlara uymadığı gerekçesiyle, tüm dinlerde günah sayılmasına rağmen zinanın devletçe suç sayılmasına dair madde bu ülkelerde de kaldırıldı. Bu nedenle bu hususta ciddi bir geri adım atılmazsa çözüm zor. Dünkü Milliyet'te yer alan 'acil durum planı' başlıklı haber yumuşamanın ipuçlarını veriyor. Ancak olan olmuş ve dini motifler taşıyan konuda kriz çıkarmamız bugüne kadar medeniyetler çatışmasının önlenmesi üzerine oturtulan stratejilere büyük zarar vermiş ve bunu savunarak üyeliğimize karşı çıkanların elini güçlendirmiştir. 
Bu aynı zamanda son bir buçuk yıldır Türk ekonomisinin yelkenlerini dolduran AB rüzgarının hızını kesecektir. Bu tür temel sorunlarda ortaya çıkan anlaşmazlıklar bu rüzgar kaybını kalıcı hale getirme riskini taşımaktadır. Son bir buçuk yılda cari işlemler açığı yaklaşık sekiz kat artmıştır. Bundan da daha önemlisi bu açık kısa vadeli sermaye girişleriyle karşılanmaktadır. Uluslararası piyasalardaki gelişmeler bir yana bırakılırsa kısa vadeli de olsa sermayenin Türkiye'ye duyduğu ilgide AB üyelik müzakerelerine başlama beklentisi önemli bir rol oynamıştır. Konuya kısa vadeli bakan ve yüksek büyüme uğruna kısa vadeli sermaye girişiyle finanse edilen yüksek bir açığa izin veren iktidar önemli bir risk almıştır. Ancak son gelişmeler bu riskin pek de hesaplı alınmadığını göstermektedir. 
AB motifine bağlı olarak yüksek kazançlar sağlamak beklentisiyle gelen sermayenin hızlı çıkışı veya artık gelmemeye başlaması ekonomide belli bir dalgalanma yaratabilir. Ekonomi yönetiminin ve oyuncularının burada paniğe kapılmamaları ve bunu AB beklentilerinin oluşturduğu köpüğün alınması olarak görmeleri önemlidir. Hem birey ve şirket hem de makro seviyede bu süreci soğukkanlılıkla yönetmek gerekmektedir. 



</TEXT>
</DOC>
