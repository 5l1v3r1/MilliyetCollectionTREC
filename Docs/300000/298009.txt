<DOC>
<DOCNO> 298009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/sontur37.html </URL>
<DATE> 2004/12/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Kazada ölen babasının fotoğrafını çekip 'mesajla' ölüm haberini verdi 
</HEADLINE>
<TEXT>

     Gaziantep'in Nurdağı İlçesi'nde meydana gelen trafik kazasında 2 kişi öldü, 2 kişi yaralandı. 
     Edinilen bilgiye göre, Nurdağı-Gaziantep karayolunun 15. kilometresinde, Ali Öztürkler'in kullandığı 01 YU 433 plakalı otomobil, Semih Bilal yönetimindeki 31 SH 302 plakalı kamyonla çarpıştı. 
     Kazada, otomobil sürücüsü Ali Öztürkler ve kardeşi Habip Öztürkler olay yerinde öldü. Yaralanan kamyon sürücüsü Semih Bilal ve kamyonda bulunan Ahmet Bilal Gaziantep Devlet Hastanesi'nde tedavi altına alındı. 
     Otomobilde bulunan fakat kazadan yara almadan kurtulan Ali Öztürkler'in oğlu Mehmet Öztürkler, Jandarma komutanına ricada bulunarak, babasını son bir kez görmek istedi. Babasının fotoğrafını cep telefonuyla çeken Öztürkler, aile fertlerine babasının öldüğünü resimli mesajla bildirdi. 
     Kazayla ilgili soruşturma sürdürülüyor. 
     
</TEXT>
</DOC>
