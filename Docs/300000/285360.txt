<DOC>
<DOCNO> 285360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun29.html </URL>
<DATE> 2004/11/02/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İslama hakaretle suçlanan sinemacı van Gogh öldürüldü 
</HEADLINE>
<TEXT>

     Hollanda, iki yıl önce aşırı sağ görüşlü politikacı Pim Fortuyn'un siyasi bir cinayete kurban gitmesinin ardından, ikinci kez benzer bir saldırının şokunu yaşıyor. 
     Film yapımcısı, yönetmen, sunucu, köşe yazarı Theo Van Gogh'un, Amsterdam'da sabah saatlerinde sokak ortasında öldürülmesi, ülkede büyük tepki ve şaşkınlık yarattı. 
     Radyo ve televizyonlar, devam eden programlarını keserek, olay yerinden canlı yayın yaptılar. 
     Kraliçe Beatrix, Başbakan Jan Peter Balkenende ile siyasi çevrelerden yapılan ilk açıklamalarda, olay nefretle kınandı ve saldırının toplum özgürlüğüne ve insan haklarına yönelik olduğu ifade edildi. 
     Theo van Gogh'u öldürdüğü sanılan sanık yaralı olarak yakalandı. Hastanede tedavi altında tutulan sanığın kimliği hakkında bilgi verilmedi. 
     
     HEM TABANCA HEM BIÇAK KULLANDI 

     Sinemacı Theo Van Gogh, bu sabah yerel saatle 09.00 sıralarında Amsterdam Oost Belediyesi binasının önünde bisikletiyle yolun karşısına geçerken, çok yakın mesafeden bir kişinin saldırısına uğradı. 
     Görgü tanıklarına göre, saldırgan üç el ateş ettikten sonra, yere yığılan Theo van Gogh'u birkaç kez bıçakladı. Saldırgan, van Gogh'un göğsüne sapladığı bıçağa bir mektup iliştirmeye çalıştı. 
     Saldırgan olay yerinden bir başka kişinin yardımıyla yakındaki parka kaçtı ve kendisini yakalamak isteyen polis ekibiyle çatıştı. Çatışmada bir polis yaralandı. Motosikletli bir polis ise saldırganı ayağından yaraladı. Parkın çevresi sarıldı. Daha sonra yapılan geniş çaplı aramada saldırgan olduğu sanılan kişi park içinde yaralı olarak yakalandı. 
     Görgü tanıkları, yaralı yakalanan sanığın Arap kökenli olduğunu belirtti. Sanığın Arap kökenlilere benzetilmesi ve saldırdığı kişinin göğsüne bıçakla mektup bırakmak istemesi cinayetin radikal dinci kesimden gelebileceği yorumlarına yol açtı. 
     
     KATİL ZANLISI FASLI 

     Sabah düzenlenen suikastle öldürülen ünlü film yapımcısı Theo van Gogh'un katil zanlısının Fas ve Hollanda vatandaşı olduğu açıklandı. 
     Amsterdam Başsavcısı Leo de Wit, Belediye Başkanı Job Cohen ve Emniyet Müdürü Bernard Welten ile birlikte düzenlediği basın toplantısında, van Gogh'un 26 yaşındaki katil zanlısının, Hollanda ve Fas pasaportu taşıdığını, Amsterdam'da yaşadığını söyledi. 
     De Wit, zanlının herhangi bir dini ya da siyasi harekete mensup olup olmadığının araştırıldığını belirtti. 
     
     TEHDİT ALTINDAYDI 

     Kendi ifadesine göre ünlü ressam Vincent van Gogh'un akrabası olan 47 yaşındaki çok yönlü sinemacı Theo van Gogh, kısa bir süre önce İslam'da kadını konu alan ''Submission'' adlı kısa filmiyle Müslüman kesimden büyük tepki almıştı. 
     Senaryosunu Liberal Partili Milletvekili Ayaan Hirsi Ali'nin yazdığı 10 dakikalık filmde, Kuran'da kadının yeri anlatılıyor ve kadına baskının normal kabul edildiği aktarılıyordu. 
     Bu filmin televizyonlarda yayınlanmasının ardından ölümle tehdit edilen van Gogh'un adresi gizlenmiş ve korumaya alınmıştı. 
     Theo van Gogh, son olarak iki yıl önce öldürülen politikacı Pim Fortuyn'un yaşamını ve öldürülmesini konu alan 0650 adlı filmin çekimleri üzerinde çalışıyordu. Van Gogh, filmimi çektiği kişiyle aynı kaderi paylaştı. 
     
</TEXT>
</DOC>
