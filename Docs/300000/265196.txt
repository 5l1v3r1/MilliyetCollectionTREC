<DOC>
<DOCNO> 265196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/spor/spo03.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürsoy sahip çıktı 
</HEADLINE>
<TEXT>


Galatasaray İkinci Başkanı, Hagi tarafından idmandan çıkarılan Ümit Karan'a ceza vermeyeceklerini söyledi. Ergun Gürsoy, "Topa bir tekme attı diye 1 milyon dolarlık adamı silecek miyiz " diye konuştu 

ERHAN TELLİ 


'Özür diler, biter' 
GALATASARAY İkinci Başkanı ve Futbol Şube Sorumlusu Ergun Gürsoy, önceki gün yapılan çalışmada Teknik Direktör Gheorghe Hagi tarafından antrenmandan çıkarılan Ümit Karan'a sahip çıktı. Gürsoy, Ümit Karan'ın sorun yaratacak bir oyuncu olmadığını savunarak, "Topa bir tekme atmış diye 1 milyon dolarlık adamdan vazgeçecek değiliz. Hata yapmışsa özür diler, affederiz" diye konuştu. 

'İhtar yapılacak' 
SARI - Kırmızılı kulübün ikinci başkanı, olayın abartılacak kadar büyük bir durum olmadığını da iddia etti. Gürsoy, "Böyle şeyler olur. Zaten Ümit Karan sorun çıkaracak karakterde kötü bir çocuk değil. Hagi ile daha oturup konuşmadık ama, onun için de önemli bir sorun olduğunu düşünmüyorum. Kendisine ceza vermeyeceğiz. Sadece ihtarda bulunacağız" dedi. 

Buzları eritti 
ÜMİT Karan'ın dün Hagi ile başbaşa görüşüp, özür dilediği bildirildi. Yıldız futbolcunun, arada yanlış anlaşılmalar yaşandığını belirttikten sonra Çaykur Rizespor maçı hazırlıklarına devam ettiği öğrenildi. Bu arada Hagi'nin basına da yansıyan olayla ilgili olarak yönetime detaylı bir rapor vereceği ve Ümit'in para cezası almasını isteyeceği iddia edildi. 

Bülent dönüyor 

KONYASPOR ve Gaziantepspor karşılaşmalarında dizindeki sakatlığı nedeniyle forma giyemeyen Bülent Korkmaz'ın kontrol amacıyla son bir kez daha MR'ı çekildi. Tecrübeli futbolcunun sakatlığının tamamen geçtiği ve forma giyebilecek düzeye geldiği açıklandı. Bu arada antrenman eksiği olan Bülent Korkmaz için son kararı maç saatinde Teknik Direktör Hagi verecek. 

Futbol yalnız kaldı 

CÜNEYT KARAKAYA 

Florya'dan taşındılar 
GALATASARAY Başkanı Özhan Canaydın, yıllardır tüm yönetimlerin söyleyip de yapamadığı projeyi hayata geçirerek, Florya Tesisleri'ni sadece futbol şubesine bıraktı. Canaydın, Florya'da faaliyetlerini sürdüren, idari, muhasebe ve staddan sorumlu birimler ile Beyoğlu Hasnun Galip Sokak'taki birimleri Mecidiyeköy'deki Sportif A.Ş. binasına taşıdı. 

Beyoğlu lokal olacak 
KULÜBÜN simgesi olan Hasnun Galip Sokak'taki binada Divan odasının ve sicil kurulunun kalacağı, geri kalan bölümlerin ise Galatasaraylılar Lokali haline getirileceği öğrenildi. Kulübün dağınık merkezlerde olması nedeniyle yaşanan karmaşıklık böylece önlenmiş olurken, çalışanların iş disiplinine uymadığı iddialarının da önüne geçildi. 

Kapılar kapandı 

CİM-BOM, yarın Ali Sami Yen'de ağırlayacağı Çaykur Rizespor için hazırlıklarına dün sabah basına ve taraftarlarına kapalı olarak yaptığı çalışmayla devam etti. Milli takımlardan dönen oyuncuların da yer aldığı antrenman, tam kadro olarak gerçekleştirildi. 
TEKNİK Direktör Hagi'nin, futbolcularıyla yaptığı toplantıda son taktikleri verildiği ve Ali Sami Yen'de kazanmaya mecbur olduklarını söylediği öğrenildi. Rumen hoca, "Gaziantepspor maçındaki hataları tekrar etmemeliyiz. Yakaladığınız fırsatları iyi değerlendirin" dedi. 

Potaya takviye 

BAYANLAR Basketbol Ligi'nde zirveye çıkmak isteyen Galatasaray, transfer atağına kalktı. Sarı-Kırmızılılar, Urla Gençlik'ten 22 yaşındaki Duygu Kapgın'ı renklerine katarken, yabancı arayışlarına da geçtiler. Menajer Aziz Başboğan, "Bütçemize uygun isimler arıyoruz" dedi. 

Gallardo atağı 

Israrla istiyorlar 
GALATASARAY'DA "10" numara transferi konusundaki adımlar hızlandırıldı. Sarı - Kırmızılı yöneticilerin, uzun süredir gündemde olan Arjantinli Gallardo'nun transferini bitirebilmek için yeniden temaslara başladığı öğrenildi. Yöneticilerin, tecrübeli futbolcunun menajeriyle görüştüğü ve önümüzdeki hafta Monaco'da buluşmak için randevulaştığı iddia edildi. 

Seferber oldular 
BAŞKAN Özhan Canaydın'ın iş ortağı Haim Fresco'nun da Gallardo ile sürekli görüştüğü ve ikna etmek için yoğun bir çaba harcadığı bildirildi. Sarı - Kırmızılılar, River Plate ile sözleşmesi sezon sonunda bitecek olan Gallardo'yu devre arasında daha ucuza almanın planlarını yapıyor. Teknik Direktör Hagi'nin de yıldız futbolcu için ısrarlı olduğu bildirildi. 


</TEXT>
</DOC>
