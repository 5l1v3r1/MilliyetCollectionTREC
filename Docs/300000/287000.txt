<DOC>
<DOCNO> 287000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/spor/spo01.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki düşman gibi 
</HEADLINE>
<TEXT>


Beşiktaş taraftarı ile ev sahibi ekibin seyircisi birbirine girdi. Sözlü olarak başlayan tartışma yerini taşlı, sopalı kavgaya bıraktı. Olaylarda yer alan bazı taraftarlar yaralandı 


Fırından odun aldılar 
KONYA'DA kavga çıktı, birçok taraftar yaralandı. Karşılaşma için saat 16.00 sıralarında stada gelen Beşiktaşlılar ile Yeşil - Beyazlılar, önce sözlü olarak birbirlerine sataştı. Daha sonra bunu kavgaya dönüştüren gruplar, bir pide fırınının önünde bulunan odunlar ve taşlarla birbirine saldırdı. 

Araçlar zarar gördü 
ÇEVREDE bulunan polisin müdahalesi sonucu taraftarlar, stadın yakınlarındaki sokak aralarına kaçtı. Kavga, sokak aralarında da devam ederken, etrafta bulunan bazı araçlar da zarar gördü. Olaylar, daha sonra kontrol altına alındı. Maçta toplam 1312 polis görev alırken, 8 ayrı polis kamerası kayıt yaptı. 

Madalyonun iki yüzü 

Yönetim memnun ama... 
BEŞİKTAŞ Yönetimi, hakem Cem Deda'nın yönetiminden memnun kaldı. Asbaşkan ve Futbol Şube Sorumlusu Kıvanç Oktay, "Deda güzel bir yönetim gösterdi. Penaltıları tartışıncaya kadar, üstün oynayıp, maçı almamız gerekirdi" yorumunu yaptı. Basın Sözcüsü Reha Muhtar da, beraberliğin derbi ve UEFA Kupası'ndaki başarıdan kaynaklanan konsantrasyon kaybından ileri geldiğini söyledi, Deda için ise, "Böyle yönetsinler itirazımız olamaz" yorumunu yaptı. 

İtirazları var 
KONYASPOR'UN kazandığı ikinci penaltıda topa elle dokunduğu belirtilen Mustafa Doğan, penaltı kararının ağır olduğunu ileri sürdü. Beşiktaşlı futbolcu, "Pozisyonda elle temasım var. Ama bana da faul yapıldığını düşünüyorum" diye konuştu. Beşiktaş'ın kazandığı penaltının kahramanı olan Konyasporlu Erhan Albayrak da rakibe dokunmadığını belirtti, "Üç puanımızı hakem aldı. Hakemin kaç yaşında olduğunu bilmiyorum, ama bu maçı kaldıramadı" dedi. 

'Şov için dua etmiyoruz' 

BEŞİKTAŞ Başkanı Yıldırım Demirören, dünkü maç öncesinde Mevlana Müzesi'ni gezdi. Konya Büyükşehir Belediye Başkanı Tahir Akyürek ve Konyaspor Başkanı Ahmet Şan tarafından müze önünde karşılanan Demirören, Mevlana'nın mezarının bulunduğu bölümde dua etti. Duasının görüntülenmesini istemeyen Demirören, "Şov yapmak için dua etmiyoruz" dedi. 


</TEXT>
</DOC>
