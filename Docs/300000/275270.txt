<DOC>
<DOCNO> 275270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sondun38.html </URL>
<DATE> 2004/09/27/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hatemi'nin Türkiye ziyaretinin ertelenmesi İran basınında... 
</HEADLINE>
<TEXT>

     İran Cumhurbaşkanı Muhammed Hatemi'nin 28-29 Eylül'de Türkiye'ye yapmayı planladığı ziyareti ertelemesi, İran basınında geniş yankı buldu. 
     Basının haberlerinde, meclisin dün iki Türk şirketiyle ilgili onayladığı yasa tasarısının ziyaretin ertelenmesine yol açtığı ve hükümeti zor durumda bıraktığı yorumları yapıldı. 
     Bazı gazeteler, meclisin daha önce bütün yabancı şirketleri kapsayacak şekilde onayladığı yasa tasarısını sadece iki Türk şirketiyle sınırlı hale getirdiğine dikkati çekerken, Hatemi'nin ziyaretin ertelenmesinden rahatsızlık duyduğunu, bunun için Cumhurbaşkanı Ahmet Necdet Sezer ve Başbakan Recep Tayyip Erdoğan'ı telefonla aradığını yazdılar. 
     İran basınına göre Hatemi, telefon görüşmelerinde, ''iki ülke arasındaki ikili ilişkilere duyduğu saygıyı meclisin aldığı karara da duyduğunu ve meclisin kararını demokrasinin bir göstergesi olarak kabul ettiğini'' söyledi. Hatemi, ''Meclisimiz, iki ülke arasındaki ilişkileri geliştirme niyetindedir ve hükümet ile meclis arasındaki bu gelişmeler doğal bir anlaşmazlıktır. Meclis iki ülke arasındaki anlaşmaları iptal etmedi'' dedi. 
     Muhammed Hatemi, Türkiye'yi ziyaret etmek için gerekli zemini hazırlamak ve ilişkileri geçmişe göre daha da güçlendirmek amacıyla meclis ve hükümet arasındaki sorunun kısa sürede çözüleceğini belirtti. 
     Reformcu Şark gazetesi, iki ülke arasında bir gerginlik ortaya çıktığını öne sürdü ve meclisin aldığı kararın cep telefonu kartı fiyatlarını artırdığını kaydetti. 
     İran meclisi dün, Türk şirketi Tepe-Akfen-Ventures TAV ve Turkcell'in de hissesinin bulunduğu İrancell ile ilgili anlaşmaların meclisin onayını aldıktan sonra uygulamaya geçmesini gerektirecek bir yasa tasarısını onaylamıştı. 
     Hatemi, meclisin aldığı bu karar üzerine Türkiye ziyaretini ertelemek zorunda kalmıştı. 
     
</TEXT>
</DOC>
