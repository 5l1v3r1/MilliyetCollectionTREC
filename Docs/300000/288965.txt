<DOC>
<DOCNO> 288965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun55.html </URL>
<DATE> 2004/11/15/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Powell "Başından beri niyetim bir dönem görev yapmaktı" 
</HEADLINE>
<TEXT>

     ABD Dışişleri Bakanı Colin Powell, başından beri dışişleri bakanlığı görevinde sadece bir dönem kalmayı planladığını söyledi. Powell, yerine atanan kişi Kongre'den onay alana kadar görevini yürüteceğini bildirdi. 
     Dışişleri Bakanlığı'nda basın toplantısı düzenleyerek, istifasıyla ilgili soruları yanıtlayan Powell, cuma günü ABD Başkanı George Bush'a istifasını sunduğunu, ancak yerine atanacak kişinin ABD kongresinden onaylanmasına kadar, Dışişleri Bakanlığı görevini yürüteceğini söyledi. Powell, ''Başından beri benim niyetim, Bush yönetiminde sadece bir dönem, yani 4 yıl dışişleri bakanlığı görevini yapmaktı'' dedi. 
     Powell, çarşamba günü Bush'la birlikte Şili'ye gideceğini, daha sonra da başta Mısır olmak üzere programındaki ziyaretlerini yerine getireceğini kaydetti. ''Hala ABD Dışişleri Bakanı'yım'' diyen Powell, son ana kadar görevinde etkili olmayı sürdüreceğini söyledi. 
     ''Bundan sonra ne yapmayı planladığı'' yönündeki soruya ise Powell, ''bilmiyorum'' yanıtını verdi. 
     Colin Powell, istifasını, son aylarda ve haftalarda Bush ile görüşmesinde sık sık tartıştıklarını, kendisinin daima bir dönem, yani sadece 4 yıl görev yapma niyetini ortaya koyduğu için, karşılıklı bir anlayış bulunduğunu söyledi. 
     Powell, bir gazetecinin, ''Bir süre daha görevinizde kalmayı önerdiniz mi '' sorusu üzerine, ''Ben öyle bir öneri yapmadım. Kimse öyle bir öneride bulunmadı'' dedi. 
     
     ''EN BÜYÜK MEMNUNİYET, AYNI KAFADA İNSANLARLA ÇALIŞMAKTIR'' 
     Colin Powell, ''bakanlığı boyunca kendisinin en hoşnut kaldığı deneyimin ne olduğu'' sorusunu yanıtlarken, bütün hayatı boyunca problemleri çözmek için elinden geleni yaptığını ve hangi olayın daha önemli olduğunu tartmadığını, kendisi için her şeyin önemli olduğunu söyledi. Powell, ''Ancak benim için en büyük memnuniyet, benim gibi düşünen, aynı kafada insanlarla çalışmaktır'' dedi. 
     ABD'nin gündemindeki önemli dış politika konularının başında terörizme karşı savaş, Afganistan ve Irak'taki durum ile Ortadoğu barışını sayan Powell, Kuzey Kore'nin nükleer kapasitesini geliştirmesi ve bazı gelişmeler sağlanmakla birlikte, İran'ın nükleer kapasite arayışıyla, Irak yüzünden geçen yıl ilişkilerin gerginleştiği Avrupa ülkeleriyle ilişkilerin sağlamlaştırılmasının önemli gündem konuları olduğunu kaydetti. 
     
</TEXT>
</DOC>
