<DOC>
<DOCNO> 250894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo15.html </URL>
<DATE> 2004/06/25/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Sakaryaspor transferde atağa kalktı... 
</HEADLINE>
<TEXT>

     Sakaryaspor Teknik Direktörü Necmettin Sert, ''Senegalli Pape'nin transfer görüşmesi sürüyor. Pape, yarın Türkiye'ye gelecek'' dedi. 
     Sakaryaspor'un Bolu kampında bu sabah yapılan antrenmana, Avusturya'dan transfer edilen gurbetçi futbolcu Sabri de katıldı. Genç futbolcu, performansıyla dikkati çekti. Bugünkü yapılan antrenmanda futbolcular ilk defa topla çalıştı. 
     Teknik direktör Necmettin Sert, kampı izleyen gazetecilere, dış transferde transfer etmeyi düşündükleri Senagalli Pape'nin transfer görüşmesinin sürdüğünü anlatarak, ''Pape yarın Türkiye'ye geliyor. Kaleci Diallo ise bu akşam Türkiye'ye gelecek, yarın ise Bolu kampına katılacak'' dedi. 
     Kampın çok iyi geçtiğini de belirten Sert, ''Kamptaki çalışmalar gayet iyi gidiyor. Sakat sporcumuz yok ve Diallo dışında eksiğimiz yok. Hazırlık maçlarını kimle oynayacağımızı Kızılcahamam kampında belirleyeceğiz'' dedi. 
     Sakaryaspor Kafile Başkanı İsmail Yenice ise Pape ve eşinin dün Türkiye'de yaşanan olaylardan olumsuz etkiledikleri için Türkiye'ye gelme konusunda tereddüt yaşadıklarını ifade ederek, ''Pape, muhtemelen yarın Türkiye'ye gelecek. Dış transferde en az 3-4 sporcuyu transfer etmek için girişimlerimiz sürüyor. Bu sene hedefimiz ligde ilk 10'a girerek burada kalıcı olmak'' dedi. 
     Antrenman bitiminde futbolculara karpuz ikram edildi. 
     
</TEXT>
</DOC>
