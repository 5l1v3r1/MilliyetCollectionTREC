<DOC>
<DOCNO> 255330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun33.html </URL>
<DATE> 2004/07/14/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
KKTC'de hükümetin geleceği tek oya bağlı 
</HEADLINE>
<TEXT>

     KKTC Cumhuriyet Meclisi'nde yarın, UBP'nin hükümet aleyhine verdiği güvensizlik önergesi üzerinde görüşülecek. 
     Önergenin oylamasıysa 17 Temmuz Cumartesi günü yapılacak. 
     Hükümetin düşmesi için, genel kurulda salt çoğunluk olan 26 milletvekilinin oyu gerekiyor. 
     
     Durum 25'e 25 eşit 
     Genel kurulda, CTP-DP koalisyon hükümetinin 24, hükümeti destekleyeceğini açıklayan Toplumcu Kurtuluş Partisi'ninse bir milletvekili bulunuyor. UBP'nin 18, güvensizlik önergesinde destek oyu vereceğini açıklayan BDH'nin dört, Yeni Parti'nin bir milletvekili var. 
     DP'den istifa eden bağımsız iki milletvekili de önergeye destek veriyor. Birleşik Kıbrıs Partisi milletvekili İzzet İzcan'ın oyu, güvensizlik oylamasında belirleyici olacak. 
     
     Eylülde erken seçim reddedildi 
     KKTC'de koalisyon hükümetinin büyük ortağı Cumhuriyetçi Türk Partisi'nin, eylül ayı sonunda erken seçime gidilmesi yönünde yaptığı yasa önerisi, Meclis Hukuk ve Siyasi İşler Komitesi'nde reddedildi. 
     Yaklaşık bir saat süren toplantıda, CTP'nin sunduğu, eylül ayı sonunda erken seçime gidilmesi önerisi, ana muhalefet Ulusal Birlik Partisi'nin dört, DP'nin bir olan üyelerinin ''hayır'' oyu vermesiyle reddedildi. Komitede CTP'nin dört üyesi bulunuyor. 
     
</TEXT>
</DOC>
