<DOC>
<DOCNO> 266736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/siyaset/axsiy02.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkök Irak, Vietnam gibi 
</HEADLINE>
<TEXT>


Irak'ı dikkatle izlediklerini belirten Genelkurmay Başkanı, Bağdat'taki olaylara bakınca Türkiye'nin bugünkü konumundan memnun olduğunu açıkladı 


Jandarma Genel Komutanı Orgeneral Şener Eruygur'un emekli olması ve görevi Orgeneral Fevzi Türkeri'ye devretmesi nedeniyle düzenlenen törende, her iki komutan da, TSK'nın bölücü ve irticai faaliyetlere karşı mücadele kararlılığını vurgulayan konuşmalar yaptı. Detaylarını tören haberinde göreceğiniz gibi özellikle Eruygur, eğitim birliği yasasını örnek göstererek, bu yasanın uygulanmasında duyarsızlığa, buna karşın din eğitimi altında gerçekleştirilen yasadışı ve maksatlı faaliyetlere karşı da etkisizliğe dikkat çekti. Cumhuriyet değerleri, ülke ve ulus bütünlüğünün korunması konusunda da bazı görevlilerin olağanüstü ilgisizliğinden söz etti. Korumanın şekilsel kaldığını, hatta Atatürkçülüğün çağdışılıkla, Türkiye'nin önünü tıkamakla suçlandığını vurgulayarak, bu alandaki eylemsizliğe ve duyarsızlığa dikkat çekti. 
Tören sonrasında düzenlenen kokteylde, Genelkurmay Başkanı Org. Hilmi Özkök'le yaptığımız sohbetin konusu ise ağırlıklı olarak Irak'tı... 
Özkök, Irak'taki gelişmeleri büyük bir dikkatle izlediklerini belirtirken, "Vietnam'a benzetiyor musunuz " sorusu üzerine şu yanıtı verdi 
"Halkın kararlılığı, direniş bakımından Vietnam'a benziyor. Coğrafi ve askeri koşullar bakımından ise benzemiyor. Bir yere girerken çıkış stratejisi de yapılır. Ama her zaman uygulanamayabilir veya düşünüldüğü gibi uygulama olanağı bulunmayabilir. ABD'nin çıkış stratejisini bilmiyoruz. Bu koşullara göre değişebilir, tedrici de olabilir." 
"Irak'taki olaylara bakınca Türkiye bugünkü konumundan memnun mu " 
Özkök, bu soruyu "Bu koşullarda olabilecek en iyi durumdayız. PKK konusunu ayırarak söylüyorum, memnunuz. PKK konusu bizim için ayrı nitelik taşıyor" diye yanıtlıyor. 

'Çok iyi bürokratlar var' 
Bu kez Özkök'e "1 Mart tezkeresi geçseydi, Türk askeri de orada olacaktı. O açıdan baktığınızda durumu nasıl görüyorsunuz " diye soruyoruz. Yanıtı şu oluyor "Kararların doğruluğu sonradan olayların gelişmesiyle belli olur. Bugünkü duruma ve koşullara baktığımızda memnunuz. Türkiye'nin yetiştirdiği çok iyi bürokratlar, diplomatlar var. Koşulları iyi değerlendirebiliyorlar." 
Özkök'e, Başkan Bush'un Güvenlik Danışmanı Rice'ın, ABD'nin PKK konusunda askeri olmayan yollarla sonuç almaya çalışacağına ilişkin açıklamasını anımsatıyoruz. Özkök'ün değerlendirmesi şöyle oluyor "ABD açısından söylüyorum, onlar için askeri seçenek en son seçenektir. Önce diğer yollara, siyasi yollara bakarlar. Biz ABD'den askeri operasyon yapmasını istiyoruz ama beklemiyoruz. Onların bakış açısı böyledir. Ama PKK konusu bizim için farklı. Eline silah alıp dağa çıkmış olanlara bizim bakışımız bellidir. Bizim açımızdan konuyu ve yapılacakları ayrı tutuyorum. Şimdi olayın siyasal yönü ağırlık kazanmaya başladı. Silahlı yönü bizim için önemlidir ama siyasal yönü de en az onun kadar önemlidir. Silahlı yön olarak bir daha 1993'lerdeki gibi bir düzeye çıkabileceklerini sanmıyorum ama siyasi yönü de önemli tabii..." 
Osman Öcalan'ın, PKK KONGRA- GEL'den ayrılması, ayrı bir parti kurması, ABD'ye yanaşması ve savunması konusunu sorunca da Özkök şöyle diyor "Osman Öcalan, silahı bırakıyorlarmış gibi bir hava veriyor ama bizim için olay farklıdır. Silahlı yönü de siyasi yönü de dediğim gibi bizim için önemlidir." 
Cumhurbaşkanı Ahmet Necdet Sezer ise Genelkurmay Başkanı Özkök'ü dinlemekle yetiniyor. Yorum yapmıyor. Kendisine yöneldiğimizde Genelkurmay Başkanı'nı gösteriyor ve gülerek, "Konuşuldu, bitti" diyerek, soruları kesiyor. 


</TEXT>
</DOC>
