<DOC>
<DOCNO> 272267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun14.html </URL>
<DATE> 2004/09/16/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Merkel'den muhafazakarlara 'imtiyazlı' Türkiye mektubu 
</HEADLINE>
<TEXT>

     Alman Hıristiyan Demokrat Birlik Partisi CDU Genel Başkanı Angela Merkel, Avrupa Halk Partisi'ne EVP üye tüm muhafazakar AB ülkeleri liderleri, komisyon üyeleri ve parti başkanlarına, Türkiye'nin AB üyeliğine karşı olan görüşlerini içeren bir mektup gönderdi. 
     Merkel, mektubunda, Türkiye'nin AB üyeliğine karşı çıkarak, ''imtiyazlı ortaklık'' önerisi için destek aradı. Merkel, Türkiye'de geçen yıllarda olağanüstü bir reform programı başlatıldığı görüşünü paylaştığını, kendi önerilerinin de Türkiye'yi dışlamadığını, aksine ''ortaklığın özel yanını vurguladığını'' belirtti. 
     Birlik partilerinin CDU CSU bu görüşlerini bir kez daha federal mecliste dile getireceklerini kaydeden Merkel, muhafazakar partilerin Türkiye'nin AB üyeliği konusunda ortak bir tutum sergileyebilmeleri amacıyla mektup gönderdiği partilerin de bu konuyu bir kez daha değerlendirmelerini istedi. 
     Die Welt gazetesinin haberine göre, Merkel'in mektubunu alanlar arasında yeni AB Komisyonu Başkanı Jose Manuel Barroso, İtalya Başbakanı Silvio Berlusconi, Avusturya Başbakanı Wolfgang Schüssel, Fransa Başbakanı Jean-Pierre Raffarin, Lüksemburg Başbakanı Jean Claude Juncker, Hollanda Başbakanı Jan-Peter Balkenende, Portekiz Başbakanı Pedro Lopes, Yunanistan Başbakanı Kostas Karamanlis ve Estonya Başbakanı Juhan Parts da bulunuyor. 
     Merkel'in böyle bir mektup gönderdiği Birlik partilerinin federal meclis grubu tarafından da doğrulandı. 
     
</TEXT>
</DOC>
