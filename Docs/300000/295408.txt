<DOC>
<DOCNO> 295408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/spor/aspo.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in B planı 
</HEADLINE>
<TEXT>


Sarı-Lacivertli yönetim, Galatasaray maçından puan çıkarması halinde ara transferi pas geçecek. Aksi halde düğmeye basılacak, takımın daha da güçlenmesi için iki yıldız Brezilyalı alınacak 


Gözler derbide 
FENERBAHÇE Yönetimi, transfer çalışmaları için Galatasaray derbisinin sonucunu beklemeye başladı. Teknik Direktör Daum ile geçtiğimiz hafta bir araya gelen Sarı - Lacivertli yöneticiler, takımı masaya yatırdılar. Toplantıda Başkan Aziz Yıldırım'ın, Alman hocaya, "Devre arasında futbolcu istiyor musunuz " diye sorduğu, "Şu an takımdan memnunum. Galatasaray derbisinden sonra ligin durumu daha da netleşir. Bu maçı bekleyelim, öyle karar verelim" yanıtını aldığı öğrenildi. 

Masaya oturacaklar 
GALATASARAY karşısında puan farkının korunması, ya da daha da artması halinde Fenerbahçe transferi yıl sonuna bırakacak. Sarı - Lacivertliler, ezeli rakibine yenilirse, Teknik Direktör Daum'un raporu doğrultusunda takviye için düğmeye basılacak. Bu durumda Fabiano ile Hooijdonk'un gönderilmesinin düşünüldüğü ve yönetim tarafından oluşturulacak bir ekibin uzun süredir takip edilen iki Brezilyalı oyuncu ile masaya oturmak için devre arası Brezilya'ya gideceği kaydedildi. 

Hakem İbanez 

SARI - Lacivertli ekibin Şampiyonlar Ligi'nde yarın Manchester United ile oynayacağı karşılaşmanın hakemi belli oldu. Şükrü Saracoğlu'nda saat 21.45'te başlayacak maçı İspanyol hakem Arturo İbanez Dauden yönetecek. Yardımcılıklarını ise Clemente Plou Ayete, Luis Saez Cote ve Cesar Fernandez Muniz yapacak. 

'Rakamlara baksınlar' 

MEHMET DEMİRCAN 

'Bir yere gitmem' 
SAKATLIĞI nedeniyle yaklaşık bir aydır forma giyemeyen Pierre van Hooijdonk, ara transferde Fenerbahçe'den ayrılacağı yolundaki haberlere tepki gösterdi. Hollandalı yıldız, "Yönetim beni alırken fazla para vermedi. Yüksek fiyat ödeyip, bu parayı kurtarmak için sözleşmem bitmeden göndermek istemelerini anlardım ama ortada böyle bir durum da yok" diye konuştu. 

'Gülüp geçiyorum' 
FENERBAHÇE formasına aşık olduğunu kaydeden Hooijdonk, "Tam olarak iyileşmeden sahalara dönmek istemiyorum. Takımın bensiz daha iyi futbol oynadığı ve hiç kaybetmediği yorumları yapılıyor. Bunlara gülüp geçiyorum. Böyle düşünenler benim forma giydiğim maçlara ve giymediğim maçlara iyi baksın. Rakamlar yalan söylemez" ifadelerini kullandı. 


</TEXT>
</DOC>
