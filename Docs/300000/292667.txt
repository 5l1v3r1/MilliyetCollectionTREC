<DOC>
<DOCNO> 292667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sontur09.html </URL>
<DATE> 2004/11/27/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Tacizden yargılanan öğretmene şeref belgesi' 
</HEADLINE>
<TEXT>

     
     Işıl ARSLAN BURSA, DHA 
     

BURSA'da Sönmez İlköğretim Okulu'nda öğretmenlik yaptığı dönemde, kız öğrencilere elle ve sözle sarkıntılık yaptığı iddia edilen 61 yaşındaki Ender Akyürek hakkında, Asliye Ceza Mahkemesi'nde dava açıldı. Milli Eğitim Müdürlüğü, eğitim yılı başında emekliye ayrılan öğretmeni, mesleğe 40 yıl hizmet verdiği için şeref belgesi ile ödüllendirdi. 
     İddiaya göre olay, evli ve iki çocuk babası Ender Akyürek'in, 41 yıldır sınıf öğretmenliği yaptığı okulda, beş kız öğrenciye, elle sarkıntılık yapıp, öptüğü iddialarının okulda öğretmenler tarafından konuşulması sonucu meydana çıktı. Bu söylentiler karşısında rahatsız olan Müdür Yardımcısı Özlem Oruçoğlu ve Rehber Öğretmen Çiğdem Çeper, polise haber verdi. İddiaları araştıran Emniyet Müdürlüğü Çocuk Şubesi ekipleri Ender Akyürek'in öğrencileri olan, F.G., Ö.P., H.S., S.A., G.Ö. ve N.T. adındaki öğrencilerin de ifadesini aldı. Bu öğrenciler, öğretmenlerinin kendilerini sürekli öptüğünü, bacaklarını ve vücutlarını okşadığını söyleyip, sınıfta kimsenin bulunmadığı sırada, öğretmenlerinin kilotlarını dahi çıkarttığını iddia ettiler. 
     Bu iddialar üzerine soruşturmayı genişleten polis, Ender Akyürek'i geçen Nisan ayında gözaltına aldı. Kendisine yöneltilen suçlamaları kabul etmeyen Akyürek, "Sönmez İlköğretim Okulu'nda 32 yıldır sınıf öğretmenliği yapıyorum. Üzerime atılı suçlamaları kabul etmiyorum. 41 yıllık öğretmenim. Şimdiye kadar böyle bir iddia ile karşılaşmadım. Başarılı öğrencilerim beni öpebilir. Ben de kutlamak için onları öpebilirim. Ancak bu sevgi ve şefkat karşısında yapılan bir olaydır'' dedi. 
     İfadesi alınan Akyürek, adliyeye çıkartıldı. Savcılık tarafından tutuklanması talep edilen öğretmen, mahkeme tarafından tutuksuz yargılanmak üzere serbest bırakıldı. Soruşturmayı tamamlayan savcılık, Akyürek hakkında, 5'inci Asliye Ceza Mahkemesi'nde, öğrencilerine ırza tasaddide bulunmak suçunda kamu davası açtı. Sadece bir öğrenci velisinin şikayetçi olarak katıldığı yargılama devam ederken, bu veli de dilekçe vererek davadan çekildi. Şikayetçi kalmadı. Bazı öğretmenler, tacize uğrayan çocukların velilerinin, öğrencilerinin geleceğini düşündükleri için, çocuklarının deşifre olmaması için davaya katılmadıklarını öne sürdüler. 
     
     ÖĞRENCİLERE PSİKOLOJİK DESTEK 
     Okulda şok etkisi yaratan bu olaydan sonra Sosyal Hizmetler İl Müdürlüğü'ne balı psikologlar, tacize uğradıkları öne sürülen öğrencilere psikolojik destek verdiler. Bu gelişmeler yaşanırken, İl Milli Eğitim Müdürlüğü şikayette bulunan öğretmenlere kınama cezası verirken, bu eğitim yılı başında emekliye ayrılan Ender Akyürek'e ise, 24 Kasım Öğretmenler Günü nedeniyle, Milli Eğitime verdiği 40 yıllık hizmetten dolayı şeref belgesi verdi. 
     
</TEXT>
</DOC>
