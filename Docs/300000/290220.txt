<DOC>
<DOCNO> 290220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur07.html </URL>
<DATE> 2004/11/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Namaz kılmıyor diye oğlunu döverek hastanelik etti 
</HEADLINE>
<TEXT>

     
     Soner KOCAER ANTALYA, DHA 
     
ANTALYA'da inşaat işçisi Şükrü Ç., namaz kılmadığı iddiasıyla 13 yaşındaki oğlu S.Ç.'yi döverek hastanelik etti. Polise sığınan çocuğu adli tabip 10 günlük işgöremez raporu' verdi. 
     Kentin Baraj Mahallesi'ndeki gecekonduda yaşayan Şükrü Ç. iddiaya göre önceki akşam namaz kılarken oğlu S.'ye "Neden namaz kılmıyorsun '' diye sordu. S.Ç., babasına namazı diğer odada kıldığını söyledi. 
     Namaza duran Şükrü Ç., bitirip selam verdikten sonra oğlu S.Ç.'yi işe Şükriye ve kızı Şaziye'nin gözü önünde, "Neden benim kıldığım odada namaz kılmıyorsun Yoksa kaytarıyor musun Yalnız başına o odada ne yaptığını gören var mı '' diyerek tekme- yumruk dövmeye başladı. 
     Babasından yediği dayakla yüzü gözü şişen ve vücudunda çürükler oluşan S.Ç. dün sabah öğrenim gördüğü Baraj İlköğretim Okulu'na gitti. 7'inci sınıf öğrencisi S.Ç.'yi iki gözü morarmış ve kanlanmış halde gören öğretmenleri, durumu okul yönetimine bildirdi. Çocuğun yanında namaz kılmadığı için babası tarafından dövüldüğünü öğrenen öğretmenleri, Düden Polis Merkezi'ne başvurdu. Polis olayla ilgili soruşturma başlatırken, S.Ç. tedavisi için hastaneye götürüldü. 
     Polis Şükrü Ç.'yi evinde aradı. Eşi Şükriye Ç. onun işe gittiğini söylerken, kendisi de gidip karakolda ifade verdi. S.Ç. de polise verdiği ifadede, "Babam önceki akşam eve geldi. Ben odada namaz kıldım, babam da başka odada namaz kıldı. Sonra bana Neden benim yanımda namaz kılmadın ' dedikten sonra dövmeye başladı. Kız kardeşim Şaziye ağladı. Annem de korktuğu için beni kurtaramadı'' dedi. 
     
     S.Ç. ANNESİNE TESLİM EDİLDİ 
     Antalya'da yanında namaz kılmadığı için babası Şükrü Ç.'den dayak yiyip 10 günlük rapor alan 13 yaşındaki S., polis tarafından annesi Dursine Şükriye Ç.'ye teslim edildi. İnşaat işçisi baba Şükrü Ç. ise bulunamadı. Düden Polis Merkezi'nde ifadesi alınan anne Dursine Şükriye Ç., "S.'yi dün Çarşamba akşam babası dövdü ama nedenini bilmiyorum '' dedi. 7'nci sınıf öğrencisi S., ifade işlemlerinin ardından anneye teslim edildi. Hala polis tarafından aranan iki çocuk babası Şükrü Ç.'nin yakalandıktan sonra Aile efradına şiddet' suçundan adliyeye sevk edileceği bildirildi. 
     
     ERGENLİK ÇAĞINDA ZORLAMA YANLIŞ 
     Akdeniz Üniversitesi Sağlık Kültür ve Spor Daire Başkanlığı'nda görevli psikolog Mehmet Gülengöz, özellikle ergenlik çağındaki çocuklara dayak veya zorlama ile bir iş yaptırılamayacağını söyledi. Çocuğun aile yapısının çok önemli olduğunu vurgulayan Gülengöz, "Ataerkil bir aileden geliyorsa, tarikat geleneği varsa doğal karşılayabilir. Ergenlik çağındaki her çocuk aileye karşı sınırları genişletmeye, bağımsız bir kimlik ortaya çıkarmaya çalışır. Bunu kendi kişiliğini oturtmak için yapar. Bu dayağı kendine ve bağımsız kimliğe tehdit olarak alırsa, düşmanca tepkiler geliştirebilir. Bu namaz kılmamak, ders çalışmak veya başka bir sebep olabilir'' dedi. 
     Psikolog Gülengöz, dayak yiyen çocuğun istenilenin tam aksini yapmaya başlayabileceğini, birşeyi yaptırmanın en güzel yolunun, o işin gerekliliğini anlatmak olduğunu vurguladı. 
     
</TEXT>
</DOC>
