<DOC>
<DOCNO> 269619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/siyaset/asiy.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Güven yargının sorunu' 
</HEADLINE>
<TEXT>


Adli yılın açılış töreninde isim vermeden Yargıtay Başkanı Özkaya'yı eleştiren Yargıtay 1. Başkanvekili Mater Kaban, "Adalet en küçük lekeyi kaldırmaz" dedi 

ANKARA Milliyet 


Yargıtay 1. Başkanvekili Mater Kaban, "Adalet en küçük lekeyi kaldıramayacak kadar kutsal bir değerdir" dedi. Adli yıl açılış töreni, ilk kez Yargıtay Başkanı olmadan yapıldı. Törene, Başkan Eraslan Özkaya'nın MİT'çi Kaşif Kozinoğlu ile yazlığının tadilatını yapan müteahhit Hakkı Süha Şen'e Alaattin Çakıcı dosyası hakkında bilgi vermesine ilişkin skandal damgasını vurdu. Başkan'ın raporlu olması nedeniyle açılış konuşmasını yapan Kaban'ın, Özkaya'yı savunur nitelikte konuşmaması ve sıkça etik değerleri vurgulaması dikkat çekti. 

'Güven kazanmak zordur' 
Hakim ve savcıların, idari yönden Adalet Bakanlığı'na bağlı olmalarının yargı bağımsızlığı ve yargıç güvencesini sağlamaktan uzak olduğunu ifade eden Kaban, yine de bu konudaki olumsuzların sadece sisteme bağlanamayacağını, kişilerin yapıları, donanımları, değer yargıları ve mesleğin gerekli kıldığı etik değerlere bağlılıklarının da büyük önemi olduğunu kaydetti. Kaban, yargı bağımsızlığının, ekonomik ve sosyal grupların etkisi altında kalmamayla mümkün olacağını belirtti. 
Güven duyulmayan yargının adil ve toplum vicdanını tatmin edici olduğundan söz edilemeyeceğini kaydeden Kaban, bunu sağlama görevinin yargıda olduğunu belirterek, "Güven, kazanılması çok zor, kaybedilmesi ise çok kolay bir duygudur" dedi. 
Kaban, Özkaya'ya yönelik ağır sözleriyle gündeme gelen Yargıtay Başsavcısı Nuri Ok'u ve MİT Müsteşarı Şenkal Atasagun'u da isim vermeden eleştirdi. Kaban, "sorumluluk taşıyan" kişilerin tüm yargıyı kapsayacak şekilde yargıya güvenilmediğini basın aracılığıyla kamuoyuna duyurduğunu, bunun özveriyle çalışan yargıda derin üzüntü yarattığını ifade etti. Kaban, hükümeti de, haksız eleştirileri dayanak alınarak yargı bağımsızlığı ve yargıç güvencesini zaafa uğratacak düzenlemeler çıkartmaması konusunda uyardı. 
Her zaman "kaybeden" ve "kazanan" bulunmasının yargıyı kişi ve kurumların istismarına maruz bıraktığını kaydeden Kaban, yargının kaderi olan bu güç koşulların yine de güven kaybının mazereti olamayacağını vurguladı. Yargının, "koşulların düzeltilmesini beklerken, görevini saygınlığı ve onuruna yakışır şekilde yapması gerektiğini" vurgulayan Kaban, "Çünkü adalet en küçük lekeyi kaldıramayacak kadar kutsal bir değerdir" dedi. 

Özel hayata da özen 
Avukat, savcı ve yargıçların, etik kurallara uymalarının dışında özel hayatlarında da "düzeyli, saygın ve dengeli" davranış içerisinde bulunmaları gerektiğini söyleyen Kaban, güven ve saygının ancak böyle sağlanabileceğini kaydetti. 
Basını da, haberleri yorumla karıştırmaması konusunda uyaran Kaban, iddiaların kurumlarla özdeşleştirilerek genelleştirilmesinin, kurum için onarılması güç güvensizlikler yarattığını söyledi. 

Cüppenin saygınlığı 
Kaban, genç hukukçulara da, "Hukukun onurunu, mesleğinizin, cüppe ve kürsünün saygınlığını özenle koruyun" diye seslendi. Son yılların en kısa adli yıl açış konuşmasını yapan Kaban, 14 sayfalık metinde, önceki yıllardaki gibi yargının genel sorunlarına geniş yer ayırmadı. 

Bumin Özkaya kamuoyunda mahk m edildi 

ANKARA Milliyet 

Anayasa Mahkemesi Başkanı Mustafa Bumin, Çakıcı skandalını "Yargıtay Başkanı, kamuoyunda mahk m edilmemeliydi" diye yorumladı. Yargıtay Başsavcısı Nuri Ok da, "Yargı artık manşetlerden insin" dedi. Adli yılın açılışı nedeniyle dün Devlet Konukevi'nde resepsiyon verildi. Yargı organlarının temsilcilerinin tam kadro katıldığı resepsiyonda Anayasa Mahkemesi Başkanvekili Haşim Kılıç, "Yargıtay Başkanlık Divanı, Neşter - 2 soruşturmasında çok yanlış birşey yaptı. O kurulun görevi delilleri değerlendirmek değildi" diye konuştu. Resepsiyonda Yargıtay Başsavcısı Nuri Ok, Başbakan Erdoğan ve Dışişleri Bakanı Gül'le sohbet etti. 

Notlar... 

Törene, Cumhurbaşkanı Ahmet Necdet Sezer, Başbakan Recep Tayyip Erdoğan, bazı bakanlar, CHP Genel Başkanı Deniz Baykal, Yargıtay Başsavcısı Nuri Ok ile üst düzey yargı organlarının başkanları katıldı. Törende, Manisa - Akhisar Borsası açılış törenine giden TBMM Başkanı Bülent Arınç yer almadı.İstanbul Başsavcılığı'nın soruşturma dosyasında adı geçen Yargıtay Genel Sekreter Yardımcısı Ercan Yalçınkaya da Özkaya gibi törene gelmedi.Kaban, törenin ardından başta Sezer olmak üzere, tüm davetlilerce kutlandı. Baykal, öğle yemeğini Yargıtay'da yemeyi tercih ederken, Sezer ve Erdoğan, programları nedeniyle yemek davetini kabul etmedi.GATA'da tedavi gördüğü için törene katılmayan Özkaya, stresten uzak durması için doktorlarının televizyon ve gazeteleri takip etmesini yasaklaması nedeniyle, töreni televizyondan da izleyemedi.Adli yıl açılış töreninde, Yargıtay 1. Başkanvekili Kaban ile Yargıtay Başsavcısı Ok'un kisveleri arasındaki fark dikkat çekti. Farklılığın, Kaban'ın, kürsüye Başkanlık Makamı kisvesi yerine üye kisvesiyle çıkmasından kaynaklandığı ifade edildi. 

Özok, Özkaya'yı övdü 
Çakıcı skandalı konusunda Yargıtay Başkanı Özkaya'yı istifaya çağıran Türkiye Barolar Birliği Başkanı Özdemir Özok, dün "lekelenmeme hakkının ihlal edildiğini" öne sürdü. Özkaya'nın, Çakıcı dosyasına ilişkin bilgi vermesini "insani duygular" diye değerlendiren Özok, Özkaya'nın "dürüstlüğü tartışılmayan seçkin hukukçu" olduğunu söyledi. 

Üyelerden ziyaret 
Yargıtay'daki açılış töreninin ardından yaklaşık 150 Yargıtay üyesi Anıtkabir'e giderek saygı duruşunda bulundu. Törenden sonra yaklaşık 120 Yargıtay üyesi, üç otobüs ve altı daire başkanına ait makam aracıyla GATA'da tedavi gören Yargıtay Başkanı Özkaya'yı ziyaret etti. Spor kıyafetiyle bekleme salonuna gelen Özkaya, üyelere sağlık durumunun iyi olduğunu söyledi. 


</TEXT>
</DOC>
