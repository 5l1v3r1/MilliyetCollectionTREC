<DOC>
<DOCNO> 292516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/guncel/gun04.html </URL>
<DATE> 2004/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet Vakfı da faiz istedi 
</HEADLINE>
<TEXT>


Türkiye Diyanet Vakfı, M. Nuri Yılmaz'a alacak davası açtı, 13.6 milyarın faiziyle tahsilini talep etti 

ANKARA Milliyet 

Türkiye Diyanet Vakfı TDV , eski Diyanet İşleri Başkanı Mehmet Nuri Yılmaz aleyhine İstanbul'a yaptığı seyahatlerde kişisel harcamalarını vakfa ödettiği iddiasıyla ikinci alacak davası açtı. Dilekçede, 13.6 milyar liranın, ödeme tarihlerinden itibaren işleyecek yasal faiziyle Yılmaz'dan tahsili istendi. 
Vakfın avukatları Ahmet Aşıkkaya ve Uğur Sönmezoğlu'nun Ankara 8. Asliye Hukuk Mahkemesi'ne açtığı davanın dilekçesinde, Yılmaz'ın İstanbul seyahatlerinde, vakıfla ilgisi olmamasına rağmen, kendisi ve beraberindekilerin harcamalarını vakfa ödettirdiği öne sürüldü. TDV, Mart 2004'te de Yılmaz aleyhinde alacak davası açmıştı. 

2 yılda 7 trilyon 
TBMM Araştırma Komisyonu raporuna göre, sabıka kaydı, ehliyet, pasaport gibi kamu hizmeti olarak sunulan işler karşılığı vatandaştan toplanan "zorunlu bağışlarla" trilyonluk bütçelere ulaşan kamu vakıfları "faiz zengini". TDV de, 2002'de 51 trilyon, 2003'te 63 trilyon 437 milyar lira gelir elde etti. Vakfın 2003 faiz geliri 2 trilyon 102 milyar lira olurken, bu rakam 2002'de 5 trilyon liraya ulaştı. 


</TEXT>
</DOC>
