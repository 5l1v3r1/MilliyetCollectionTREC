<DOC>
<DOCNO> 289832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko28.html </URL>
<DATE> 2004/11/18/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Sanayi Bakanı Tahminime göre 1.5 milyon kişi yeniden işine döndü 
</HEADLINE>
<TEXT>

     Nurhayat Talay AA 

Sanayi ve Ticaret Bakanı Ali Coşkun, ekonomide sağlıklı gelişmeler ve büyüme yaşandığını belirterek, ''Bu yıl resmen 284 bin kişi, benim tahminime göre 1.5 milyon kişi yeniden işine döndü'' dedi. 
     Bakan Coşkun, İzmir'in Torbalı İlçesi'nde Torbalı Sanayici ve İşadamları TOSİAD tarafından düzenlenen ''AB Eşiğinde Türk Sanayisi ve Ekonomisi'' konulu toplantıda konuştu. 
     Ekonomide olumlu gelişmeler yaşandığına dikkat çeken Coşkun, enflasyonu tekli rakamlara indirme hedefinin bir yıl önce gerçekleştiğini, Türk ekonomisinin 2005'te daha sağlıklı bir yapıya kavuşacağını söyledi. 
     Coşkun, ''Resmen 284 bin kişi işe kavuştu. Benim tahminim ise bu 1.5 milyon kişiyi geçmiş durumda. İhracaat patlaması ve çılgın rekabet koşullarında, büyük ölçüde kayıtsız çalıştığını biliyoruz'' dedi. 
     Bu yıl 400 bin esnafın, kapattığı kepenkleri yeniden açtığını anlatan Coşkun, esnafa döner sistemde 2 katrilyon liralık kredi desteği verildiğini, son olarak da KOBİ'lere yılda 300 milyar lirayı bulan ihracat destekleme kredisi sağlandığını bildirdi. 
     Yatırımların hızlanması ve göçün önlenmesi için 36 ilde gelir dağılımını yükseltecek teşvikler verildiğini kaydeden Coşkun, bunun 50 ile çıkarılmasına çalıştıklarını belirtti. 
     Coşkun, Türkiye'nin 42 yılda 2 bin 800 fabrika yeri tahsisi yapmasına rağmen kendilerinin 7 ayda Organize Sanayi Bölgeleri'nde 3 bini aşkın tahsis yaptıklarını söyledi. 
     
     ''SAĞLIKLI BÜYÜME'' 
     Türkiye'deki büyümenin ithalata dayalı bir büyüme olmadığını, sağlıklı bir büyüme yaşandığını belirten Coşkun, ''Hedefimiz istikrar içinde büyümektir. Gelecek yıl yüzde 5 büyüme hedefliyoruz. Ama benim tahminim, yüzde 7'lerin altına düşmeyecektir'' dedi. 
     Bakan Coşkun, 17 Aralık'ta Türkiye'ye müzakere tarihinin verilmesinden sonra, Türkiye'ye dışarıdaki güvenin daha da artacağına inandığını belirterek, ''Yabancı sermaye, 2.5 milyar doları geçmiş, ancak Türkiye'nin normalde 5-10 milyar dolar yabancı sermaye çekmesi lazım'' diye konuştu. 
     Kopenhag kriterlerinin tümüyle yerine getirildiğini, ancak uygulamada bazı aksaklıklar yaşanabileceğini kaydeden Coşkun, Mastrich kriterlerine uyum için Avrupa'da 2012-2015 tarihlerinin öngörüldüğünü, hükümetin hedefinin ise 2007 yılı olduğunu bildirdi. 
     
     ''AB GERİ DÖNÜŞÜ OLMAYAN YOL'' 
     Coşkun, 8. Cumhurbaşkanı Turgut Özal'ın AB süreciyle ilgili ''Uzun ince bir yol'' ifadesini kullandığını hatırlatarak, sözlerini şöyle sürdürdü 
     ''Ben o dönemde TOBB başkanıyken geriye dönüşü olmayan bir yol demiştim. AB, geriye dönüşü olmayan bir yol. Bu gerçeği görmemiz lazım. 10 yıl sonra AB ne olur diye soruyorlar. Ne olursa, hep beraber göreceğiz. Şu senaryo, bu senaryo ile geriye adım atma şansımız yok.'' Coşkun, hedeflerinin devleti hantal yapısından kurtarmak olduğunu, AB sürecinde daha önce hiçbir ülkeye uygulanmamış olan Gümrük Birliği'nin 1 Ocak 1996'dan bu yana uygulandığını ve bunun ülkenin dış ticaretinde 66 milyar dolarlık aleyhte bir gelişme yarattığını kaydetti. 
     Bakan Coşkun, ''Gümrük Birliği'nin faydası da oldu. Türk ticari ve sanayi hayatında, çılgın rekabet düzenine ayak uydurmaya başlandı. Marka bilinci oluştu'' dedi. 
     
     IMF İLE YENİ ANLAŞMA 
     Coşkun, IMF ile yeni bir stand-by analaşmasının yapılması halinde bunun ihtiyaçtan dolayı değil, güven sağlamaya yönelik olacağını söyledi. 
     ''Acaba Türkiye'ye yeniden bir şey olur mu '' diye hala bazı endişeler bulunduğunu vurgulayan Coşkun, bu yüzden de IMF ile 2-3 yıllık daha kontrollü bir stand-by anlaşması eğilimi bulunduğunu ifade etti. 
     Coşkun, ''Bunda endişe edecek bir durum yok, zararı da yok'' dedi. 
     Toplantıya katılan sanayicilerin sorularını da cevaplandıran Bakan Coşkun, bir soru üzerine pamukta prim konusunu Pazartesi günü yapılacak Bakanlar Kurulu gündemine getirme sözü verdi. 
     Meslek liseleriyle ilgili bir soru üzerine de Coşkun, ''Ön yargılı imam hatip direnci nedeniyle kesintisiz 8 yılı getirdiler bu memlekete. Biz 8 yıllık eğitime karşı değiliz. 8 ya da 10 olsun, ama yönlendirilmiş eğitim olsun. Kesintisiz ve taşımalı eğitim, bu memlekete hiçbir şey getirmedi maalesef. Bunu değiştireceğiz, mesleki eğitimi getireceğiz'' dedi. 
     Bakan Coşkun, sanayicilere kendi eğitim merkezlerinde çırak yetiştirerek, ara eleman sorununu çözmeleri önerisinde de bulundu. 
     
</TEXT>
</DOC>
