<DOC>
<DOCNO> 273348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko09.html </URL>
<DATE> 2004/09/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Telafer'e yardım konvoyu yola çıktı... 
</HEADLINE>
<TEXT>

     Devlet Bakanı Kürşad Tüzmen, Türkiye'nin de içinde bulunduğu bölgedeki ülkelerin asıl sorununun fakirlik, eğitimsizlik ve sağlıksızlık olduğunu söyledi. 
     Tüzmen, Güneydoğu Anadolu İhracatçı Birlikleri GAİB tarafından koordine edilen kampanya kapsamında toplanan gıdaları, Irak'ın Telafer kentine götürecek TIR konvoyunun Gaziantep'ten yola çıkışı nedeniyle düzenlenen törene katıldı. 
     Güneydoğu Anadolu İhracatçı Birlikleri Genel Sekreterliği önünde düzenlenen törende konuşan Tüzmen, Türkiye'nin Irak'ta yaşanan olayları dikkat ve ilgiyle izlediğini, bu ülkenin insanlarının yaşadığı her türlü mağduriyetin bir an önce son bulmasını arzu ettiklerini belirtti. 
     Tüzmen, Irak'a gıda ve ilaç yardımı için başlatılan kampanyayla kısa sürede önemli yardımlar temin edildiğini belirtip ihracatçı birlikleri yönetici ve üyelerine, işadamlarına teşekkür etti. 
     ''Yardım kafilemizin bölgeye barış götürmesini, hayırlara vesile olmasını, Türkmen kardeşlerimizin yaralarını sarmasına az da olsa katkı sağlamasını diliyorum'' diyen Tüzmen, bu tür kampanyaların Türkiye'nin yabancısı olduğu kampanyalar olmadığını vurguladı. 
     Tüzmen, Türkiye'nin bölgesindeki ülkelere bu tür kampanyalarla birçok kez yardım ettiğini anımsatarak, konuşmasını şöyle sürdürdü 
     ''Bölgedeki ve sınır komşumuz olan ülkelere elimizden geldiği kadar yardımda bulunduğumuz her zaman ortadadır. Ama gönül istiyor ki ihracatçılarımız ve işadamlarımız ortak yatırımları ile mal ve hizmet hareketleri ile yalnızca Türkiye'nin değil, bölgenin gayrı safi milli hasılasını ayağa kaldırsınlar, yükseltsinler. Çünkü bölgemizdeki ülkelerin asıl sorunu fakirliktir, eğitimsizliktir, sağlıksızlıktır. 
     Bu olumsuzlukların kısa sürede giderileceğine inanıyorum. Ben bölgenin bir başarı hikayesinin olacağına inanıyorum. Bu gelişmenin sağlanmasında başı her zaman olduğu gibi Türkiye çekecek.'' Gaziantep Valisi Lütfullah Bilgin de konuşmasında, Türk milletinin karakterinde zora düşene yardım etmenin her zaman var olduğunu, tarihin bunun örnekleriyle dolu olduğunu belirtti. 
     Güneydoğu Anadolu İhracatçı Birlikleri Başkanlar Kurulu Başkanı Abdulkadir Çıkmaz da, ABD'nin Irak'a müdahalesi sonrasında bu ülkedeki masum insanların hayatlarını kaybetmeye başladıklarını, büyük sıkıntılar yaşadıklarını belirterek, ''Bu insanlara yardım etmeyi görev sayıyoruz'' diye konuştu. 
     Törende konuşmaların ardından, Gaziantep İhracatçı Birlikleri Genel Sekreterliği tarafından toplanan gıda maddelerinin yüklü olduğu 5 TIR ile Akdeniz İhracatçı Birlikleri Genel Sekreterliği'nin temin ettiği yardımların yüklü olduğu 3 kamyon, Irak'a uğurlandı. 
     
</TEXT>
</DOC>
