<DOC>
<DOCNO> 268863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sontur57.html </URL>
<DATE> 2004/09/03/ </DATE>
<TIME> 18.50 </TIME>
<AUTHOR>  </AUTHOR>
<HEADLINE>
Cenaze yanlış yere mi yollandı 
</HEADLINE>
<TEXT>

     Kadıköy'de silahla vurularak öldürülen İbrahim Özdemir adlı gencin ailesi, Adli Tıp Kurumu'nda yaşanan bir karışıklık nedeniyle Özdemir'in cenazesinin Çorum'a götürüldüğünü öne sürdü. 
     5 gün önce Tuzcuoğlu Köprüsü'nde uğradığı silahlı saldırıda yaralanan ve kaldırıldığı hastanede ölen Özdemir'in cenazesi, otopsi için Adli Tıp Kurumu'na getirildi. 
     Otopsinin ardından cenazeyi almak isteyen aile, Özdemir'in cenazesinin, intihar eden bir askerin cenazesiyle karıştırılarak, bu kişinin yakınlarınca Çorum'a götürüldüğünü öğrendi. 
     Bunun üzerine, Çorum'daki asker yakınlarına ulaşılarak durum bildirilirken, yanlış cenazeyi aldıklarını anlayan bu kişiler İstanbul'a doğru yola çıktı. 
     İbrahim Özdemir'in amcası Bilal Özdemir ile dayısı Adem Türedi, savcılığa suç duyurusunda bulunduklarını belirterek, ''Devletin bu kadar güvenilir bir kurumunda bu tür yanlışlıklar olmaması gerekir'' dedi. 
     Adli Tıp Kurumu yetkilileri ise cenazelerin, ailelerin teşhislerinin ardından teslim edildiğini bildirdi. 
     
</TEXT>
</DOC>
