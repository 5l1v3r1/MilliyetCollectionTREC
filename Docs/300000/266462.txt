<DOC>
<DOCNO> 266462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/spor/spo05.html </URL>
<DATE> 2004/08/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeref gümüşe takıldı 
</HEADLINE>
<TEXT>


Kazak Manukyan'ı tuş ederek finale çıkan 66 kilo temsilcimiz finalde Azeri rakibine 4-3 mağlup oldu ve altını kaçırdı. Yerlikaya ise finale yükselemedi, bronz maçında yenildi 

FUAT ERCAN, MURAT AĞCA, VEDAT DANACI 


Beklenmedik puanlar 
GREKOROMEN Güreş'teki 66 kilo temsilcimiz Şeref Eroğlu gümüş madalyada kaldı. Atina'da dün sabah seansında Ermeni asıllı Kazak Mkhitar Manukyan karşısında 3 - 2 mağlup duruma düşen Eroğlu, bitime saniyeler kala mükemmel bir oyunla rakibini tuş etti. Akşam seansında finale bu moralle çıkan Eroğlu, Azeri Ferit Mansurov karşısında beklemediği yenilgi aldı. Mansurov önünde 34. saniyede şok oyunla rakibine 3 puan veren Şeref Eroğlu, kendi oyunuyla alta düşüp bir puan daha verdi ve devreyi 4 - 0 geride kapadı. 

Hamza şaşırttı 
MANSUROV önünde ikinci devreye iyi başlayan, yaptığı oyunla skoru 4 - 3'e getiren Şeref Eroğlu, bir puan daha alamadı ve olimpiyat gümüşü ile yetinmek zorunda kaldı. 84 kilodaki altın umudumuz Hamza Yerlikaya ise sabah Ermeni asıllı İsveçli Ara Abrahamyan'a tek oyunla 3 - 0 mağlup olarak, üst üste 3. olimpiyat altını şansını yitirdi. Yerlikaya akşam seansında Belaruslu Makaranka'ya, isteksiz güreş sonucunda uzatmada 2 - 1 yenilerek bronz madalya şansını kullanamadı ve dördüncü oldu. 

Özal yürüyor 
MİNDERE dün çıkan Mehmet Özal da, 96 kilo da iki maçını da kazanarak çeyrek finale yükseldi. Özal ilk müsabakada Özbek Alekay Cheglakov'u, 3 - 0 mağlup etmeyi başardı. Güreşçimiz akşam seansında da Letonyalı Igors Kostins'ı 4 - 0'la devirdi ve Kübalı Ernesto Pena'ya rakip oldu. 60 kiloda Şeref Tüfenk ise ilk karşılaşmasında Yunanlı Christos Gkikas'ı 5 - 0, ikinci müsabakasında ise İranlı Ali Ashkani'yi 3 - 1 sayıyla yendi. Tüfenk son müsabakasında Kübalı Roberto Monzon'a 5 - 0 sayıyla elendi. 

Babası kriz geçirdi 

ŞEREF Eroğlu'nun babası Hacı Eroğlu 63 oğlunun final maçını izlerken kalp krizi geçirdi. Baba Eroğlu'nun, yakınlarıyla birlikte TV başında aşırı heyecanlandığı için rahatsızlandığı ve Kahramanmaraş Devlet Hastanesi'nde kaldırılan altına alındığı bildirildi. 

Elvan pistte 

Yarı final koşacak 
5000 metrede 12. olarak yaşattığı hayal kırıklığı sonrası son anda girmeye karar verdiği 1500 seçmesinde serisinde 4.06.42 ile beşinci olarak yarı finale yükselen Elvan Abeylegesse, bugün yine piste çıkacak. 20.30'da başlayacak yarı finalin ilk serisinde Elvan, ilk beşe girdiği veya iki seride ilk beşe giremeyenler arasında en iyi iki zamandan birini koştuğu taktirde ismini finale yazdıracak. 

Oğuz da yarışıyor 
1500 metrede yarı final şansını yakaladıktan sonra morali yerine gelen ve bir gün dinlenme şansı da bulan Elvan'ın Antrenörü Ertan Hatipoğlu umutlu konuştu. Hatipoğlu, "Elvan kendine geldi. 1500 metrede iddialı olduğumuzu daha önce söylemiştik" dedi. Elvan, 1500'de 3.58.38 ile yılın en iyi zamanını elinde bulunduruyor. Bayanlar yüksek atlamada Candeğer Oğuz da bugün 20.00'de mücadeleye başlayacak. 

Genç yüzler 

Umut oldular 
ATİNA'DA kazanılan madalyaların herbiri çok değerli ancak ikisi var ki Türkiye'ye gelecek için umut aşılıyor. Boksta iki olimpiyattır hasretle beklediğimiz madalyayı garantileyen 17 yaşındaki Atagün Yalçınkaya ve halterde Naim ile Halil'den sonra erkeklerdeki ilk altına ulaşan 19 yaşındaki Taner Sağır, Türkiye'nin başarılı "genç yüzleri" oldular. 

Hedefleri aynı 
TANER Sağır, 77 kilodaki 9 Olimpiyat ve Dünya rekoruyla da parmak ısırttı. Atagün ise Olimpiyat tarihimizin "en genç" madalyalısı oldu. İki yıldızın hedefi aynı, en az iki olimpiyatta daha kürsüye çıkmak. Arkadaş tavsiyesiyle boksa başlayan Atagün'ün başarısı memleketi Gesi'yi ayağa kaldırdı. Belediye Başkanı, altın alırsa ismini bir caddeye vereceğini açıkladı. 

Apak umudu 

Annus'ta şüphe 
ERKEKLER çekiç atmada dün sürpriz bir gelişme yaşandı, WADA Uluslararası Anti Doping Ajansı , şampiyon Adrian Annus'un yeniden doping kontrolüne girmesini kararlaştırdı. WADA, Atina'da kontrol için çağrıda bulunduğu Annus'un karayoluyla ülkesine gittiğini öğrenince, bu kez Macaristan Olimpiyat Komitesi'ne bir yazı göndererek, bu sporcunun ülkesinde kontrolün yapılmasını istedi. 

Bronz alabilir 
WADA'NIN, testislerine başkasının idrarını sakladığı ortaya çıkan ve olimpiyat altını elinden alınan Macar diskçi Robert Fazekas'la aynı antrenöre sahip olan Annus'tan şüphelendiği bildirildi. Macaristan Olimpiyat Komitesi pazar gecesine kadar doping numunelerine almazsa, Annus'un olimpiyat altını iptal edilecek. Böylece, yarışmayı dördüncü sırada bitiren Eşref Apak da bronz kazanacak. 

İçingir 11. oldu 

MİSTRALDE ülkemizi temsil eden Ertuğrul İçingir, dün yapılan 11. ve son yarışta 13. olarak, olimpiyatı genel klasmanda 11. sırada tamamladı. En iyi derecesini yedinci yarışta üçüncü olarak elde eden İçingir, 140 toplam puanla 34 yarışmacı arasında 11.'liği almayı başardı. Mistralde İsraili Fridman şampiyonu oldu. Atletizmde ise Selahattin Çobanoğlu, 800 metrede 1.47.83'lük derecesiyle serisinde 6. oldu ve elendi. 

ATİNA'DA DÜN 
ATLETİZM 
BAYANLAR 200 metrede Jamaikalı Veronica Campbell 22.05'lik derecesiyle, ABD'li Allyson Felix ve vatandaşı Debbie Ferguson'un önünde sürpriz bir şampiyonluk elde etti. Bayanlar 400 metre engellide ise ev sahibi Yunanistan'dan Fani Halkia 52.82'lik derecesiyle altın madalyanın sahibi oldu. Bayanlar çekiç atmada Rusya'dan Olga Kuzenkova 75.02 metrelik derecesiyle Omipiyat rekoru kırdı, altın madalyaya ulaştı. 

BİSİKLET 
BAYANLAR puanlı yarışta Rus Olga Slyusareva 20 puan alarak altın madalya kazandı. Avustralya madison yarışında, Avustralyalı Ryan Bayley ise keirin yarışında altın kazandı. 

BİNİCİLİK 
BİREYSEL dresaj at terbiyesi müsabakalarında altını Hollandalı Anky van Grunsven, Salinero isimli atıyla 79.278 puan alarak kazandı. 

TRİATLON 
BAYANLAR triatlonda Avusturyalı Kate Allen 1500 metre yüzme yarışında 20.38, 40 kilometre bisiklette 1.09.52, 10 kilometre koşuda 34.13 ve toplamda 2.04.43.45'lik derecesiyle şampiyonluğu elde etti. 

HALTER 
ERKEKLER artı 105 kiloda altın madalya, koparmada 263 kiloyla kendisine ait Dünya rekorunu 263.5 kiloya ulaşarak geliştirirken, İranlı Hüseyin Rızazade'nin oldu. 

PLAJ VOLEYBOLU 
ERKEKLERDE Brezilyalı Ricardo - Emanuel ikilisi finalde İspanyol Bosman - Herrera çiftini 2 - 0 yenerek altın aldı. 


</TEXT>
</DOC>
