<DOC>
<DOCNO> 253913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sontur02.html </URL>
<DATE> 2004/07/08/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
Freni kilitlenen otomobil banka şubesine girdi 
</HEADLINE>
<TEXT>

     İzmir'in Karşıyaka ilçesinde sabaha karşı meydana gelen kazada, freni kilitlenen otomobil banka şubesine girdi. 
     A.A muhabirinin edindiği bilgiye göre, saat 05.00 sıralarında meydana gelen olayda, Karşıyaka Bostanlı'daki evine giden Mehmet Şaban Bayraktar 24 , Yalı Caddesi'nden 1738. sokağa dönüş yapmak isterken, aracının frenin kilitlenmesi üzerine virajı alamayarak Citibank Karşıyaka Şubesi'nin vitrinine çarptı. 
     Kazayı şans eseri yaralanmadan atlatan Bayraktar, yapılan kontrolde 48 promil alkollü çıktı. 
     
     ÜÇ KİŞİ BIÇAKLANDI 

     İzmir'in Konak ve Bucak ilçelerinde meydana gelen olaylarda, 3 kişi bıçaklandı. 
     Eşrefpaşa semtinde meydana gelen olayda, Hasan Arıcı 42 Soyadı belirlenemeyen ''Kartal'' adında bir kişiyle tartıştı. Tartışmanın kavgaya dönüşmesi sonucu Arıcı, sol karın boşluğundan bıçaklanırken, zanlı olay yerinden kaçtı. 
     Yakınları tarafından Bozyaka SSK Hastanesi'ne kaldırılan Hasan Arıcı'nın hayati tehlikesinin bulunduğu öğrenildi. 
     Yine Konak ilçesinde meydana gelen bir olayda, 1 kişi yüzünden bıçaklandı. 
     Edinilen bilgilere göre, İkiçeşmelik Caddesi'nde meydana gelen olayda, İbrahim Turan 44 , tanımadığı bir kişi tarafından yüzünden bıçaklandı. Yeşilyurt Atatürk Eğitim ve Araştırma Hastanesi'ne kaldırılan Turan'ın tedavisinin sürdüğü bildirildi. 
     Buca ilçesinde meydana gelen bir başka olayda ise 1 kişi göğsünden ve sol ayağından bıçaklanarak yaralandı. 
     Buca Köprüsü altında meydana gelen olayda Necip Görgülü 26 , kimliği bilinmeyen bir kişi tarafından göğsünden ve sol ayağından bıçaklandı. Zanlı, olaydan sonra kaçtı. 
     Yeşilyurt Atatürk Eğitim ve Araştırma Hastanesi'ne kaldırılan Necip Görgülü'nün tedavisi sürüyor. 
     Olaylarla ilgili soruşturmaların sürdürüldüğü kaydedildi. 
     
</TEXT>
</DOC>
