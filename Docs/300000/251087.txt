<DOC>
<DOCNO> 251087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/26/son/sonsiy04.html </URL>
<DATE> 2004/06/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Baykal'dan CHP'li belediyelere 'varoş' hatırlatması 
</HEADLINE>
<TEXT>

     CHP Genel Başkanı Deniz Baykal, yeni seçilen partili belediye başkanlarına işsizliğin artmaya başladığı uyarısında bulundu ve kentlerin artık kaldıramayacakları kontrolsüz kırsal göç dalgalarıyla boğulmasına karşı önlem alınmasını istedi. Baykal, belediye başkanlarına varoşlarda yepyeni açılımlara gitmelerini, sosyal yardımları yaygınlaştırmalarını öğütledi. 
     CHP, kendisini sıkıntıya sokan tartışmaların yaşandığı yerel seçimlerin ardından, yeni seçilen belediye başkanlarıyla meclis üyelerine ilk aşamada rehber olacak bilgilerin yer aldığı "Belediye Yönetimi için Anımsatmalar" adını taşıyan bir kitap hazırlattı. CHP Yerel Yönetimler Birimi'nce hazırlanan kitabın önsözünde Baykal, Türkiye'nin son on yıllık süreçte üç ekonomik kriz yaşadığını, uzun süreli istikrar programlarının kıskacına girdiğini vurguladı. Bu süreçte, zaten bozuk olan gelir dağılımının daha da bozulduğunu belirten Baykal, "Daha önce tanışmadığımız bir yeni olumsuzluk da ortaya çıkmıştır 
     Ekonomik büyüme varken, işsizlik artmaya devam etmektedir" dedi. 
     
     YENİ GÖÇLER YOKSUL SEMTLER OLUŞTURUYOR 
     Mevcut demografik ve ekonomik trendin sürmesi durumunda ve önlem alınmazsa işsizlik baskısının büyüyeceğine işaret eden Baykal, "Aileler, büyük bölümü bakımından düşük gelir düzeylerinde yaşamakta, büyüyen hatta eğitim gören çocuklarına iş bulamamakta, bazen çalışan aile fertlerinin işlerini kaybetmesiyle sarsılmaktadır" dedi. 
     Yeni kırsal göç dalgalarının yeni yoksulluk semtleri yarattığını, toplumsal yapının çözülme sürecine girdiğini vurgulayan Baykal, şöyle dedi 
     "İşte sosyal belediyecilik böyle bir ortamda kendisini dayatmaktadır. İnsanlarımızı, gençlerimizi görünür gelecekte ciddi bir tehlike olarak duran bir genel toplumsal çözülmeden sakınmalıyız. Bunun için öncelikle merkezi yönetimin özel önlemler geliştirmesine ihtiyaç vardır. 
     Bunların başında, kentlerin artık kaldıramayacakları kontrolsüz kırsal göç dalgalarıyla boğulmasını önlemek vardır. Bunun başarılması için, Dünya Bankası ve IMF'den bağımsız tarımsal destek politikalarının ve kırsal sanayi projelerinin harekete geçerilmesine ihtiyaç vardır." 
     
     "YEPYENİ AÇILIMLAR YAPALIM" 
     CHP'li belediyelerin, "yerel iktidar odakları" olarak, yeni bir siyaset ve hizmet anlayışına girme ihtiyacı olduğunu vurgulayan Baykal, CHP'nin yerel yönetim anlayışının ekonomik ve sosyal tabana oturması gerektiğini kaydetti. Baykal, "Sosyal belediyecilik anlayışımızı en iyi biçimde uygulamaya yansıtarak iddiamızı kanıtlamalıyız. 
     Büyük kentlerin varoşlarında yepyeni açılımlar yapmalıyız" dedi. 
     Belediyelerin yürüttüğü sosyal yardım programlarına da değinen Baykal, şöyle dedi 
     "Ancak, sosyal yardım programları sosyal hak kavramının içini tamamen boşaltmamalı, onun yerine geçmemelidir. Sosyal yardımlar kuşkusuz yaygınlaştırılmalıdır ancak bunların giderek düzenli ve yasal hak düzlemine çekilmesi mücadelesi de yapılmamalıdır. Sosyal demokrat belediyeciliği cemaatçi belediyecilikten ayıran temel noktalardan biri de budur." 
     
     "GENEL MERKEZ YANINIZDA" 
     CHP genel merkezinin her zaman yerel yöneticilerin yanında olacağının altını çizen Baykal, CHP'nin yerel yönetim anlayışında, hizmet artışına imkan verecek yeterli kaynak üretiminin de bulunduğunu kaydetti. Baykal, "Yeni kaynaklar üretimi vergi verenlere yeni yerel kaynaklar yaratılacaktır. Uluslararası ilişkilerin geliştirilmesiyle uluslararası fonlardan daha iyi yararlanılması sağlanacaktır" dedi. 
     
</TEXT>
</DOC>
