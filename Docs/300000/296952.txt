<DOC>
<DOCNO> 296952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/12/spor/spo04.html </URL>
<DATE> 2004/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon 1000'i aştı 0-4 
</HEADLINE>
<TEXT>


Samsunspor karşısında coşan Bordo-Mavililer'i yine Fatih - Gökdeniz sırtladı. Üç gol atan Kaptan, krallıkta arayı açarken, ikilinin başarılı futbolu Trabzonspor'u maç fazlasıyla ikinciliğe taşıdı 


Lee Yong düşürüldü 
LİG'DE 1000. maçını oynayan Trabzonspor, Samsun deplasmanında coştu. İlk yarı biraz zorlanan Bordo - Mavililer, 42. dakikada Fatih Tekke ile devreyi 1-0 önde tamamladı. İkinci yarıya yine hızlı başlayan Trabzon, 50'de yine Fatih ile ikinci golü buldu. 70. dakikada kaptanına eşlik eden Gökdeniz, skoru 3-0'a taşıdı. 80'de Bordo - Mavililer, Kerem'in Lee Yong'u düşürmesiyle penaltı kazandı. Topun başına yine Fatih Tekke geçti, kendisinin üçüncü, takımının dördüncü golünü kaydedip, maçın skorunu belirledi. 

'Biz de varız' 

ZİYA Doğan'ın istifasının ardından göreve gelen ve ikinci maçından da galibiyetle ayrılan Trabzonspor Teknik Direktörü İhsan Derelioğlu, üç puandan dolayı futbolcularını kutladı. Samsunspor deplasmanının kendileri için zor olduğunu, ancak kolay bir galibiyet aldıklarını ifade eden Derelioğlu, "Şampiyonluk yarışında biz de varız. Aynı zamanda da güven tazeledik" dedi. 

'Teslim olduk' 

SAMSUNSPOR Teknik Direktörü Ertuğrul Sağlam, ilk golün ardından teslim olduklarını söyledi. Golle birlikte futbolcuların motivasyonlarını kaybettiklerini vurgulayan Sağlam, "Motivasyonumuzu ve oyunun kontrolünü yitirdik. Oyunu riske ettik, ancak rakibimizin hızlı oyuncuları var. İstemediğimiz bir sonuç oldu. Diyarbakır'ı yenmek istiyoruz" diye konuştu. 



</TEXT>
</DOC>
