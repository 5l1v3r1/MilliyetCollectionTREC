<DOC>
<DOCNO> 279030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yazar/oztrak.html </URL>
<DATE> 2004/10/11/ </DATE>
<TIME>  </TIME>
<AUTHOR> Faik ÖZTRAK  </AUTHOR>
<HEADLINE>
Kamu İhale Kanunu Avrupa'dan eksi aldı 
</HEADLINE>
<TEXT>

2002 başında çıkarılan Kamu İhale Kanunu'nda bu yılın nisan ayında yapılan değişiklikler, Avrupa Birliği İlerleme Raporu'nda net bir dille eleştirildi 

AB Komisyonu tarafından açıklanan tavsiye raporunda ekonomiyle ilgili değerlendirmeler daha çok raporun ekinde yer alıyor. Bu ek, tavsiye raporuna esas teşkil eden 2004 İlerleme Raporu'nun sonuç bölümünden oluşuyor. Raporda Türk ekonomisinde istikrar ve öngörülebilirlik bakımından 2001 krizinden bu yana önemli ilerlemeler kaydedildiğinin altı çiziliyor. Bu durum Birliğe üye olmanın birinci şartı olan işleyen bir piyasa ekonomisinin varlığı konusunda önemli bir adım olarak algılanıyor. Üye olabilmenin ikinci şartı olan ve bir ülkenin AB pazarındaki rekabet koşullarına ve piyasa güçlerine uyum sağlama yeteneği konusunda ise Türkiye'nin istikrar politikalarını sürdürmesi ve yapısal reformlar konusunda yeni ve kararlı adımlar atmasının altı çiziliyor. Bu son bölüm aslında Türkiye'nin ekonomik alanda AB müktesebatına uyumu anlamına geliyor. Bu konuda Komisyon, Türkiye'nin ilerlemeler kaydettiğini ancak henüz işin başında olduğu değerlendirmesini yapıyor. 

Saydamlığın sağlanması 
29 bölüm altında incelenen müktesebata uyum konusu Türkiye'nin eğer AB'ye katılmak istiyorsa ekonomide tabi olacağı oyun kurallarından oluşuyor. 2004 İlerleme Raporu'nun üçte ikisi ekonomi ve ekonomik müktesebata uyum konusuna ayrılmış. Bu aslında önümüzdeki dönemde AB ile müzakerelerde ekonomi konusunun ağırlığının ve süreç ilerledikçe Türkiye'nin ekonomik yaşamında ortaya çıkacak köklü değişikliklerin önemli bir göstergesi. 
Müktesebata uyum konusunda yapılacak müzakereler ve atılacak adımlar uzun bir dönemde gerçekleşecek. Hem içeride hem de dışarıda çıkar gruplarının büyük mücadelesini burada izleyeceğiz. Bu süreçte sektörleri yıkmadan, güçlendirerek uyumlu hale getirmek çok önemli. Bu nedenle ekonominin kendine özgü şartlarını dikkate alan ve değişim için uygun geçiş dönemlerini tanımlayan müzakereler ve buna bağlı yapısal reformlar Türkiye'nin fert başına gelirinin AB ortalamasını ne kadar hızla yakalayacağının belirleyicisi olacak. Ancak ekonomide yapılması gereken bazı değişiklikler var ki sadece AB müktesebatı değil, aynı zamanda uluslararası norm haline de gelmiş. Bunları yapmakta geciktikçe olgun ekonomiler arasında yer alamıyorsunuz. Saydamlığın sağlanması ve siyasetin ekonominin günlük işleyişine müdahalesinin önlenmesi bunların başında geliyor. İlerleme Raporu'nun malların serbest dolaşımına ilişkin bölümünü okuyunca bu alanda da, boyutları zina konusundaki kadar olamasa da, kendi kalemize gol attığımız anlaşılıyor. 

Bağımsız kurullar konusu 
Raporun 80. sayfasında Kamu İhale Kanunu'nda bu yılın nisan ayında yapılan değişiklikler değerlendirilmiş. Hatırlanacaktır, 2002 başında çıkarılan bu yasa uluslararası alanda Türkiye'nin saydamlık ve politik müdahaleyi önleme konusundaki kararlılığının en önemli göstergelerinden biri olarak algılanmıştı. Mevcut hükümet tarafından yapılan son değişikliklerin ise saydam olmayan ve ayrımcı bir yaklaşım içeren önemli bir geri adım olduğunun altı çiziliyor ve bu durumun vakit geçirilmeden düzeltilmesi isteniyor. Aslında bunun AB tarafından belirlenmesi saydamlık konusunda toplumsal tepkimizin ne kadar zayıf olduğunun bir göstergesi. Bizlerden vergiyle alınan paraların nasıl harcandığını takip etmemize imkan veren düzenlemeler konusunda atılan geri adımları görmezden geliyoruz. 
Raporun 84. sayfasında ise bağımsız kurullarla ilgili çıkarılması düşünülen çerçeve yasanın başta BDDK olmak üzere kurullara politik müdahaleyi artırmasından duyulan endişe yer alıyor. Bari bu defa gerekli toplumsal tepkiyi gösterelim de eloğlunun, bırakın AB'yi, evrensel kabul görmüş normlara dayanarak bizi eleştirmesine ve dayatmasına imkan vermeyelim. AB üyesi olmak ekonomide saydamlığı artırmayı ve siyasi müdahaleyi azaltmayı gerektiriyor. Bu, vatandaşların hükümetleri daha iyi denetleyebilmesi için bir hak. 
Ama vatandaşların da haklarına sahip çıkması ve bunu talep etmesi gerekiyor. Bu aynı zamanda küresel anlamda çağdaş bir toplum olmanın da ön şartı. Bu alanlarda geri adım atılırsa AB de ekonomideki değişim konusunda samimiyetimizi sorgulamaya başlayacaktır. Bu ise, müzakerelerde elimizi zayıflatmaktan ve dayatmalara yol açmaktan başka bir işe yaramayacaktır. 



</TEXT>
</DOC>
