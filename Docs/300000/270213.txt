<DOC>
<DOCNO> 270213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas19.html </URL>
<DATE> 2004/09/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yaş günü partisinde sivil polislere uyuşturu vermeye kalkışınca... 
</HEADLINE>
<TEXT>

     Almanya'nın kuzeyindeki Eschwege kentinde bir genç, davetsiz katıldığı bir yaş günü partisinde sivil giyimli polislere uyuşturucu vermeye kalkışınca yakayı ele verdi. 
     Polisin verdiği bilgiye göre, 17 yaşındaki genç ve iki arkadaşı bilmeden bir polisin yaş günü partisine davetsiz katıldı. 
     Genç, bir spor kulübünde geçen cuma düzenlenen partiye katılan sivil giyimli polislere daha sert bir şey içmek isteyip istemediklerini sorarak, hintkeneviri ikram etti. 
     Bunun üzerine partiye katılan polislerden ikisi, genci ve iki arkadaşını kulüpten dışarı çıkararak haklarını okudu. 
     Bir polis sözcüsü de, polislerin de özel hayatları olduğunu hatırlatarak, ''Zavallı genç, o gece yanlış müşterilere çattı'' dedi. 
     
</TEXT>
</DOC>
