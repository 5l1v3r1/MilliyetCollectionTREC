<DOC>
<DOCNO> 292061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy19.html </URL>
<DATE> 2004/11/25/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Saadet Partisi'ne ihtar istemi... 
</HEADLINE>
<TEXT>

     Yargıtay Cumhuriyet Başsavcılığı, Necmettin Erbakan'ın genel başkanlıktan ayrılmasından sonra genel başkan seçmek için 45 günlük süre içinde olağanüstü genel kongreyi toplamadığı gerekçesiyle Saadet Partisi'ne ihtar verilmesi istemiyle Anayasa Mahkemesi'ne başvurdu. 
     Necmettin Erbakan, kamuoyunda ''Kayıp Trilyon'' olarak bilinen davada aldığı hapis cezasının ardından Siyasi Partiler Yasası'na göre, genel başkan seçilme yeterliğini kaybettiği için bu görevinden ayrılmıştı. 
     Bunun üzerine, Yargıtay Cumhuriyet Başsavcılığı, Saadet Partisi'nden, Genel Başkanı belirlemek üzere Siyasi Partiler Yasası'na göre 45 gün içinde olağanüstü kongresini toplamasını istemişti. 
     Saadet Partisi, Yargıtay Cumhuriyet Başsavcılığı'na, kongresini 21 Kasım 2004'te yapacağına ilişkin yazı göndermişti. Ancak, parti 19 Kasım'da Yargıtay Cumhuriyet Başsavcılığı'na ikinci bir yazı göndererek, olağanüstü kongresini yapamayacağını bildirmişti. 
     AA muhabirinin aldığı bilgiye göre, bu son yazı üzerine, Yargıtay Cumhuriyet Başsavcılığı, Saadet Partisi'ne ihtar verilmesi istemiyle dün Anayasa Mahkemesi'ne başvurdu. 
     Başvuruda, Saadet Partisi'nin 45 günlük sürede olağanüstü genel kongresini yapmadığı, bunun, Siyasi Partiler Yasası'na aykırı olduğuna işaret edildi. Başvuruda, bu aykırılığın giderilmesi için Saadet Partisi'ne ihtar verilmesi istendi. 
     Anayasa Mahkemesi, Saadet Partisi'ne ihtar verirse, partiye ihtarın gereğini yerine getirmesi için 6 ay süre tanıyacak. 
     Bu süre içerisinde ihtarın gereği yerine getirilmezse parti yöneticileri hakkında Siyasi Partiler Yasası'nın 111. maddesine göre Ankara Cumhuriyet Başsavcılığı'na suç duyurusunda bulunulabilecek. 
     Söz konusu madde, 3 aydan 6 aya kadar hapis cezası öngörüyor. 
     
</TEXT>
</DOC>
