<DOC>
<DOCNO> 290238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur25.html </URL>
<DATE> 2004/11/19/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Maden ocağında mahsur kalan işçinin cesedi çıkartıldı... 
</HEADLINE>
<TEXT>

     Bolu'nun Mengen İlçesi'nde meydana gelen göçükte mahsur kalan işçinin cesedi çıkartıldı. 
     AA muhabirinin aldığı bilgiye göre, Mengen İlçesi'ne bağlı Gökçesu Beldesi'nde dün gece saat 03.00 sıralarında özel sektöre ait bir taşkömürü ocağında göçük meydana geldi. 
     Göçük esnasında madende çalışan işçilerden Sedat Gedik ve Arif Güney kaçarak kurtuldu. Madende mahsur kalan Coşkun Karaküçük'ün sağ kurtarılması için 10 saat aralıksız çalışan kurtarma ekipleri, işçinin cesedini çıkardılar. 
     Olayda yaşamını yitiren madenci Coşkun Karaküçük'ün 39 cesedi, otopsi yapılmak üzere Mengen Savcısı tarafından Mengen Devlet Hastanesi'ne gönderildi. 
     Yaşamını yitiren madencinin dayısı Şakir Özbek, Karaküçük'ün 5 yıldır madende çalıştığını belirterek, ''Yeğenimin 5 çocuğu vardı ve yıllardır evine ekmek parası götürmek için çalıştığı maden ocağının arkasındaki barakalarda kalıyordu'' dedi. 
     Yetkililer, göçüğün, işçilerin tünelde tahtalarla güçlendirme çalışması yaptıkları sırada meydana geldiğini belirterek, soruşturmanın devam ettiğini kaydettiler. 
     
</TEXT>
</DOC>
