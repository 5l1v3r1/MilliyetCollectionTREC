<DOC>
<DOCNO> 289309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur12.html </URL>
<DATE> 2004/11/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Misafiri bırakma tartışması kanlı bitti, Bayram'da kardeş katili oldu 
</HEADLINE>
<TEXT>

     Ahmet BAYRAK MUĞLA, DHA 

MUĞLA'nın Yatağan ilçesi'nde evlerine bayram ziyaretine gelen misafiri kimin bırakacağı konusunda tartışan üç kardeş arasında çıkan bıçaklı kavgada Ali Kip, kardeş katili oldu. Kardeşi Durmuş Kip'i öldüren, diğer kardeşi Ceylan Kip'i yaralayan Ali Kip cinayetten üç saat sonra aradığı eşi tarafından telefonda ikna edilince polise teslim oldu. 
     Olay, önceki gün saat 22.00 sıralarında, Dere Mahallesi 5 numaralı evde meydana geldi. Aynı apartmanda oturan, pazarcılıkla geçimini sağlayan Ali Kip 26 , Durmuş Kip 24 ve Ceylan Kip 22 kardeşler bayram ziyaretine gelen akrabalarını ağırladı. 
     Akrabalar evlerine dönmek isteyince Ali Kip 48 LC 414 plakalı otomobili ile evlerine bırakacağını söyledi. Ancak, Ali Kip'in alkollü olduğunu öne süren kardeşleri karşı çıktı. Misafiri evine kimin bırakacağı yolunda kardeşler arasında başlayan tartışma kavgaya dönüştü. 
     Koşarak girdiği mutfaktan elinde bıçakla çıkan Ali Kip, kardeşlerine saldırdı. Kavgada kardeşlerini göğüslerinden bıçaklayan Ali Kip kaçtı. Kardeşlerden Durmuş Kip olay yerinde hayatını kaybetti. Ağır yaralan Ceylan Kip ise ambulansla kaldırıldığı Muğla Devlet Hastanesi'nde tedavi altına alındı. Hastanede ifadesi alınan Ceylan Kip, "Akrabaları eve bırakma konusunda tartıştık. Alkollüydük. Bıçak kalbimin bir santim soluna isabet etmiş. Allah beni iki çocuğuma bağışladı'' dedi. 
     Polis kaçan Ali Kip'in yakalanması için çalışma başlattı. Olayla ilgili olarak, üç çocuğu ile birlikte karakolda bulunan eşi Hatice Kip'i cep telefonundan arayan Ali Kip, Yatağan Belediye Parkı yanındaki ankesörlü telefondan aradığını söyledi. 
     Hatice Kip, polise teslim olması için eşini telefonda ikna etti. Kardeşinin birini öldürüp diğerini yaralayan Ali Kip, olaydan üç saat sonra suç aleti ekmek bıçağı ile Yatağan İlçe Emniyet Müdürlüğü'ne gelerek teslim oldu. Hatice Kip, polis karakolunda baygınlık geçirdi. Kardeşini öldüren Ali Kip, "Bir anlık öfkemin kurbanı oldum. Dağ gibi kardeşimi vurdum. Çok pişmanım'' dedi. 
     
</TEXT>
</DOC>
