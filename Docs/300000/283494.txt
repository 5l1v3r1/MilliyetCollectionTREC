<DOC>
<DOCNO> 283494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonspo14.html </URL>
<DATE> 2004/10/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Fiorentina'da teknik direktör adayları arasında Fatih Terim de var... 
</HEADLINE>
<TEXT>

     Fatih Terim, uzun bir aradan sonra İtalya'da tekrar futbol gündeminde. 
     ACF Fiorentina ile teknik direktör Emiliano Mondonico arasında iplerin kopmasının ardından, mor-menekşeleri çalıştırması muhtemel adaylar arasında Terim'in adı da ön planda. Türk teknik adamın Floransa'da sevildiğini belirten İtalyan basınına göre çetrefilli olan tek mesele, Terim'in sözleşme ve maaş bağlamında nasıl ikna edileceği. 
     La Gazzetta dello Sport, ''Mor-menekşelerin düşü yine Prandelli'' diye başlık attı. Habere göre ACF Fiorentina Başkanı Diego della Valle'nin gönlündeki ilk isim, sezon başında rahatsız olan eşine refakat amacıyla AS Roma'daki teknik direktörlük görevini bırakmış olan 47 yaşındaki Cesare Prandelli. 
     La Gazzetta, Prandelli'nin eşinin halen ağır hasta olduğuna işaret ederek, ''Della Valle onu arayarak, part-time da olsa çalışmaya başlamasını önerecek'' diye yazdı. 
     
     ''TERİM, FLORANSA'DA HEYECANI ATEŞLEYEBİLECEK BİR ADAY'' 

     La Gazzetta, Della Valle'nin alternatiflerini ise Roberto Donadoni, Alberto Malesani, Gianluca Vialli ve Fatih Terim olarak sıraladı. 
     2001-2002 sezonunda mor-menekşeleri çalıştırmış olan Terim'in geri dönüş ihtimali ise şu sözlerle değerlendirildi 
     ''Hemen aktüel hale gelen bir isimse Fatih Terim. Floransa'da heyecanı ateşleyebilecek ve önemli hedefler yakalamayı düşletebilecek bir aday. Dün bu çerçevede ilk temas sağlandı. Ancak Türk teknik adamın getirilmesi kolay sağlanabilecek bir çözüm gibi görünmüyor. Terim, doğal olarak, sadece altı aylık bir sözleşmeye yanaşmayacaktır. Hiç kuşkusuz, daha uzun bir sözleşme ve de kulübün kasası açısından külfetli bir maaş isteyecektir. Çok sayıda Avrupalı kulüp bir süredir onun peşinde. İmparator, onların tümüne Fiorentina'ya oranla ikinci plana atabilir. Ama bunu, bir sürü parayı gözden çıkarma pahasına da yapmaz.'' 
     
     ''TERİM, TARAFTARIN SEVDİĞİ, BASININ BEĞENDİĞİ BİR İSİM'' 

     Tuttosport gazetesi de ''Adaylar arasında Malesani ve Terim de var'' dedi. 
     Haberde, mor-menekşelerin, Prandelli, Dino Zoff, Malesani veya Terim'in kapısını çalabilecekleri ileri sürülerek, şu satırlara yer verildi 
     ''Eski antrenörler arasında, Milan yolculuğuna Floransa'dan başlamış Fatih Terim'in ismi de ön plana çıkıyor. Taraftarın sevdiği, basının beğendiği Türk teknik adam, İtalyan usulü listedeki egzotik isim konumunda. Rivayete göre, Galatasaray macerasının bitiminde, 'Nerede olduğunu belirtemem, ama Kasım'da yeni bir takımım olacak' demiş.'' Corriere dello Sport gazetesi ise ACF Fiorentina'yı çalıştırması muhtemel üç ismi ''Malesani, Eriksson ve Prandelli'' olarak sıraladı. Haberde, ''başka adaylar da var'' denilmekle birlikte Terim'in isminin açıkça anılmaması da dikkati çekti. 
     Bu arada, teknik direktör arayışındaki ACF Fiorentina'nın İtalya Birinci Futbol Ligi Serie A sekizinci hafta maçı için yarın Reggio Calabria deplasmanında Reggina ile karşılaşması gerekiyor. Reggina maçında teknik direktörlük görevinin kaleci antrenörü Sergio Buso tarafından üstlenileceği belirtildi. 
     Hafta sonunda mor-menekşelerin Udinese ile 2-2 berabere kalmasının ardından, teknik direktör Mondonico, basın ve taraftarın baskısından şikayet ederek, kulüple yollarını ayırma zamanının geldiğini açıklamıştı. Mondonico, istifasını sunmasa da ACF Fiorentina Kulübü, teknik direktörle iplerin koptuğunu resmen açıklamış bulunuyor. 
     ACF Fiorentina, halen 7 puanla Serie A'da sondan yedinci sırada yer alıyor. 

     
</TEXT>
</DOC>
