<DOC>
<DOCNO> 287637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/spor/spo01.html </URL>
<DATE> 2004/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Gerçekçi ve cesur 
</HEADLINE>
<TEXT>


Beşiktaş Teknik Direktörü Bosque, geçiş döneminin ardından istenen düzeye geldiklerini söyledi, "Avrupa'da gücümüzü, ismimizi ve yerimizi biliyoruz. Lig ise uzun maraton. Çok şey değişir" dedi. İspanyol hoca, sadece galibiyet serisinin kesildiğine üzüldüğünü belirtti 

ORHAN YILDIRIM 


'Takıma güveniyorum' 
BEŞİKTAŞ Teknik Direktörü Vicente del Bosque, artık geleceğe daha umutlu bakıyor. Göreve geldiği günden itibaren her zaman temkinli ve gerçekçi bir yaklaşım sergileyen Siyah - Beyazlı ekibin çalıştırıcısı, bir geçiş döneminin ardından bu seviyeye geldiklerini ifade etti. Bu takıma güvendiğini yineleyen İspanyol teknik adam galibiyet serisinin kesintiye uğramasından üzüntü duyduğunu belirtti. 

'Destek, itici güç' 
BOSQUE, yönetimin ve taraftarın verdiği sonsuz desteğin, kendileri için itici güç olduğunu vurguladı. Beşiktaş Teknik Direktörü şöyle devam etti "Lig çok uzun bir maraton. Çok şeyler değişir. Aradaki puan farkının fazla olması, şampiyonluk iddiasından uzaklaştığımız anlamına gelmez. Avrupa'da ise gücümüzü, ismimizi ve yerimizi biliyoruz. Sakin oynayıp yolumuza devam edeceğiz." 

Ali Güneş eş arıyor 

Dergiye konuştu 
BEŞİKTAŞ Kulübü'nün resmi yayın organı, "Beşiktaş Dergisi" Kasım sayısında Siyah - Beyazlı futbolcuların özel hayatlarının kapılarını araladı. Ali Güneş, evlenmek istediğini, ancak aradığı aşkı henüz bulamadığını söyledi. 26 yaşında olduğunu vurgulayan başarılı oyuncu, "Bu mesleği yapınca o insanı bulmak biraz daha zor oluyor. Çünkü gerçekten seni seviyor mu, yoksa ismini mi istiyor gibi sorular aklınıza takılıyor" dedi. 

Türkiye turu istiyor 
SAKATLIĞINDAN dolayı bir süredir takımdan uzak kalan Ronaldo da özel hayatından küçük sırlar verdi. Brezilyalı oyuncu hiçbir zaman kahvaltı yapmadığını belirterek, en büyük tutkusunun internet olduğunu söyledi. Deplasmana gittiği şehirler dışında Türkiye'yi gezmeye fırsat bulamadığını da belirten Ronaldo, futbolu bırakmasının ardından Türkiye turuna çıkmak istediğini belirtti. 

Emre ve Volkan'a iki maç ceza 

Kurul acımadı 
PFDK , Beşiktaş - Fenerbahçe derbisinde, Fenerbahçeli Nobre'ye yaptığı el hareketi nedeniyle Beşiktaşlı Emre'ye Beşiktaş tribünlerine yönelik hareketi sebebiyle de Fenerbahçeli kaleci Volkan'a iki maç oynamama cezası verdi. Volkan Fenerbahçe'nin, Trabzon ve Diyarbakır, Emre ise Beşiktaş'ın Ç.Rize ile Samsun maçlarında oynayamayacak. 

Carew'e ceza çıkmadı 
CENTİLMENLİĞE aykırı hareketten Disiplin Kurulu'na sevk edilen Beşiktaşlı John Carew için ise ceza tayinine yer olmadığı kanaatine varıldı. Ankaraspor maçında rakibine tekme atan Ankaragücülü Yılmaz iki maçla cezalandırılırken Galatasaray'a 10, Beşiktaş'a 7.5 milyar lira para cezası kesildi. 


</TEXT>
</DOC>
