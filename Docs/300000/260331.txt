<DOC>
<DOCNO> 260331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur25.html </URL>
<DATE> 2004/08/03/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Ruhsatlı silah sayısı 2 milyona dayandı 
</HEADLINE>
<TEXT>

     Taşıma ve bulundurma ruhsatlı silah sayısının 2003 sonu itibarıyla 1 milyon 954 bine ulaştığı bildirildi. 
     İçişleri Bakanı Abdülkadir Aksu, CHP Ankara Milletvekili Yakup Kepenek'in bireysel silahlanmaya ilişkin soru önergesini yanıtladı. 
     Aksu, silah ruhsatlarına ilişkin istatistiklerin verilen ruhsat sayılarına göre tutulduğunu, müracaat ve reddedilen bilgilere ilişkin istatistik tutulmadığını bildirdi. 
     Aksu'nun verdiği yanıtta yer alan istatistiklerde ruhsatlandırılan silahlara ilişkin verilerde 1990 öncesi yıllara ilişkin toplam sayılar yer alırken, 1990-2003 döneminde her yıl ne kadar ruhsat verildiği gösterildi. 
     Buna göre, 1990'a kadar yivli av tüfeği dahil bulundurma ve taşıma ruhsatlı toplam silah sayısı 119 bin 542 iken bu rakam 2003 sonunda bir milyon 954 bin 3003'e yükseldi. 
     Ruhsatlandırılan silah sayısı 1990'dan sonraki her yıl artarken, 2000 yılında en yüksek rakama ulaştı. 2002 yılında 403 bin 981 taşıma ruhsatı, 272 bin 144 bulundurma ruhsatı verildi. Taşıma ve bulundurma ruhsatlarının verilişinde 2001-2003 döneminde ise nispeten bir düşme yaşandığı gözlendi. 
     İstatistiklere göre, 2003 sonu itibarıyla vatandaşlara toplam 4 bin 648, çalışan ve emekli kamu görevlilerine de 552 bin 3 olmak üzere toplam 1 milyon 86 bin 651 silah taşıma ruhsatı verildi. Bulundurma amaçlı olarak 867 bin 652 silah ruhsatlandırılırken 19 bin 993 yivli af tüfeği için de ruhsat alındı. 
     
     YARALAMA VE ÖLDÜRMELERDE KULLANILAN SİLAHLAR 
     Yaralama ve öldürme olayı ile ilgili istatistiki bilgilerin 1995 yılında kayda alınmaya başlandığını anımsatan Aksu, 1995-2000 yılları arasında kullanılan istatistiki verilerde olay sayısı ve olayda yaralanan veya hayatını kaybedenlere ilişkin bilgiler bulunurken, bu olaylarda kullanılan silahlara ait ayrıntılı bilgilerin yer almadığını bildirdi. 
     Eldeki bilgilere göre, 1995- 2000 yılları arasında Türkiye genelinde meydana gelen toplam 108 bin 862 olayda l13 bin 761 kişinin yaralandığını, 9 bin 70 kişinin de hayatını kaybettiğini belirten Aksu, 2000 yılından itibaren, olaylarda kullanılan silahların ruhsatlı ve ruhsatsız olarak tasnif edilmeye başlandığını ifade etti. 
     Aksu, 2000-2003 yılları arasında ateşli silahlar ve bıçak ile diğer aletlerin kullanılması suretiyle meydana gelen 94 bin 493 olayda 97 bin 484 kişinin yaralandığını 7 bin 659 kişinin de hayatını kaybettiğini ifade ederek, olaylarda 2 bin 112 ruhsatlı, 7 bin 172 ruhsatsız silah kullanıldığının tespit edildiğini bildirdi. 
     İçişleri Bakanı Abdülkadir Aksu, izinsiz olarak taşınan, bulundurulan ve ülkeye kaçak olarak sokulup, hakkında adli işlem yapılanların dışında Türkiye'de ne kadar ruhsatsız silah olduğu yönünde bir tahminde bulunmanın doğru olmadığını da ifade etti. 
     Kimlerin silah edinebileceğinin 6136 sayılı Ateşli Silahlar ve Bıçaklar ile Diğer Aletler Hakkında Kanunda belirtildiğine işaret eden Aksu, engel hali bulunmayan herkesin bulundurmak maksadıyla silah satın alabileceğini belirtti. İlgili yönetmelikte ise silah ruhsatı verilemeyecek kişilerin engel durumlar belirtildiğini kaydeden Aksu, yönetmelikte belirtilen suçlardan mahkum olanlar ile sıhhi yönden engel hali bulunanlara silah ruhsatı verilmediğini vurguladı. 
     
</TEXT>
</DOC>
