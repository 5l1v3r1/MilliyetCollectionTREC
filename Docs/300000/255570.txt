<DOC>
<DOCNO> 255570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/yasam/ayas.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Sessizlik' dedi canından oldu 
</HEADLINE>
<TEXT>


Yüksek lisans öğrencisi İhsan Fuat Özgen, 'gürültü' yüzünden tartıştığı komşusu İsmail Hakkı Sunat'a tam 8 kurşun yağdırdı 

ERDEM SÜREK, BURAK GEZEN Çanakkale DHA 

İstanbul Devlet Tiyatrosu sanatçısı İsmail Hakkı Sunat 38 , gürültü yüzünden tartıştığı ve bahçesine kurusıkı tabancayla girdiği Yıldız Teknik Üniversitesi yüksek lisans öğrencisi İhsan Fuat Özgen 25 tarafından 8 kurşunla öldürüldü. 
Tatilini Gelibolu'nun Bolayır beldesindeki yazlığında geçiren Sunat, önceki akşam kendisi gibi oyuncu olan eşi Deniz Uğur Sunat ve oğlu Engin Deniz'le 6 yemeğe gitti. Evlerine saat 23.30'da dönen Sunat çifti, bir grup gencin, komşuları Demokratik Halk Partisi kurucularından ve Marmara Üniversitesi İletişim Fakültesi öğretim üyesi Prof. Dr. Mahmut İhsan Özgen'in yazlığı önünde yüksek sesle müzik dinlediğini ve kahkahalar attığını gördü. 

Tam 10 el ateş etti 
Kendi bahçesine çektiği tel örgü nedeniyle daha önce mahkemelik olduğu komşusuyla sürekli sorun yaşayan Sunat, birkaç kez uyardığı gençlerin uyarılarını dikkate almadığını görünce yanlarına gitti. Sunat, "Gece yarısı oldu. Yatacağız. Lütfen dağılın" dediği İhsan Fuat Özgen'den "Ne zaman gideceğimizi sana mı soracağız" karşılığını aldı. 
Bunun üzerine evine giderek kurusıkı tabancasını alan Sunat, gençleri korkutmak için döndü. Ancak tartışma sırasında komşusunun bahçe kapısından içeri girdi. Bunun üzerine evinde bulundurduğu ruhsatlı tabancasını alan Özgen de kapıya çıkarak ateş etmeye başladı. Özgen, ilk kurşunla başından vurularak yere yığılan Sunat'a 9 el daha ateş etti. Sunat isabet eden sekiz kurşunla olay yerinde yaşamını yitirdi. 

Kanında alkol çıkmadı 
Gözaltına alınan Özgen alkolsüz çıkarken, Sunat'ın kurusıkı tabancasını kullanmadığı tespit edildi. Eşinin gençleri uyarırken kendisinden eve girmesini istediği Deniz Uğur Sunat ise, şunları söyledi "Bulaşık yıkıyordum. Bu sırada eşim eve döndü. Kurusıkı tabancayı aldığını gördüm. Kısa süre sonra silah sesleri duydum. Düşündüm ki, eşim gençleri korkutmak için silah atıyor. Sonra acı olaydan haberdar oldum." 
Olayı duyar duymaz evine gelen Prof. Dr. Mahmut İhsan Özgen ise, "Oğlum olmasaydı, Sunat 6 kişiyi öldürecekti" dedi. 

Hülya Avşar'ın rol arkadaşı 

İsmail Hakkı Sunat, 'Gamsızlar', 'Mert Ali', 'Benimle Evlenir misin ', 'Zümrüt' adlı film ve televizyon dizilerinde oynamıştı. Sunat'ın Hülya Avşar'la kamera karşısına geçtiği 'Zümrüt' dizisinde eşi de rol almıştı. 'Ayaktakımı Arasında' oyunundaki 'Hırsız Vasili' rolüyle de 2003 Afife Jale Ödülleri'nde 'En İyi Yardımcı Erkek Oyuncu' seçilmişti. 



</TEXT>
</DOC>
