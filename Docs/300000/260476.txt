<DOC>
<DOCNO> 260476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sondun32.html </URL>
<DATE> 2004/08/04/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
İtalya'da gizli aşk Belediye başkanı hamile kaldı... 
</HEADLINE>
<TEXT>

     İtalya'nın güneyindeki Cosenza'nın 38 yaşındaki sarışın ve güzel Belediye Başkanı Eva Catizone'nin, evli ve iki çocuk babası siyaset adamı Nicola Adamo'dan hamile kaldığı ortaya çıktı. 
     Gizli aşkın en dikkat çekici yönü, tüm ayrıntıların dedikodular sonucunda değil, aşk öyküsünün iki kahramanının basına verdiği demeçlerle açıklığa kavuşması oldu. 
     Evli olmayan ve yalnız yaşayan sosyalist kadın Belediye Başkanı Catizone, üç gün önce bir yerel gazeteye verdiği demeçte, hamile olduğunu, ancak kimden hamile kaldığını açıklamayacağını söyledi. 
     Aradan 48 saat geçtikten sonra, bu kez bir başka gazeteye verilen demeç, çocuğun babasının Solun Demokratları Partisi'nin SDP Calabria'daki Genel Sekreteri, evli ve iki çocuk babası Nicola Adamo olduğunu ortaya koydu. 
     Catizione, ''Quotidiano della Calabria'' gazetesine verdiği demeçte, hamile olduğunu itiraf ederek, ''Bir çocuk bekliyorum. Ama babasının kimliğini söylemeyeceğim. Çocuğa kendi soyadımı vereceğim. Hakkımda pek çok dedikodu çıkarılacağını biliyorum. Tüm bunları hesapladım. Ama vicdanen rahat ve de mutluyum'' dedi. 
     Bu açıklamaların ardından Nicola Adamo ise ''La Gazzetta del Sud'' adlı günlük gazeteye yaptığı açıklamada, ''Cozenza Belediye Başkanı Catizone ile bir ilişkim olmuştu. Bahsettiği çocuğun babası benim'' diye konuştu. 
     Biri sosyalist, diğeri sol demokrat iki siyasi arasında yaşanan gizli aşk, bugünkü İtalyan gazetelerinde birinci sayfadan duyuruldu. Gazeteler, gizli aşka ilişkin itirafların kamuoyu önünde basın aracılığıyla yapılmasının ilginçliğini vurguladı. 
     İtalya'nın, ABD gibi ülkelerden farklı olarak yasak aşkları bir skandal olarak nitelememe alışkanlığını sürdürdüğü, bu son olayla bir kez daha teyit edildi. 
     
</TEXT>
</DOC>
