<DOC>
<DOCNO> 276583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sontur16.html </URL>
<DATE> 2004/10/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Doğuluyum' diyen kişi Karadeniz şivesiyle konuşunca... 
</HEADLINE>
<TEXT>

     
     İZMİR, DHA 
     

İZMİR'de, ruhsat bilgilerini önceden belirledikleri otomobillerin motor ve şase numaralarını, aynı model ve markadaki çalıntı otomobillere takıp sattıkları öne sürülen bir şebekenin 4 elemanı İzmir'de yakalanıp tutuklandı. Şebeke, kendisini Doğubeyazıt doğumlu Barış Uçar' olarak tanıtan 34 yaşındaki Mevlüt Kara'nın, Karadeniz şivesiyle konuşması sayesinde ortaya çıakrıldı. Şebekinin çalıp sattığı 6 otomobil ele geçirilirken, şebekenin elebaşı oldukları iddia edilen ve İstanbul'da oldukları tahmin edilen 3 kişi aranıyor. 
     Gaziemir'deki 6'ıncı Sanayi Sitesi'nde denetimlerde bulunan Oto Hırsızlık Büro Amirliği ekipleri, tamir için gelen 34 AK 8102 plakalı Renault 19 marka otomobilin bagaj kilidiyle oynandığını ve hasarlı olduğunu farketti. Çalıntı olduğu sanılan otomobili takibe alan ekipler, otomobili almaya gelen kişiyi yakaladı. Kendisini Doğubeyazıt doğumlu Barış Uçar' olarak tanıtan kişinin Karadeniz şivesiyle konuşması dikkat çekti. Bunun üzerine gözaltına alınan kişinin 34 yaşındaki Mevlüt Kara olduğu anlaşıldı. 
     Otomobille ilgili araştırma yapan polis, aynı plakalı, aynı marka ve model otomobilin İstanbul'da başka bir kişinin üzerine kayıtlı olduğunu ve kullanıldığını belirledi. 
     Mevlüt Kara, ifadesinde, otomobili İstanbul'dan 46 yaşındaki Salih Kurtoğlu, oğlu 20 yaşındaki İbrahim Kurtoğlu ve 30 yaşındaki Gökhan Katrancı'dan teslim aldığını, İzmir'de oto tamirciliği yapan 27 yaşındaki Mustafa Barlas ve 46 yaşındaki Naci Girgin'e teslim etmeye getirdiğini söyledi. Kara'nın ifadesi üzerine Mustafa Barlas ve Naci Girgin ile otomobil satışında aracılık yaptığı öne sürülen muhasebeci 24 yaşındaki Fatih Çağlar da gözaltına alındı. 
     Yapılan geniş çaplı soruşturmada, oto hırsızlık suçundan poliste çok sayıda kaydı bulunan Salih Kurtoğlu, İbrahim Kurtoğlu ve Gökhan Katrancı'nın, çaldıkları otomobilleri, halen trafikte olan benzer otomobillerin bilgilerine dayanarak şase ve motor numaralarını değiştirdikleri, sahte ruhsat ve plaka düzenleyerek sattıkları belirlendi. 
     Polis, gözaltına alınan kişilerin ifadeleri doğrultusunda, bu yöntemle satıldığı tespit edilen çeşitli marka ve modelde 6 otomobili daha ele geçirdi. Otomobillerin şase ve motor numaralarının değiştirilmiş ve belgelerinin sahte olması nedeniyle, gerçek sahiplerinin belirlenemediği, incelemelerin sürdüğü bildirildi. 
     Olayla ilgili İstanbul'da oldukları tahmin edilen Salih Kurtoğlu, İbrahim Kurtoğlu ve Gökhan Katrancı'nın arandığı belirtilirken, Murat Barlas, Naci Girgin, Mevlüt Kara ve Fatih Çağlar sorgularının ardından çıkarıldıkları nöbetçi mahkemece tutuklandı. 
     
</TEXT>
</DOC>
