<DOC>
<DOCNO> 289045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur11.html </URL>
<DATE> 2004/11/15/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Suriye sınırında Bayram coşkusu... 
</HEADLINE>
<TEXT>

     Hatay ve Suriye'deki akrabaların, Türkiye'de gerçekleşecek 48 saat süreli yatılı bayramlaşmaları başladı. Suriye sınırında binlerce kişi kucaklaşarak hasret giderdi. 
     Hatay'ın Reyhanlı İlçesi'nin Cilvegözü Sınır Kapısı, sabah erken saatlerden itibaren yoğun trafiğe sahne oldu. Binlerce kişi, Suriye'den gelecek akrabalarını karşılamak için davul-zurna ile sınır kapısının Hac Konaklama Tesisleri'ne akın etti. 
     Hatay Valisi Abdulkadir Sarı, Suriye'nin İdlip Valisi Hüseyin Ali El Haddar ve beraberindeki heyeti Cilvegözü Sınır Kapısı'nda karşıladıktan sonra yaptığı konuşmada, iki ülke arasındaki dostluğa işaret etti. 
     Akrabalık bağlarının Türkiye-Suriye ilişkilerini de güçlendirdiğine işaret eden Vali Sarı, ''Bu dostluk ve kardeşlik iki ülkenin sosyal, kültürel ve ekonomik ilişkilerde birbirine destek vermesine olanak sağlıyor'' dedi. 
     Vali Sarı, Cilvegözü ve Yayladağı sınır kapılarında toplam 17 bin Suriye vatandaşının Türkiye'deki akrabalarını yatılı olarak ziyaret edip, 48 saat süreyle kalabileceklerini kaydetti. 
     İdlip Valisi Hüseyin Ali El Haddar ise iki bayramı birden yaşadıklarını belirterek, ''Son yıllardaki bayramlaşmada, her yıl daha fazla sayıda Suriye ve Türk vatandaşı kucaklaşıyor. Bu nedenle sınırdan giriş çıkışların daha da kolaylaştırılmasını arzu ediyoruz'' diye konuştu. 
     Haddar, uzun yıllar iki ülke ve iki ülke arasında yaşanan kopukluk ve diyalog yetersizliğinin kapatıldığını, bu sayede yılların özleminin giderildiğini vurguladı. 
     
     VALİLERİN HALAYI 

     Konuşmaların ardından Hatay Valisi Sarı ve İdlip Valisi Haddar, birlikte halay çekti. Türkler ile Suriyelilerin kol kola dakikalarca halay çektiği Hac Konaklama Tesisleri'nde sevinç gözyaşları dökenler de oldu. 
     Sabahın erken saatlerinden itibaren yaklaşık 2 bin 500 kişinin giriş yaptığı Cilvegözü Sınır Kapısı'ndan geçen Suriyelilerin sayısının 13-14 bini bulması bekleniyor. 
     Suriyelilerin, 48 saat süreyle akrabalarının evinde konuk olacağı bayramlaşma, yarın gece saat 24.00'de sona erecek. 
     Törene, sınır valilerinin yanı sıra, Reyhanlı Kaymakamı Ünal Çakır, Hatay İl Jandarma Komutanı Albay Ferus Küçük, Hatay Garnizon Komutanı Albay İdris Şahin, Hatay Emniyet Müdürü Cafer Şahin, Antakya Belediye Başkanı Mehmet Yeloğlu, Reyhanlı Belediye Başkanı Belediye Başkanı Hüseyin Şanverdi, İlçe Jandarma Garnizon Komutanı Yüzbaşı Haldun Ziya Yücel, Babul Hava Sınır Kapısı ve Cilvegözü Sınır Kapısı yetkilileri katıldı. 
     Bu arada, sınır kapısı görevlileri, Suriye ve Türk vatandaşlarını ziyaret saatlerine uymaları konusunda uyardı. 
     
</TEXT>
</DOC>
