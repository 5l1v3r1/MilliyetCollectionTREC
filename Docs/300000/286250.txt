<DOC>
<DOCNO> 286250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/siyaset/asiy.html </URL>
<DATE> 2004/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'MİT'çi kimliğiyle çeteye yardım etti' 
</HEADLINE>
<TEXT>


Çakıcı skandalının iddianamesinde MİT'çi Kaşif Kozinoğlu'nun, gerçek kimliğini açıklayarak çete liderine yardım kastıyla hareket ettiği belirtildi 

MUSA KESLER İstanbul 


Alaattin Çakıcı'nın yurtdışına kaçışıyla ilgili açılan davanın iddianamesinde, MİT Dış Operasyonlar Daire Başkan Yardımcısı Kaşif Kozinoğlu'nun, gerçek kimliğini açıklayarak "görevli" olduğunu söyleyip çete liderine yardım etmeye çalıştığı öne sürülerek, 6 aydan 1 yıla kadar hapis cezası verilmesi istendi. 
İstanbul Cumhuriyet savcıları Nuri Çığ ve Selim Berna Altay'ın hazırladıkları iddianamenin satırbaşları şöyle 
Çakıcı telefonla görüştüğü eski Beşiktaş Menajeri Sinan Engin'e, Yargıtay'daki davasında aracılık etmesi için eski Beşiktaş Başkanı Serdar Bilgili'yi devreye sokup sokamayacağını sordu. 

Dolaylı irtibat 
Bodrum'da müteahhitlik yapan Hakkı Süha Şen'in ticari ilişkileri nedeniyle adalet camiasında bazı kişilerle tanışıklığı olduğunu Mehmet Özbulut'tan öğrenen Çakıcı, Yargıtay'da lehine sonuç almak ya da karar tarihini uzattırmak için Şen'den yardım istedi. Önce aracı olmak istemeyen Şen, daha sonra durumu Ankara'dan tanıdığı Kaşif Kozinoğlu'na aktardı. Kozinoğlu da Çakıcı'yla dolaylı yoldan irtibata geçerek Yargıtay'da bulunan dosya konusuna dahil oldu. Sanıklar Şen, Özbulut ve Nizamettin Özoğul Çakıcı'nın arkadaşı eski polis birlikte dosyayla ilgili adalet görevlileriyle irtibat kurulmasına yardım etti. Kozinoğlu ilgililere kimliğini açıklayarak, görevli olduğu gerekçesiyle yardım talep ettiği, konuyla ilgili sanıkların birbirini doğrulayan anlatımlarıyla ortaya çıktı. Kozinoğlu, Yargıtay'da bulunan dosya konusunda irtibatlar kurarak ve diğer sanıkları da aracı kılarak, kararın geciktirilmesi ya da Çakıcı lehine karar çıkarılması yönünde taleplerde bulunması, almış olduğu görevin konusunu ve sınırlarını aşarak, çıkar amaçlı suç örgütü lideri olduğu kesin hükümle sabit olan şahsa yardım kastıyla hareket etti. Sanıklar Şen, Özbulut ve Özoğul, Cumhuriyet Başsavcılığı'ndaki ifadelerinde yardım fiillerini ikrar etti. 
İddianameye göre, Yargıtay'da Koruma Amiri olan sanık Mustafa Kamalak da polis takibine takıldı. Kamalak'ın, fiziki takip sırasında, tavassut aracılık etmek girişiminlerinde bulunmak üzere Yargıtay'a gidişleri sonrasında Şen ve Özoğul'u Yargıtay binasının önünden yolcu ederken çekilmiş fotoğrafları evrak içerisinde bulunuyor. Kamalak, Yargıtay'daki dosyayla ilgili olarak da Şen ve Özoğul'la çeşitli görüşmeler yaparak, dosyanın geciktirilmesi konusunda bilgiler verdi. 

Telefon kayıtları 
Kozinoğlu, Süha Şen ve Çakıcı arasında yapılan 25 telefon görüşmesinin kayıtları da dosyada yer aldı. Konuşmalarda, Yargıtay'daki dosyanın takibiyle ilgili görüşmeler yapılarak kararın istedikleri gibi çıkmaması durumunda, takip edilecek yollar konusunda yorumlar yapılıyor. Çakıcı'nın yurtdışına kaçışı sonrasında sanıkların birbirleriyle telefon irtibatını kesmesi yönündeki talimatlar açık ve net bir şekilde izleniyor. 

Yargıtay'dan gol 
Dosyada, Özoğul ve Çakıcı'yla birlikte yurtdışına giden işadamı Armağan Deniz'in konuşma kasedi de bulunuyor. Çakıcı'dan aldığı mesajı Özoğul'a ileten Deniz, Süha beyin affedildiğini ve Yargıtay'ın Çakıcı'ya bir gol attığını söylüyor. 
Dosyada, Beşiktaş'ın referans yazısıyla İtalyan Konsolosluğu'ndan İbrahim Arı adına düzenlenmiş pasaportuna vize alan Çakıcı'nın, BJK eski Menajeri Sinan Engin'le ilişkisine de yer veriliyor. İddianamenin bir bölümünde, şöyle deniliyor 
"Çakıcı ile Sinan Engin arasında yapılan görüşmeye ilişkin 198 kayıt sıra nolu iletişim tespit tutanağında, Engin'in Yargıtay'da bulunan dosyayla ilgili tavassutta bulunmak üzere Serdar Bilgili'yi devreye sokup sokamayacağı konusu görüşülmektedir" deniliyor. 
Engin'in, "Suç örgütüne yataklık" ile "Sahte pasaport ve evrak düzenlemek" suçlarından 4 yıla kadar hapisle cezalandırılması isteniyor. 

Yalçınkaya'ya ceza istemi 

GÖKÇER TAHİNCİOĞLU Ankara 

Adalet Bakanlığı Teftiş Kurulu, Yargıtay Genel Sekreter Yardımcısı Ercan Yalçınkaya hakkındaki soruşturmasını önceki gün tamamladı. Dosya dün Adalet Bakanlığı Ceza İşleri Genel Müdürlüğü'ne gönderildi. Yalçınkaya'nın cezalandırılmasının talep edildiği dosya buradan H kimler ve Savcılar Yüksek Kurulu'na HSYK gönderilecek. HSYK yapacağı inceleme sonunda Yalçınkaya'ya, uyarma, kınama, yer değiştirme, meslekten men cezalarından birini verebilecek. Yalçınkaya hakkında ceza davası açılmasını da karara bağlayabilecek olan kurul, soruşturma raporunun bağlayıcılığı bulunmadığından herhangi bir cezai işleme yer olmadığına da karar verebilecek. 


</TEXT>
</DOC>
