<DOC>
<DOCNO> 288810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur12.html </URL>
<DATE> 2004/11/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bayram namazında seçim kavgası 1 ölü, 3 yaralı 
</HEADLINE>
<TEXT>

     Yozgat'ın Kadışehri İlçesi Halıköy Beldesi'nde mahalli seçim sonuçları nedeniyle iki aile arasında başlayan anlaşmazlık, bayram namazı sonrasında kavgaya dönüştü. Kavga sonucu 1 kişi öldü, 3 kişi de yaralandı. 
     Halıköy Camii'nde bayram namazının kılınmasının ardından cami önünde bayramlaşma devam ederken, Yiğit ve Sarıtaş aileleri arasında tartışma başladı. Tartışma, daha sonra kavgaya dönüştü. Kavga sırasında Mahmut Sarıtaş ile kardeşleri Gazi, Yusuf ve Nurettin Sarıtaş bıçakla yaralanarak Sorgun Devlet Hastanesi'ne kaldırıldı. 
     Mahmut Sarıtaş 31 hastanede yapılan müdahaleye rağmen kurtarılamazken ağır yaralı Yusuf Sarıtaş ilk müdahalenin ardından Kayseri Erciyes Üniversitesi Hastanesi'ne sevk edildi. 
     Jandarmanın müdahalesiyle sona eren olayla ilgili İsmail Yiğit ve kardeşleri Cabir, Nihat ve İbrahim Yiğit gözaltına alındı. 
     Jandarma, beldede geniş güvenlik önlemi aldı. 
     Halıköy Beldesi'nde mahalli seçimler sonrasında olay çıkmış, seçimlere girmeyen eski Belediye Başkanı Hacı Maviş'in evinin camları taşlanarak kırılmıştı. 
     
</TEXT>
</DOC>
