<DOC>
<DOCNO> 255977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/16/son/sontur34.html </URL>
<DATE> 2004/07/16/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Tıpta Uzmanlık Eğitimi giriş sınavı 11-12 Eylül'de Ankara'da 
</HEADLINE>
<TEXT>

     Tıpta Uzmanlık Eğitimi Giriş Sınavı TUS 11-12 Eylül 2004 tarihleri arasında Ankara'da yapılacak. 
     Öğrenci Seçme ve Yerleştirme Merkezi'nden ÖSYM yapılan açıklamaya göre, tıpta uzmanlık eğitimi görmek üzere Sağlık Bakanlığı eğitim hastanelerine, üniversitelerin tıp fakültelerine ve Gülhane Askeri Tıp Fakültesi'ne alınacak adaylar için ''2004-Eylül Dönemi Tıpta Uzmanlık Eğitimi Giriş Sınavı''na 30 Temmuz 2004'e kadar mezun olacak adaylar başvurabilecek. 
     Bu sınava başvurmak isteyen adaylar, 19-30 Temmuz 2004 tarihleri arasında Sağlık Bakanlığı il müdürlüklerinden 2004-TUS Eylül Dönemi Kılavuzu ve Başvurma Belgesi'nden oluşan başvuru evrakını 6 milyon Lira karşılığında alabilecek. Adaylar, kılavuzda belirtilen kurallara göre doldurdukları Başvurma Belgesi ve sınav ücreti olan 70 Milyon Lirayı bankaya yatırdıklarını belgeleyen Sınav Ücreti Banka Dekontu'nu da en geç 30 Temmuz 2004 tarihine kadar kendilerine en yakın Sağlık Bakanlığı il müdürlüğüne teslim edecekler. 
     Kuzey Kıbrıs Türk Cumhuriyeti'nde KKTC oturanlar ise Başvurma Belgesi'ni ''Bedrettin Demirel Caddesi, No 101, Lefkoşa'' adresinden temin edebilecek. 
     Halen Türkiye'de bulunan yabancı uyruklu adaylar ise Türkiye Cumhuriyeti uyruklu adaylar gibi başvuru evrakı ücretini ödemek suretiyle kılavuz ve başvurma belgelerini Sağlık Bakanlığı il müdürlüklerinden alabilecek. 
     
     YABANCI UYRUKLU ADAYLAR 
     Yurtdışında bulunan yabancı uyruklu adaylar da kılavuz ve başvurma belgelerini ücret ödemeden ÖSYM'den yazılı olarak isteyebilecek. Bu adayların sınava girebilmeleri için başvuru evrakı ve sınav ücreti olarak ''ÖSYM-TUS-3615856-2 Yapı ve Kredi Bankası Güvenevler Şubesi Ankara Türkiye'' hesabına 40 Euro yatırmaları Türkiye Cumhuriyeti Merkez Bankası'nca konvertibilitesi kabul edilen, 40 Euro karşılığı yabancı para olabilir ve bu parayı yatırdıkları bankadan alacakları, yurtdışından başvuruyorlarsa banka çekini, yurt içinden başvuruyorlarsa banka dekontunu yurtdışından başvuranlar için teleks, havale kağıdı, dekont vb. kabul edilmez Başvurma Belgesi'ne ekleyerek, süresi içinde ÖSYM'ye ulaşacak şekilde göndermeleri gerekiyor. 
     Açıklamada, başvurma belgelerine Türkiye Cumhuriyeti kimlik numarasının da yazılıp, kodlanacağı belirtilerek, adayların bu numarayı şimdiden nüfus idarelerinden öğrenmeleri gerektiği hatırlatıldı. 
     TUS'un birinci basamağını oluşturan Yabancı Dil Sınavı 11 Eylül Cumartesi günü saat 09.30'da başlayacak. Sınavın bu basamağında başarılı olan adaylar, 12 Eylül Pazar günü saat 13.30'da Bilim Sınavı'na alınacak. 
     
</TEXT>
</DOC>
