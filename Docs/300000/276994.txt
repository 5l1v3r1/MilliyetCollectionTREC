<DOC>
<DOCNO> 276994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sontur05.html </URL>
<DATE> 2004/10/03/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Küçük Sıla'ya babaannesi sahip çıktı, annesi başka bir iddia ortaya attı 
</HEADLINE>
<TEXT>

     Vücudunda çok sayıda darp ve diş izi bulunan, anne ve babasının 'merdivenden düştü, böyle oldu' dediği küçük Sıla'nın tedavisi sürüyor. Sıla'ya babaannesi sahip çıkarken, annesi Çiğdem Alakas "Sıla'yı ağabeyi kıskandığı için ısırdı" iddiasını ortaya attı. 7 yaşındaki ağabey ise "Isırmadım, kardeşimi annem babam sopayla dövdü" diyor 

Alp CEVHERSÖZ BOLU, DHA 
BOLU'da, annesi ve babası tarafından dövüldüğü ileri sürülen 3.5 yaşındaki Sıla Alakas'a babaannesi Hatice ile dedesi Mustafa Alakas sahip çıktı. Hastanede tedavi gören torununun başından ayrılmayan babaanne Hatice Alakas, "Gelinim daha önce de torunumu dövmüştü. Çocuğu bir daha onlara vermeyeceğim, gözüm gibi bakacağım'' dedi. 
     Sağlık Mahallesi'nde oturan Ali ve Çiğdem Alakas çifti, geçen perşembe akşamı kızları Sıla'yı İzzet Baysal Kadın Doğum ve Çocuk Hastanesi'ne getirerek, merdivenden düştüğünü ileri sürdü. Ancak, çocuğun vücudunda darp ve diş izleri olduğunu gören doktorlar polise haber verdi. Ali ve Çiğdem Alakas, Bolu Emniyet Müdürlüğü Çocuk Şubesi ekiplerince gözaltına alındı. Alakas çifti önceki gün çıkarıldıkları nöbetçi mahkemece, tutuksuz yargılanmak üzere serbest bırakıldı. 
     İzzet Baysal Devlet Hastanesi Beyin Cerrahi Bölümü'nde tedavi olan küçük Sıla'ya babaannesi Hatice ile dedesi Mustafa Alakas sahip çıktı. Hasta yatağında "Başım çok acıyor'' diyerek ağlayan Sıla'yı, bir daha hiç bırakmayacağını belirten 50 yaşındaki Hatice Alakas şunları söyledi 
     "Zonguldak'ta oturuyorum. Gelinim torunumu daha önce de dövdü. Torunuma bakmak için evime aldım. Ancak, oğlum, 15 gün önce Karım düzeldi. Bir daha dövmeyecek' diyerek çocuğu benden aldı. Çocuğu tekrar dövmüşler ve dövdükten 4 gün sonra durumu ağırlaşınca, ölmesinden korktukları için merdivenden düştüğü yalanını uydurarak hastaneye getirmişler. Anne ve babası çocuklarını görmeye dahi gelmedi. Bu defa çocuğu geri vermeyeceğim. Sıla'ya gözüm gibi bakacağıma söz veriyorum. Sosyal Hizmetler Müdürlüğü çocuğu almak isterse davacı olacağım.'' Sıla'nın teyzesi Yaşariye ise ablası Çiğdem Alakas ile çocuğunu dövdüğü için tartıştğını belirterek, "Daha önce de çocuğunu dövmüştü. Kendisini uyardık. Ama yine de dövmeye devam etti. Saldırgan bir kişiliği var. Çevresindeki herkese saldırıyor'' dedi. 
     Sıla'nın anneannesi Huriye Çakır ise kendi çocuklarına el kaldırmadığını ifade ederek, ''Kendi çocuğunu hastanelik eden anne olamaz. Hangi anne acımadan kendi çocuğuna hunharca işkence eder Kendi çocuğunu döven bir anne benim kızım olamaz. Kızımı evlatlıktan reddedeceğim'' diye konuştu. 
     Hastanedeki ikinci gününde kendine gelen Sıla'nın da gözlerini açtığında amcasını karşısında görünce boynuna sarılarak, ''Ne olur amca beni bırakma'' dedi. S.A, kendisini anne ve babasının dövdüğünü, aç bıraktıklarını söyledi. 
     
     'KARDEŞİ ISIRDI' 

     Anne Çiğdem Alakas ise çocuğunu dövmediğini iddia etti. Çiğdem Alakas, "Hangi anne öz çocuğunu o hale getirebilir ki. Merdivenlerden düştükten 4 gün sonra eli yüzü şişmeye başlayınca korkup hastaneye getirdik. Kardeşi onu kıskandığı için ısırıyordu. Vücudundaki ısırıklar bundan kaynaklanıyor. Ben çocuğumu geri istiyorum'' dedi. Baba Ali Alakas ise herhangi bir açıklamada bulunmadı. 
     Bu arada, anne ve babasının yanında konuşmaktan çekinen Sıla'nın ağabeyi 7 yaşındaki İlker Alakas ise evden çıktığında, kardeşini ısırmadığını söyleyerek, anne ve babasının kardeşini sopa ile dövdüğünü ileri sürdü. 
     Öte yandan, Tarım ve Köyişleri Bakanı Sami Güçlü, anne ve babası tarafından dövüldüğü iddia edilen 3.5 yaşındakı Sıla Alakas'ı tedavi gördüğü Bolu İzzet Baysal Devlet Hastanesi'nde ziyaret etti. Bakan Güçlü, Sıla'nın babaannesinin yanında kalacağını, kendilerinin de küçük çocuğun takipçisi olacaklarını söyledi. 

     
</TEXT>
</DOC>
