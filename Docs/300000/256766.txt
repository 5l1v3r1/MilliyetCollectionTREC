<DOC>
<DOCNO> 256766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun38.html </URL>
<DATE> 2004/07/20/ </DATE>
<TIME> 18.40 </TIME>
<AUTHOR>  </AUTHOR>
<HEADLINE>
'Ölüm tehdidine' cevap O bir zihinsel özürlü 
</HEADLINE>
<TEXT>

     Irak Başbakanı İyad Allavi, kendisini ölümle tehdit eden ve başına 200 bin Ürdün Dinarı ödül koyan Ürdünlü Ebu Musab Ezzerkavi'nin zihinsel özürlü olduğunu söyledi. 
     Çıktığı yurtdışı ziyaretlerinin ilk durağı Ürdün'de bulunan ve Kral Abdullah ile görüşen Allavi, ''Ezzerkavi zihinsel özürlü bir kişi. Bu adam bütün uluslarca küçümsenen biri'' ifadesini kullandı. 
     Amman'da kaldığı otelde gazetecilerin sorularını yanıtlayan Allavi, Ezzerkavi'nin Tevhid ve Cihad grubunun askeri kanadı ''Halid bin El Velid Tugayı'' adına yayımlanan ve Allavi'nin başına 200 bin Ürdün Dinarı verileceği belirtilen bildiriyle ilgili olarak, ''Bu beni korkutmuyor. Bu adam ne bir Müslüman ne de bir Arap. O gerçek bir parya. Bunun kanıtı da kara bir delikte saklanması ve zehirini Irak halkına akıtmak istemeye çalışmasıdır'' diye konuştu. 
     ''Halid bin El Velid Tugayı'' adına dün yayımlanan açıklamada grup, ''Amerikan işbirlikçisi'' olarak nitelediği Allavi ve diğer Iraklı liderleri öldürmeye kararlı olduğunu belirtmişti. Açıklamada, ''Seni öldürmek için Allah'a yemin ettik. Şeyh Ebu Musab Ezzerkavi senin ve dostlarının başını istedi. Allavi'nin başını getirene 200 bin Ürdün Dinarı ödül veremezsek bu ödül kendisine her şeye kadir Allah tarafından cennette verilecektir'' ifadesi kullanılmıştı. 
     Amerikalı yetkililer, Ezzerkavi'nin yakalanmasını sağlayacak bilgiyi sağlayan kişiye vaat ettikleri 10 milyon dolarlık ödülü, geçen hafta 25 milyon dolara yükseltmişti. 
     
</TEXT>
</DOC>
