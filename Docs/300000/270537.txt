<DOC>
<DOCNO> 270537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/guncel/gun03.html </URL>
<DATE> 2004/09/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kefaleti yükseltmesi işe yaramadı 
</HEADLINE>
<TEXT>



Viyana Eyalet Mahkemesi'nde 14 Temmuz'dan beri hücrede tutulan Alaattin Çakıcı'nın "100 bin euro 182 milyar TL kefalet karşılığı serbest bırakılması" talebi soruşturma hakimi tarafından reddedildi. 
Kimliğinin açıklanmasını istemeyen güvenilir bir kaynak, Çakıcı ile avukatları Karl Bernhauser ve Walter Rosenkranz arasındaki görüşmede, Çakıcı'nın kefalet miktarını ilk etapta 50 bin dolar olarak belirlediği, ancak avukatların "az bulması üzerine" kefalet miktarını 100 bin euro'ya çıkardığını söyledi. 

Kaçma ihtimali 
Viyana Eyalet Mahkemesi'nde görevli bir hukukçu Avusturya'da suçluların kefaletle serbest bırakılarak tutuksuz yargılanmasının mümkün olduğunu belirterek, "Ancak suç dosyasındaki belgelere bakıldığında yıllardan beri sürekli kanundan kaçan Çakıcı gibi bir tutuklunun Avusturya'da kalabileceğine ihtimal verilmediği için kefalet talebi reddedildi" dedi. 
Çakıcı'nın yeni avukatı Bernhauser'in, savunmasını, müvekkilinin tahliyesinin ardından 17 ay Türkiye'de serbest kaldığı, bu süre içinde Türk makamlarının herhangi bir işlem yapmamış olması üzerine kurmayı planladığı belirtildi. 


</TEXT>
</DOC>
