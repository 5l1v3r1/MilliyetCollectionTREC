<DOC>
<DOCNO> 255167 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur11.html </URL>
<DATE> 2004/07/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eğitim-Sen davası başladı... Sendika üyeleri adliye önünde... 
</HEADLINE>
<TEXT>

     KESK'e bağlı Eğitim-Sen'in kapatılması istemiyle Ankara 2. İş Mahkemesi'nde açılan davanın duruşması başladı. 
     Ankara'nın çeşitli yerlerinde davayı protesto etmek ve sendikayı desteklemek amacıyla toplanan Eğitim-Sen üyeleri de Ankara Adliyesi önünde buluştu. 
     Türkiye'nin çeşitli illerinden gelen sendika üyeleri, Gar ve Hipodrom'da toplanarak Adliye Sarayı'na yürüdüler. 
     Sendikaya açılan davayı protesto etmek amacıyla Milli Müdafaa ve Yüksel caddelerinde 2 gündür sabahlayan diğer sendika üyeleri de adliye önüne geldiler. 
     Ellerinde ''Eğitim-Sen'i kapattırmayacağız'' yazılı pankartlar taşıyan ve üzerilerine siyah ve sarı önlükler giyen grup ''Anadilde eğitim hakkımız engellenemez'', ''Gün gelecek, devran dönecek, AKP halka hesap verecek'', ''Eğitim-Sen kapatılamaz'' şeklinde sloganlar attı. 
     Sendika üyelerine, bazı sivil toplum örgütleri ile bazı siyasi parti temsilcileri de destek verdi. 
     Eğitim-Sen Genel Başkanı Alaaddin Dinçer ve beraberindeki sendika yöneticileri duruşmayı izlemek için Adliye Sarayı'na geçerken, diğer üyeler adliyenin Atatürk Bulvarı kapısı önünde bekleyişlerini sürdürüyor. 
     Grup, beklerken çeşitli sloganlar atarak halay çekiyor. 
     Öte yandan, emniyet güçleri, adliye çevresinde yoğun güvenlik önlemi aldı. Protestocu gruba katılmak isteyenler, polis noktalarından aranarak geçiriliyor. 
     Arama noktasında çantasını aratmak istemeyen bazı sendika üyeleri ile polis arasında kısa süreli gerginlik yaşandı ancak daha sonra üyeler çantalarını aratarak kontrol noktasından geçti. 
     Bu arada, Eğitim-Sen Diyarbakır Şubesi pankartı altında toplanan bazı üyelerin, terör örgütü elebaşı Abdullah Öcalan lehine slogan atmaları dikkati çekti. 
     Yürüyüş nedeniyle sabah saatlerinden itibaren Kızılay, Atatürk Bulvarı, Sıhhiye ve Talatpaşa Bulvarı trafiğe kapatıldı. Ankara Metrosu da Sıhhiye durağında yolcu indirmiyor. 
     
</TEXT>
</DOC>
