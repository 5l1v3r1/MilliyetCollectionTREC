<DOC>
<DOCNO> 262963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/ekonomi/eko05.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanlığı sigarada Tekel'in kazanmasını istedi 
</HEADLINE>
<TEXT>


AHMET ERHAN ÇELİK Ankara 

Maliye'nin sigarayla ilgili yeni vergileri Türkiye'de faaliyet gösteren üç yabancı şirketin pazar payını azaltacak biçimde tasarlandı. 
Bu durumun farkına varan Japan Tobacco International JTI ve British American Tobacco BAT şirketlerinin yeni vergiler yürürlüğe girmeden hemen önce Maliye'ye "Bizi hırpalayacaksınız" anlamına gelen resmi yazılar yazdığı belirlendi. Hasılat bakımından piyasa lideri konumundaki Philip Morris'in izleyeceği fiyat politikası sigara pazarındaki dengeleri yeniden şekillendirecek. Yeni vergiler Philip Morris'i markalarında fiyat artırımına zorlarken, pazar payı Tekel lehine küçülecek. 
Yeni vergi düzenlemesine göre Philip Morris, bütün markaları yüzde 24'ten daha düşük oranda şark tütünü içerdiği için ÖTV yükü yüzde 35'e yakın arttı fiyatı 2 milyon lira civarındaki bütün orta sınıf markalarının örneğin LM fiyatını artırmak zorunda kalacak. Bu durumda Tekel'in orta sınıf markası olan Tekel 2001 sigarası avantaj kazanacak. 
Sigara harmanında yüzde 25'in üzerinde şark tipi tütün kullanılan Tekel 2001 markasına paket başına 600 bin lira maktu vergi getirildi. Oysa Tekel 2001'in rakibi olan yabancı markaların maktu vergi yükü 1 milyon lira olarak belirlendi. 


</TEXT>
</DOC>
