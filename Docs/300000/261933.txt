<DOC>
<DOCNO> 261933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/siyaset/siy01.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
'Baykal kötülük yapıyor' 
</HEADLINE>
<TEXT>


Vali Hikmet Tan, CHP lideri Baykal'ın Van'la ilgili iddialarını eleştirdi 

FAHRETTİN GÖK Van DHA 


Van Valisi Hikmet Tan, CHP Genel Başkanı Deniz Baykal'ın, emniyet baskını raporuyla kente kötülük ettiğini savundu. Tan, "CHP, işi başından beri sansasyonel hale getiriyor. Buna hakkı yok. Baykal, yerel pazarlıktan söz etmiş. Bu talihsiz bir açıklama" dedi. 
Yüzüncü Yıl Üniversitesi'nin düzenlediği sempozyum sonrası soruları yanıtlayan Tan, Baykal'ın açıklamalarında şahsına yönelik bir konu sezinlemediğini söyledi. Baykal'ın yaklaşık bir aydır konuyu işlediğini vurgulayan Tan, şöyle konuştu 
"Van'ın turizmine, ticari ve kültür hayatına darbe vuruyor. Buna hakkı yok. Burada Baykal'a oy vermiş bir sürü insan var. Baykal, yerel pazarlıktan söz etmiş. Oysa hepinizin bildiği gibi ben ortaya çıktım. 'O adam teslim olması gerekiyor. Baskını gerçekleştiren bu. Akşama kadar teslim olmazsa hakkında işlem yapılacak anlamında içeri alırız' dedim. Nitekim, gelip teslim oldu. Adli ve yargı süreci başlatıldı." 
Eski Van Milletvekili Mustafa Bayram'ın adamlarıyla cezaevine konulduğunu anımsatan Tan, "30 milyar kefaletle serbest bırakılması, idarenin sorunu değil. Bu adli karardır. Pazarlık söz konusu değil" dedi. 

CHP'den yanıt 
Tan'ın Baykal'la ilgili eleştirilerine CHP'den yanıt geldi. CHP Genel Başkan Yardımcısı Eşref Erdem, yaptığı açıklamada, Van Valisi Tan'ın sözlerine, "Siyaset adamı gibi cevap vereceğine görevini yapsın" diye yanıt verdi. 


</TEXT>
</DOC>
