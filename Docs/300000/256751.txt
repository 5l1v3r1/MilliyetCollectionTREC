<DOC>
<DOCNO> 256751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun22.html </URL>
<DATE> 2004/07/20/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Gürcistan'dan Türkiye'de yaşayan Gürcülere çifte vatandaşlık... 
</HEADLINE>
<TEXT>

     Gürcistan Cumhurbaşkanı Mihail Saakaşvili, ''Türkiye'de yaşayan Gürcülere çifte vatandaşlık hakkı tanıdıklarını'' belirtti. 
     Saakaşvili, Acaristan Yüksek Meclisi'nin açılış konuşmasında, özerk bölgenin kalkınması için çalışmalara hız vereceklerini kaydetti. 
     Türk işadamlarının, Acaristan'da yatırım olanaklarını araştırmak istediklerini ifade eden Saakaşvili, ''Türkiye'deki Gürcülere tanıyacakları çifte vatandaşlık hakkıyla bu insanları Gürcistan'a getirip yerleştirme amacı taşımadıklarını'' söyledi. 
     Mihail Saakaşvili, Türkiye'de geçen ay yaptığı temasları hatırlatarak, çok sayıda Türk milletvekilinin Karadeniz kökenli olduğunu ve özerk bölgeye ilgi gösterdiğini söyledi. 
     Saakaşvili, ''Gürcü kökenli Türk işadamları için Batum bir efsane ve çocukluk hayali. Karadenizli milletvekilleri bölgenin başkentinin Trabzon, Samsun değil bir zamanlar Batum olduğunu biliyorlar...'' ifadesini kullandı. 
     Batum Havaalanı'nın, gerekli onarım ve bakım çalışmaları yapıldıktan sonra, Karadeniz bölgesindeki büyük illere uçak seferlerinin başlatılabileceğini ifade eden Saakaşvili, bunun da özerk bölgeye daha fazla turist ve yabancı yatırımcının gelmesine olanak sağlayacağını söyledi. 
     Batum yolunun İstanbul otobanına bağlanması çalışmalarının devam ettiğini belirten Saakaşvili, ulaşımın büyük ölçüde kolaylaşacağını ve Batum-İstanbul arasındaki yolculuğun 8 saate düşürüleceğini kaydetti. 
     
     TÜRKİYE-RUSYA 
     Kapılarının herkese açık olduğunu, sadece Türkiye'den değil, Rus işadamlarının da ülkesine yatırım yapmalarını beklediklerini ifade eden Saakaşvili, özerk bölgede yaşayan halkın sosyal sorunlarının bir an önce çözüme kavuşturulması için çaba sarf edeceklerini belirtti. 
     Acaristan'dan elde edilen gelirlerin tamamının merkez bütçeye aktarılmasının söz konusu olmadığını söyleyen Saakaşvili, bölgeler arasında ekonomik rekabetin ülkenin kalkınmasına katkı sağlayacağını kaydetti. 
     
     GÜNEY OSETYA SORUNU 
     Konuşmasında ayrıca, ayrılıkçı bölge Güney Osetya'daki sorunlara değinen Saakaşvili, Acaristan'da düzeni sağladıktan hemen sonra Sarp Sınır Kapısı'ndan yapılan kaçakçılık ve yolsuzluğun önüne geçtiklerini kaydetti. 
     Mihail Saakaşvili, Güney Osetya'daki Tshinvali gümrüğü ve Ergeti pazarında da kaçakçılık ve yolsuzluk yapıldığını belirterek, buradan Duma meclis üyelerinden bazılarının ciddi gelir elde ettiklerini saptadıklarını söyledi. 
     Halkın, ayrılıkçı bölgelerde yapılan bu tür çalışmaların savaşın çıkmasına neden olacağı endişesi taşıdığını ifade eden Saakaşvili, savaşın hiçbir ülke için istenilen çıkar yol olmadığını kaydetti. 
     Mihail Saakaşvili konuşmasını, ''Biz bu bölgelerde kesinlikle silahlı çatışmaya girmeyi düşünmüyoruz. Ancak Gürcistan'ın toprak bütünlüğü ve ulusal çıkarlarının tehlike altına girmesi halinde bunu da yapacağımızı herkesin bilmesi gerekir'' sözleriyle tamamladı. 
     
</TEXT>
</DOC>
