<DOC>
<DOCNO> 278386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko31.html </URL>
<DATE> 2004/10/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
"Türkiye'nin AB üyeliği yolunda tarihi bir adım atıldı..." 
</HEADLINE>
<TEXT>

     Berlin-Brandenburg Türk-Alman İşadamları Birliği TDU Başkanı Bahattin Kaya, AB Komisyonu'nun açıkladığı Türkiye raporuyla, tarihi bir adım atıldığını bildirdi. 
     Baha, yaptığı açıklamada, söz konusu raporun Berlin ve Brandenburg eyaletlerinde yaşayan Türkler arasında büyük sevince neden olduğunu belirterek, ''Türkiye'nin AB üyeliği yolunda iyi bir başlangıç yapıldı ve tarihi bir adım atıldı'' dedi. 
     AB ülkeleri hükümet ve devlet başkanlarının 17 Aralık'ta yapacakları zirvede de AB Komisyonu'nun Türkiye ile üyelik müzakerelerine başlanması yönündeki tavsiye kararına uyacaklarına inandıklarını ifade eden Kaya, komisyon kararının Türkiye'de olduğu kadar Almanya'da yaşayan Türkler arasında da olumlu gelişmelere yol açacağını kaydetti. 
     Türkiye'de halkın büyük bölümünün reformların uygulanmasını ve değişim sürecini desteklediğini belirten Kaya, açıklanan rapordan sonra AB ülkelerinde yaşayan Türklerin uyum isteğinin ve Türkiye'ye yapılacak yatırımların artacağını, ekonomik ilişkilerin de geliştirileceğini ifade etti. 
     
</TEXT>
</DOC>
