<DOC>
<DOCNO> 289236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/soneko15.html </URL>
<DATE> 2004/11/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Dizayn Grup, Çin'de ortak arıyor 
</HEADLINE>
<TEXT>

     Dizayn Grup, yıllık 500-600 milyon dolar tutarında ihracat yaptığı Çin'de, boru ve akseuarları üretimi için ortak arıyor. 
     Dizayn Grup Yönetim Kurulu Üyesi Vedat Mirmahmutoğulları, 1993 yılından beri Çin pazarında bulunduklarını belirterek, ''Türkiye'den Çin'e giden ilk firmalardan biriyiz. İlk gittiğimizde orada boru ve aksesuarları üretilmiyordu. Oysa şimdi çok sayıda fabrika var'' diye konuştu. 
     Mirmahmutoğulları, Türkiye'nin teknolojiye yatırım yaptığı takdirde Çin'i bir ''öcü'' olarak göremeyeceğini ifade ederek, ''Biz teknolojiye yatırım yaparak Çin'in işgücü avantajını bertaraf ettik'' dedi. 
     Şu anda nakliyesinde problem yaşanan boru ve aksesuarları Çin'de üretmeyi planladıklarını kaydeden Mirmahmutoğulları, Çin pazarında markalaşmaya çalıştıklarını ve yapacakları yatırımla ''Dizayn China'' markasını yaratacaklarını söyledi. 
     Çin'de üretim için ortak arayışında olduklarını bildiren Mirmahmutoğulları, şunları kaydetti 
     ''Siz o pazara yatırım yapmadan orada markalaşamazsınız. Ortak üretimle Çin'e teknoloji transfer edeceğiz. Ortağımızın da bizimle aynı alanda faaliyet gösteren bir firma olması lazım. Pazarın potansiyeli ve ortağımızın finansal gücüne bağlı olarak 50 milyon dolara kadar bir yatırım yapmayı planlıyoruz. Oradaki yatırım tek bir fabrika ile de sınırlı kalmayacak.'' 
     
     ''ÇİN'DEKİ FABRİKALAR DA LOKAL OLACAK'' 
     Vedat Mirmahmutoğulları, Çin'de düşündükleri fabrikaların Türkiye'deki gibi lokal olacağını belirterek, ''Dünya kadar nakliye paraları ödeyerek pazarda rekabet edemeyiz'' dedi. 
     Çin'de üretmeyi düşündükleri boru ve aksesuarların tamamlayıcı ürünlerini yine Türkiye'den ihraç etmeye devam edeceklerini kaydeden Mirmahmutoğulları, ''Anlaşmayı imzaladıktan sonra en geç 5-6 ay içinde Çin'de üretime başlarız'' dedi. 
     Mirmahmutoğulları, ortaklık için firmada dürüstlük, finansman yönünden güçlü olma ve devletle iyi ilişkilerin bulunması gibi kriterler aradıklarını söyledi. 
     Çin üzerinden başka ülkelere de gitmeyi planladıklarını kaydeden Mirmahmutoğulları, şöyle dedi 
     ''Üçüncü ülkelere de Çin'le birlikte gideceğiz. Tayland, Malezya, Hong Kong ve Singapur ekonomisinin yüzde 80'i Çinliler tarafından gerçekleştiriliyor. Bu ülkelere Çin'le birlikte giderseniz çok büyük avantajlar elde edersiniz.'' 
     
</TEXT>
</DOC>
