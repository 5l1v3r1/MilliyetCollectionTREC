<DOC>
<DOCNO> 271400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy07.html </URL>
<DATE> 2004/09/13/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
ABD Büyükelçisi Edelman Telafer'de hedef direnişçiler 
</HEADLINE>
<TEXT>

     ABD'nin Ankara Büyükelçisi Eric Edelman, Irak'ta Telafer kentine düzenledikleri operasyonun direnişçileri hedef aldığını savundu. 
     Dışişleri Bakanlığı Müsteşar Yardımcısı Büyükelçi Baki İlkin ile bir araya gelen Edelman, görüşmeden sonra, Türkmen kenti Telafer'e düzenledikleri operasyon hakkında açıklamada bulundu. Edelman, ''operasyonun kentin barışçı nüfusunu değil, direnişçileri hedef aldığını'' söyledi. 
     Kente insani yardım gönderilmesi konusunu Türk makamlarıyla birlikte çalışarak en kısa zamanda koordine etmeyi ve hayata geçirmeyi planladıklarını belirten Edelman, operasyonun şiddetinin azaldığını, ''ancak askeri bilgi olması nedeniyle çok ayrıntı veremeyeceğini'' bildirdi. 
     Büyükelçi Edelman, bölgedeki Kürtlerin kente ilerlemeye çalıştıkları yönünde iddialar bulunduğunun hatırlatılması üzerine, kent dışında belirli bölgelerde kontrol noktaları oluşturduklarını belirtti ve bölgede nüfus dengesini değiştirmek isteyenlerin mevcut olmadığını ileri sürdü. 
     Telafer halkının barışçı ve Türkmenlerin de herhangi bir şekilde çatışmalara katılmamış bir halk olduğunu kaydeden Edelman, Türkmenlerin bundan sonra da çatışmaların içine çekilmemesi umudunu dile getirdi. Edelman, ''operasyon sırasında ellerinden geleni yaparak, çok dikkatli davrandıklarını ve sivil hayatlara önem verdiklerini'' belirtti. 
     
</TEXT>
</DOC>
