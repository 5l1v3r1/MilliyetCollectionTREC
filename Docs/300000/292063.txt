<DOC>
<DOCNO> 292063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy21.html </URL>
<DATE> 2004/11/25/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Erdoğan "Nitelikli eleman için iş sorunu yok" 
</HEADLINE>
<TEXT>

     Başbakan Recep Tayyip Erdoğan, Türkiye'nin nitelikli işgücü açığı bulunduğunu, ancak nitelikli eleman için iş sorunu bulunmadığını belirtti. 
     Başbakan Erdoğan, Türkiye İnşaat Sanayicileri İşveren Sendikası İNTES ve Yol-İş Sendikası'nın Sincan Organize Sanayi Bölgesi'nde ortaklaşa yaptırdığı ''Türkiye Eğitim Şantiyesi''nin açılış törenine katıldı. 
     Başbakan Erdoğan ile Devlet Bakanı Beşir Atalay, Çalışma ve Sosyal Güvenlik Bakanı Murat Başesgioğlu, İNTES Yönetim Kurulu Başkanı Şükrü Koçoğlu, Yol-İş Sendikası Başkanı Fikret Barın ve Ankara Sanayi Odası Başkanı Zafer Çağlayan ile binanın açılışını yaptı. 
     Başbakan Erdoğan, burada yaptığı konuşmada, Türkiye'nin nitelikli işgücü açığı bulunduğunu belirterek, ara eleman konusunun sürekli konuşulmasına rağmen bu konuda bugüne kadar devam eden yanlış ve korumacı zihniyetin devam ettiğini kaydetti. 
     Sincan Organize Sanayi Bölgesi'nin girişinde yer alan panolarda sürekli aranan eleman listesinin yer aldığını ancak, aranan eleman nitelikli olması gerektiği için bulunamadığını ifade eden Erdoğan, nitelikli eleman için ise iş bulma sıkıntısının bulunmadığını söyledi. Erdoğan, niteliksiz eleman söz konusu olduğunda üniversite mezunu da olsa işverenin bunu kabul etmediğini, çünkü onun için ayrıca bir yatırım yapması gerektiğini kaydetti. 
     İNTES ve Yol-İş Sendikası'nın, işveren ve işçi kesiminin temsilcileri olarak duygusallıkları bir kenar koyarak ve el ele verip anlamlı bir adım attıkları dile getiren Erdoğan, söz konusu tesisin temel atma, bugünde açılış töreninde bulunmanın kendisi ve hükümeti için bir görev olduğunu dile getirdi. Erdoğan, bu tür örneklerin Türkiye'de süratle çoğaltılması gerektiğini vurguladı. 
     Başbakan Erdoğan, Türkiye'nin işsizliğin bir numaralı sorun olduğunu, bu sorunu aşarken ülke genelinde vasıflı eleman konusunun sektörel bazda geliştirilmesi gerektiğini belirterek, her sektörde, daha çok devlet desteğiyle değil de sivil toplum örgütlerinin dayanışma içinde adım atmaları durumunda ciddi bir açığın kapatılacağını aktardı. 
     
     MESLEK LİSELERİ 
     Meslek liseleri konusuna da değinen Erdoğan, bu konuda daha önce bir adım attıklarını ancak bunun farklı yerlere kaydırılması nedeniyle geçici bir süre için engellendiğini söyledi. Erdoğan, konuşmasını şöyle sürdürdü 
     ''Aslında bunlar artık Türkiye'de aşılmalıdır. Hele hele demokratikleşme sürecini yaygınlaştırdığımız, kurumlarıyla oturtmanın erdemini yaşamaya başladığımız bir dönemde Türkiye, bu tür şeyleri çok rahat aşabilecek bir güce kavuşmalıdır. Bu konularda rahat olmalıyız. Zaman zaman hala çok basit, çağın gerilerinde kalmış şeylerle uğraşıyoruz. Kavramlar kargaşası içerisinde maalesef nesilleri kaybediyoruz. Buna yazık, üzülüyorum.'' 
     
     ''TÜRKİYE SIÇRAMAK ZORUNDA'' 
     TOKİ'nin 20. yıl törenine katıldığını anımsatan Erdoğan, 20 yıl önce temeli atılıp hala bitmemiş şantiyelerin bulunduğunu kaydetti. Erdoğan, ''Türkiye'nin artık bu devirleri kapaması gerekiyor. Eskalasyonlara mahkum olmuş bir iktidar anlayışı değil, tam aksine yol haritası çizilmiş, takvime bağlamış ve bu takvimin de takır takır işletildiği bir yönetim anlayışını uygulamaya koymak zorundayız. Bunu başarırsak Türkiye o zaman sıçrar. Biz sıçrayarak gitmek durumundayız ki bu makas kapatılsın'' diye konuştu. 
     Başbakan Erdoğan, Türkiye'de artık tek haneli enflasyon rakamlarından bahsedilmesinin, nominal faizlerin yüzde 69'lardan yüzde 23'lere düşmesinin ve büyüme hızının OECD ülkeleri arasında birinci sıraya çıkmasının bir nedeni olduğunu, bunların durup dururken olmadığını belirtti. 
     Bunlar gerçekleşirken Türkiye'nin bazı sancıları da çektiğini ifade eden Erdoğan, ''Çünkü biz 2 yıl önce kucağımızda farklı bir Türkiye bulduk. Ne dışarıda itibarı olan, içeride ise tamamen sağlıksız bir yapı devraldık. Şimdi bu yapıdan sıyrılan, dışarıda itibarı olan, dünyanın gündemine oturan bir Türkiye var'' dedi. 
     3 Kasım 2002'de kişi başına düşen milli gelirin 2 bin 600 dolar olduğunu, bugün ise bu rakamın 4 bin 100 dolara yükseldiğini bildiren Erdoğan, bunun cumhuriyet tarihinde görülmüş bir şey olmadığını kaydetti. 
     Erdoğan, kaynakları devreye soktuklarını ve bunu yaparken tüm Türkiye'de yolsuzlukları ortadan kaldırdıklarını, böylece bunların devletin hazinesine akmaya başladığını dile getirerek, herkesin ''ben ne yapabilirim'' sorusunu kendine sormaya başladığını söyledi. 
     Türkiye'de bugüne kadar başlanmış projeleri bitirmeye çalıştıklarını ve ''proje kahramanlığına soyunmadıklarını'' ifade eden Erdoğan, geçmişten kalan 5 bin 500 projeden, siyasi kaygılarla başlanan 1500-2000'inin iptal edildiğini bildirdi. Erdoğan, ''Beyefendi bir ilde bakan olmuş her ilçesine birer tane kültür merkezi yapmış. Birisi bir ilden bakan olmuş her ilçesine 4-5 tane fazladan okul yaptırmış ama öbür tarafta okul ihtiyacı olan iller var. Bunlar benim ülkemde olmuş'' şeklinde konuştu. 
     Erdoğan, bu kaynak israflarının bedelini Türk milletinin yıllar yılı ödediğini belirterek, bu uygulamayı kaldırdıklarını vurguladı. Erdoğan, şimdiki hedeflerinin köylerdeki yol ve su sıkıntıları biran önce gidermek olduğunu anlatarak, Türkiye'de yolu ve suyu olmayan köy kalmamasını istediklerini kaydetti. 
     Türkiye Eğitim Şantiyesi'nin sadece Ankara ile sınırlı kalmayıp Doğu, Güneydoğu ve Karadeniz bölgelerinde de yapılması gerektiğini, böylece bölgeler arası dengesizliklerin ortadan kaldırılmasının sağlanması gerektiğine işaret etti. 
     Erdoğan, açılış töreninin ardından şantiyeyi gezerek yetkililerden bilgi aldı. Erdoğan şantiyede, matkapla bir panoyu duvara monte etti. 
     
</TEXT>
</DOC>
