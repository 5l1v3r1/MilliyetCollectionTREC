<DOC>
<DOCNO> 256735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sondun06.html </URL>
<DATE> 2004/07/20/ </DATE>
<TIME> 00.45 </TIME>
<AUTHOR>  </AUTHOR>
<HEADLINE>
Türkiye-İsrail ilişkileri Chicago Tribune gazetesinde... 
</HEADLINE>
<TEXT>

     Chicago Tribune gazetesi, Türkiye-İsrail ilişkilerini değerlendirdi. 
     Gazete, Ortadoğu'da iki müttefik olarak tanımladığı İsrail ve Türkiye arasındaki ilişkilerin iyice gerildiğini, buna yol açan temel etkenin İsrail'in Filistinlilere yönelik politikaları ve Kuzey Irak'taki Kürt komandoların İsrail tarafından eğitildiğine dair haberler olduğunu yazdı. 
     Geçen hafta, İsrail Başbakan Yardımcısı Ehud Olmert'in Türkiye ziyareti sırasında Başbakan Recep Tayyip Erdoğan'ın tatilde olmasına dikkati çeken gazetenin haberinde, Başbakan'ın bu tatilinin iki ülke arasındaki ilişkilerin gerildiği bir dönemde yapılan önemli bir ziyarete denk gelmesi vurgulandı. 
     Haberde, Ortadoğu'daki yegane laik demokrasiler olan Türkiye ve İsrail'in birbirine duyduğu karşılıklı ihtiyaç ve destekten dolayı dost olduğu, her iki ülkenin de kültürel, siyasi ve ekonomik açıdan kendisini Ortadoğuludan çok Batılı olarak tanımladığı belirtildi. 
     Kurulduğu 1948 yılında İsrail'i tanıyan ilk Müslüman ülke olan Türkiye ile İsrail arasındaki ilişkilerin son yıllarda büyük ölçüde geliştiğini ifade edilen haberde, son haftalarda Başbakan Erdoğan'ın İsrail'in Filistinlilere yönelik politikalarına sert eleştiriler yönelttiği bildirildi. 
     Gazete, Başbakan Erdoğan'ın İsrail'e yönelik eleştirilerinin iki ülke arasındaki ilişkilerde değişikliğin sinyalleri olup olmadığının tartışma konusu olduğunu, Türk yetkilileriyle kamuoyunun, İsrail'in Batı Şeria ve Gazze Şeridi'ndeki politikalarına karşı kızgınlık duyduğunu yazdı. 
     Erdoğan'ın bu eleştirilerinin İsrail'e eleştirel bakan Arap komşularıyla ve AB ile ilişkilerini geliştirmeye çalıştığı bir döneme geldiği belirtilen Chicago Tribune'un haberinde, Türk Dışişleri Bakanlığı yetkililerinin İsrail ile ilişkilerin değişmeyeceğini söylediği kaydedildi. 
     Türkiye'nin 1996 yılından bu yana İsrail'den aldığı askeri teçhizatlar için 3 milyar dolarlık bir harcama yaptığının belirtildiği haberde, Türk ve İsrail orduları arasında düzenli askeri tatbikatlar düzenlendiği ve Türkiye'nin hava sahasını İsrailli savaş pilotlarının eğitim uçuşları için açtığı belirtildi. 
     İki ülke arasında özel şirketler üzerinden yapılan ticaretin geçen yıl 1.25 milyar doları bulduğu, bu yıl da 1.5 milyar dolara ulaşmasının beklendiği kaydedilen haberde, Türkiye'nin İsrailli turistler için önemli bir turizm merkezi olduğu da ifade edildi. 
     Türkiye'nin ABD'deki lobi faaliyetlerinde temel olarak etkili Yahudi lobisine güvendiğine dikkat çekilen haberde, güçlü Yahudi-Amerikan grupların özellikle Ermeni lobisine karşı Türkiye'ye destek verdiği kaydedildi. 
     
</TEXT>
</DOC>
