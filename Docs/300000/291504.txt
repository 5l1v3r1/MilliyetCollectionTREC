<DOC>
<DOCNO> 291504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo35.html </URL>
<DATE> 2004/11/23/ </DATE>
<TIME> 22.02 </TIME>
<AUTHOR>  </AUTHOR>
<HEADLINE>
AC Sparta Prag, Fenerbahçe maçı öncesi notlar... 
</HEADLINE>
<TEXT>

     Fenerbahçe Teknik Direktörü Christoph Daum, AC Sparta Prag ile yaptıkları Şampiyonlar Ligi D grubu maçında, bu sezon ilk kez ligde geçen hafta Trabzonspor maçında forma giyen Kemal'i 11 kişilik kadroda görevlendirdi. 
     Alman teknik adam, geçen sezon geçirdiği sakatlığın ardından aylar sonra Birinci Süper Lig'de Trabzonspor karşılaşmasında maça çıkan Kemal'e, sarı-lacivertlilerin UEFA Kupası'na katılmayı garantilemek için kazanmak zorunda olduğu bu zorlu maçta görev verdi. 
     Daum, Kemal'i Olympique Lyon ile yapılan grubun 4. maçında 18 kişilik kadroya almış, ancak karşılaşmada oynatmamıştı. 
     
     KADRO 17 FUTBOLCUDAN OLUŞTU 

     Prag'a 3. kaleci Recep de dahil olmak üzere 18 futbolcudan oluşan kadroyla gelen sarı-lacivertliler, Çek temsilcisi karşısına 17 kişilik kadroyla çıktı. 
     Sakatlıkları bulunan Van Hooijdonk, Deniz, Şampiyonlar Ligi'nde Olympique Lyon ile yapılan maçta kırmızı kart gören Servet ve aynı maçta 3. sarı kartını görerek cezalı duruma düşen Serkan kadroda yer almadı. 
     Daum, orta alanın sağında Mehmet Yozgatlı'yı görevlendirirken, bu mevkide genelde tercih ettiği Serhat'ı yedek soyundurdu. 
     
     
     TARAFTARLAR FENERBAHÇE'Yİ YALNIZ BIRAKMADI 

     Sarı-lacivertli taraftarlar, takımlarını bu önemli maçta yalnız bırakmadı. AC Sparta Prag tribünlerinde 3 bine yakın Fenerbahçeli taraftarın yer aldığı öğrenildi. 
     Fenerbahçeli taraftarlar, takımlarının sahaya çıkması sırasında meşaleler yakarak renkli görüntüler oluşturdular. 
     Sparta Praglı taraftarların bulunduğu tribünlerde ise yer yer boşluklar göze çarptı. 
     
     
     GÜVENLİK TOPLANTISI 

     AC Sparta Prag-Fenerbahçe maçı için bu sabah Toyota Arena Stadı'nda güvenlik toplantısı yapıldı. 
     Maçla ilgili güvenlik tedbirleri, takımların stada gelişi ve ayrılışı gibi çeşitli konularda görüşmelerin yapıldığı toplantıda, iki kulüp yetkilileri ve UEFA yetkilileri hazır bulundu. 
     Fenerbahçe, stada karşılaşmanın başlama saatinden yaklaşık 2,5 saat önce geldi. 
     Bu arada AC Sparta Prag'ın kadrosunda cezalı oldukları için Poborsky, Homola ve sakatlığı bulunan Pergl yer almadı. 
     
</TEXT>
</DOC>
