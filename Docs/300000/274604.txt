<DOC>
<DOCNO> 274604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonspo07.html </URL>
<DATE> 2004/09/24/ </DATE>
<TIME> 12.55 </TIME>
<AUTHOR>  </AUTHOR>
<HEADLINE>
Türkiye, potada 801. maçına çıkıyor... 
</HEADLINE>
<TEXT>

     34. Avrupa Erkekler Basketbol Şampiyonası Eleme Grubu'nda yarın deplasmanda Hollanda ile karşılaşacak Türkiye, tarihindeki 801. maçına çıkıyor. 
     A Milliler, 68 yıllık tarihinde yaptığı 800 maçın 410'unu kazanırken, 388 maçtan da yenilgiyle ayrıldı. Milliler, 2 karşılaşmada da berabere kaldı. 
     Ay-yıldızlılar tarihindeki ilk maçını, 1936'da Berlin'de düzenlenen Olimpiyat Oyunları'nda Şili ile yaptı. Milliler, 7 Ağustos 1936'da yapılan karşılaşmada rakibine 30-16 yenildi. 
     A Milli Takım, tarihinde en farklı skorlu galibiyetini Libya karşısında elde etti. İzmir'de yapılan İslam Ülkeleri Spor Oyunları'nda 29 Eylül 1980 tarihinde Türkiye, Libya'yı tam 97 sayı farkla 142-45 yendi. 
     Türkiye, tarihindeki en farklı skorlu yenilgisini Hırvatistan karşısında aldı. Milliler, Almanya'da yapılan 28. Avrupa Basketbol Şampiyonası'nda 24 Haziran 1993'de Hırvatistan'a 113-63'lük skorla 50 sayı farkla yenildi. 
     Beraberlik durumunda uzatmaya gidilmediği dönemde yapılan karşılaşmada, 13 Ekim 1963'de Avrupa Şampiyonası'nda Hollanda ile 62-62 berabere kalan milliler, İstanbul'da da 13 Haziran 1995'de Makedonya ile yaptığı özel maçtan 78-78 beraberlikle ayrıldı. 
     
</TEXT>
</DOC>
