<DOC>
<DOCNO> 262097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sonsiy16.html </URL>
<DATE> 2004/08/10/ </DATE>
<TIME> 20.46 </TIME>
<AUTHOR>  </AUTHOR>
<HEADLINE>
Baykal "El Kaide'nin Türkiye'nin içine de uzamaya kalktığını görüyoruz" 
</HEADLINE>
<TEXT>

     CHP Genel Başkanı Deniz Baykal, İstanbul'daki bombalı saldırılarla ilgili olarak, ''El Kaide'nin Türkiye'nin içine de uzanmaya kalktığını görüyoruz'' dedi. 
     Deniz Baykal, Antalya'da Serik İlçesi'nin Abdurrahmanlar ve Karadayı beldelerini ziyaret etti. Karadayı Beldesi'nde partili belediye başkanları ve vatandaşlarla biraraya gelen Baykal, bir gazetecinin dün gece İstanbul'da meydana gelen bombalı saldırıları El Kaide'ye bağlı bir örgütün üstlendiği yönündeki iddiaları hatırlatması üzerine, şunları söyledi 
     ''Çok üzüntü verici bir tablo. El Kaide'nin Türkiye'nin içine de uzanmaya kalktığını görüyoruz. Daha önce de İstanbul'da iki büyük saldırı gerçekleştirmişlerdi. Daha sonra bu saldırıyı gerçekleştirenler Irak'a geçtiler. Irak'ta Türk vatandaşlarına yönelik saldırılarda, şiddette onları gördük. Şimdi tekrar Türkiye'ye yöneldikleri ve Türkiye'de bir takım patlamalara karıştıkları anlaşılıyor. Olayın ilk ortaya çıktığı dönemde buna doğru bir teşhis koymak gerekiyordu. Yani bu terörün niteliğini doğru anlamak gerekiyordu. O zaman Sayın Başbakan terörün adını hep koymaktan kaçınmıştı. Hala o tereddüt devam ediyor. Bu Türkiye'de çok daha önceden de görmüş olduğumuz Hizbullah terörüdür. Hizbullah terörünün uzantısıdır. Bazen Türkiye'de Hizbullah hareketi olarak terör yaparlar, bazen yurtdışına çıkarlar, El Kaide ile işbirliği yaparlar. Yine aynı kaynakla beslenen, aynı eğitimden geçmiş, birbirlerini tanıyan, bilen, Türkiye'nin iç örgütlenmesinden ortaya çıkmış terör gruplarıdır. Tabi böyle teröristlerin Türkiye'de nasıl yetiştiğini, nerelerde himaye edildiğini, nerede eğitim aldığını, bunlara kimlerin sahip çıktığını çok iyi sorgulamak gerekli ve buradan gerekli sonuçları çıkarmak lazım. Bunlar tetikçi olarak kullanılmış kimselerdir. Hatırlayacaksınız, İstanbul'da ilk yakalandığı zaman bunların üye kayıtları ortaya çıkmıştı. O üye kayıtlarında yüzlerce insanın ismi vardı. Bugün ortaya çıkan, İstanbul'daki Sinagog saldırısında kendisini gösteren teröristlerin bir kısmı, bu ilk Hizbullah terör baskınında ele geçirilen üye listelerinin içinde yer alıyordu.'' 
     
     ''GEREKEN TAKİP YAPILMADI'' 
     Teröristlerin isminin üye listelerinde yer almasına rağmen gerekli takibin yapılmadığını savunan Deniz Baykal, şöyle devam etti 
     ''Bunlar gereken şekilde sahiplenip, takip edilseydi, bunlara gereken önlemler zamanında alınmış olsaydı, zamanında izlenmiş olsaydı, bunlar yeterince takip edilselerdi, bugün belki daha farklı bir noktada olabilirdik. Türkiye'de terörün bu niteliği maalesef gelmiş geçmiş hükümetler tarafından da, bugünkü hükümet tarafından da yeterince doğru değerlendirilmedi. Tam tersine bu terör gruplarına destek veren çevreler himaye edilmişlerdir, göz yumulmuştur. Ve bugün artık terör kanlı meyvelerini, acı meyvelerini vermeye başlamıştır. Üzüntü duyuyoruz. Olaylar buraya gelmemeliydi. Terörün iç dinamiği böyle gözüküyor. Dış dinamiği tabii ki Türkiye'nin Irak'taki konumu ve durumuyla ilgili rolü arttıkça, Irak'taki çatışmanın bir parçası haline Türkiye dönüşme durumunda kaldıkça, maalesef Türkiye'ye yönelik şiddetin, terörün arttığını görüyoruz. Ayrıca bir de dış dinamik var. Şimdi bu El Kaide konusunda bu ikisi de birleştirilmeye çalışılıyor. İki boyutu, iki dinamik bir araya getirilmeye çalışılıyor. Türkiye'yi güç günler bekliyor. Her bakımdan güç günler... Bunlara hazırlıklı olmak lazım. Terör konusunda çok kararlı, çok net olmak lazım. Hiçbir terör grubunu korumaya, himaye etmeye, sakınmaya yönelmemek lazım. Adını koymaktan korkmamak lazım. Ve terör gruplarının zaman içinde hazırlanıp, eğitim alıp, oluşumunu etkin bir şekilde görebilmek lazım. Ve bunu yapacak güçlü bir İçişleri Bakanlığı, güçlü bir Başbakanlık lazım.'' 
     
     VAN OLAYI 
     Konuşmasında Van'da yaşanan olayı da hatırlatan CHP Genel Başkanı Baykal, sözlerini şöyle sürdürdü 
     ''Kaçıran insanlara Milli Eğitim Bakanı telefon açıp geçmiş olsun diyor. Şimdi bunlar Türkiye'de bu sorunlarla uğraşacak. Biraz güç. Şimdi biraz önce bir haber geldi. Van'da Cumhuriyet Başsavcısı, eski Milletvekili Mustafa Bayram ve oğlunun tutuklanmasına karar verdi. Bu karar çok daha önceki bir cinayet davasıyla ilgili. Mustafa Bayram'ın AK Parti'li belediye başkanı olan oğlu makamında gözaltına alındı, tutuklandı. Mustafa Bayram aranıyor. Bize gelen haberlere göre... Öte yandan Van Valisi, Mustafa Bayram'ın avukatı gibi konuşuyor. Başsavcı, O'nun eski cinayetini takip edip, O'nun hakkında tutuklama kararı çıkarıyor. Türkiye'de 10 yıldan beri örgütlenmiş terör grupları, Hizbullahçılar, birbiri ardına saldırılar yapıyorlar. Buradan çıkıp Irak'a gidiyorlar. Irak'ta çalışan vatandaşlarımızın şakaklarına silah dayayıp televizyonların gözü önünde tetik çekip katlediyorlar. El Kaide kisvesi içinde çıkıyorlar. Hizbullah kisvesi içinde çıkıyorlar. Bunlara karşı Türkiye'de ciddi, etkin ve kararlı, uzun soluklu bir mücadelenin götürüldüğünü söylemenin bir imkanı var mı Başbakan bu terörün adını bile koyamıyor. Böyle bir manzara var. Yapılması gereken şeyler çok açık. Terör karşısında çok açık, net tavır takınmak lazım. Hiç bir terör grubunu himaye etmemek lazım. Ve terör gruplarının mensuplarının nerelerde eğitildiklerini, finansman kaynaklarının ne olduğunu, nerelerde yetiştiklerini çok iyi bilip kontrol altına almak lazım. İzlemek lazım ve bu çalışmayı yapacak devletin güvenlik güçlerinin bu konularda güven veren tutarlı kadrolardan, idari ve siyasi kadrolardan oluşmasını sağlamak lazım.'' CHP Lideri Baykal, sözlerini, ''İçişleri Bakanı niye konuşmuyor, niye konuşmuyor, niye konuşmuyor Bunun cevabını soruyla verdim galiba'' diyerek tamamladı. 
     
</TEXT>
</DOC>
