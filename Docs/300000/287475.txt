<DOC>
<DOCNO> 287475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy25.html </URL>
<DATE> 2004/11/09/ </DATE>
<TIME> 22.43 </TIME>
<AUTHOR>  </AUTHOR>
<HEADLINE>
Bütçe görüşmeleri... Gül ''Türkiye, bugün bölgesel bir güçtür'' 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Türkiye'nin itibarının giderek arttığını belirterek, ''Türkiye, bugün bölgesel bir güçtür'' dedi. 
     Gül, Dışişleri Bakanlığı'nın 2005 Mali Yılı Bütçesi üzerinde Plan ve Bütçe Komisyonu'nda dile getirilen eleştirileri yanıtladı. 
     Eleştirilerden yararlandıklarını kaydeden Gül, popülist olsa bile her soruya bütün açıklığıyla yanıt verdiklerini söyledi. 
     ''Ancak bir gerçek vardır dış politikayı yapanlar popülist olamazlar'' diyen Gül, Türkiye'nin sadece bugününü değil geleceğini de etkileyecek kararları alırken hükümet seviyesinde, diplomatlar nezdinde iyice tartıştıktan sonra adım attıklarını belirtti. 
     Muhalefetin, izledikleri dış politikayı eleştirebileceğini, başarısız bulabileceğini, demokrasinin gereği olarak bunu da doğal karşıladıklarını ifade eden Gül, objektif bakıldığında Türkiye'nin son yıllarda çok güçlü bir dış politika takip ettiğinin görüleceğini söyledi. 
     Bunu, en iyi Türkiye dışında yaşayan vatandaşların, aydınların, diplomatik temsilcilerin hissettiğini, onlarla temas eden herkesin yükselen trendi görebileceğini ifade eden Gül, ''Göreceksiniz ki hepsinin başı diktir'' dedi. 
     Türkiye'de ''ne yaptığını bilen, planlayan, kararlı bir iktidarın bulunmasının'' güçlü dış politikanın en önemli nedeni olduğunu savunan Gül, iktidarın, bir taraftan krizler içinde yüzen ekonomiyi istikrarlı bir şekilde düzlüğü çıkarırken, diğer taraftan köklü demokratik reformları yaptığını ifade etti. 
     Hükümetin, dünya genelinde ''reformist hükümet'' olarak nitelendirildiğini belirten Gül, Türkiye'nin itibarının, onurunun ve Türkiye'ye duyulan güvenin artmakta olduğunu söyledi. 
     Gül, sözlerini şöyle sürdürdü 
     ''Türkiye giderek güçlenmektedir, kendimize güvenimiz de giderek artmaktadır. Türkiye önce içeride güçlü, sonra bölgemizde güçlü ve daha sonra da sadece kendisiyle ilgili olaylarda değil dünya ile ilgili olaylarda da katkı yapabilecek bir konuma gelmek üzeredir. Bu açıdan titiz çalışmalarımız devam edecektir. 
     Türkiye, bölgesel bir güçtür bugün. Türkiye, eskiden olduğu gibi sadece askeri gücünü gösteren bir ülke değil demokratik gücünü gösteren bir ülke haline gelmiştir. Bundan dolayı da itibarı artmıştır, olumlu imajlar giderek yükselmektedir.'' 
     
     AKAN'IN EŞİ KATILMADI'' 

     Gül, 6 Kasım'da Lahey'de yapılan ve Başbakan Recep Tayyip Erdoğan'ın eşi Emine Erdoğan'ın katıldığını öne sürdüğü toplantıda niye farklı görüşlerden temsilcinin bulunmadığını soran CHP Mersin Milletvekili Mustafa Özyürek'i yanıtlarken, bu toplantının, AB İletişim Grubu adlı oluşum tarafından düzenlendiğini ve oluşumun içinde AB Genel Sekreterliği ve sivil toplum örgütlerinin de yer aldığını söyledi. 
     Hükümetler nezdinde ikna çalışmaları sürerken AB kamuoyunun hazırlanmasının da gerektiğini belirten Gül, İletişim Grubu'nun bu anlamda yüzlerce kültürel faaliyeti seminer, panel ve internet sitesini desteklemek gibi etkinliklerde bulunduğunu kaydetti. 
     İletişim Grubu'nun Lahey toplantısına Emine Erdoğan'ın katılmadığını belirten Gül, kadınlarla ilgili toplantıya CHP'li 5 kadın milletvekilinin de davet edilmelerine rağmen gitmediklerini bildirdi. Gül, toplantıya, Avrupa ülkelerinde milletvekilliği yapan kadın parlamenterlerin, uluslararası kuruluş temsilcilerinin ve bilim adamlarının katıldığını ifade ederek, ''Bu toplantı niye gündeme geldi Orada bir tane başörtülü hanım var. Bu kadar insan içinde tabii ki olacak ama bir başörtülü hanım bir organizasyon içinde var diye, olayı başka yönlere çekmek çok yanlış. Bence bu çok ayıp bir şey'' dedi. 
     
     ''İSLAM ÖZEL SEKTÖRÜ GELİŞTİRME TARTIŞMASI'' 

     Dışişleri Bakanı Gül, ''İslam özel sektörü geliştirme'' konusundaki tasarıya ilişkin tartışmalara da değinerek, Türkiye'nin İslam kalkınma Örgütü'nün önemli bir üyesi olduğunu belirtti. İKÖ üyesi ülkeler arasında laik ülkeler olduğu gibi İslam kurallarıyla idare edilen ülkeler, emirlikler ve krallıklar bulunduğunu vurgulayan Gül, ''Bu ülkelerin ortak özelliği, halklarının Müslüman olmasıdır'' dedi. 
     Türkiye'nin İslam Kalkınma Bankası'nın da 5. büyük ortağı olduğunu kaydeden Gül, bu bankayı en iyi değerlendiren, fonlarından yararlanan ülkenin Türkiye olduğunu belirtti. 
     İslam Kalkınma Bankası'nın İslami kurallara göre, faizsiz çalıştığını, İslam'ın haram kıldığı malların ticaretini yapmadığını ifade eden Gül, ancak, diğer bütün ticari ve finans işlerini yaptığını, IMF ve Dünya Bankası ile ilişki içinde olduğunu söyledi. 
     Bu bankanın kuruluşunda, o zamanki hükümetin Maliye Bakanı olarak Deniz Baykal'ın da imzası bulunduğunu anımsatan Gül, ''Hükümette olunca insanlar doğru karar verir, mesul karar verir, ülkesinin çıkarına ne ise ona karar verir popülizm demagoji yapmaz. Sayın Baykal da o zaman bakandı, sorumluğunu, Türkiye'nin çıkarlarını düşündü, imzaladı, doğru yaptı'' diye konuştu. 
     Gül, İslam Kalkınma Bankası'nın tartışma konusu olan son yapılanmaya benzer birçok fon kurduğunu hepsinin de İslami kurallara göre çalıştığını belirterek, şunları söyledi 
     ''Eğer şöyle olursa bu yanlıştır. Bu kuruluşların, 'kim Müslüman kim değil, kim inanıyor kim inanmıyor diye bir eleme yapacağım ve fonlarımı ona göre kullandıracağım veya kimin İslami bir hedefi varsa ben parayı ona vereceğim' gibi bir amacı olsa o zaman sizin kaygılarınıza ben de katılırım ancak, böyle değil. Bu kuruluşların işleyişi tamamen piyasa ekonomisine göre.'' Gül, İslam Kalkınma Bankası kaynaklarından Türkiye'nin en büyük şirketlerinin yararlandığını, ticari sır olduğu için bunları açıklayamayacağını belirtirken, Türkiye'nin şimdiye kadar 3 milyar dolar dış ticarette, 756 milyon dolar da proje finansmanı olarak bu kaynakları kullandığını bildirdi. 
     Bu konudaki spekülasyonların hiç faydası olmadığını ifade eden Gül, ''Eğer bu anlayış içinde olursak sadece Kuzey Kore'ye benzeriz, tecrit ederiz kendimizi... Hiç kimse ile AB ile de ilişkiye geçemeyiz. Çünkü AB'de de bu tür şeyler vardır, AB Konseyi'nde de BM'de de... Bizim rezerv koyduğumuz anlaşmalar vardır Burada da bunlara rezerv koyuyoruz. 'Anayasamıza, kanunlarımıza uygun olmayan konularda rezervimiz vardır' diyoruz'' dedi. 
     Dışişleri Bakanı Gül, CHP'nin 1996'da da buna benzer bir konuda Anayasa Mahkemesi'ne gittiğini ve mahkemenin oybirliğiyle iptal istemini reddettiğini söyledi. 
     
     GÜL 'KIBRIS'TA REFERANDUM SONUNDA ORTAYA ÇIKAN DURUM, CİDDİ BİR KAZANÇ GETİRDİ'' 

     Dışişleri Bakanı ve Başbakan Yardımcısı Abdullah Gül, Kıbrıs'ta Annan Planı'nın referanduma sunulmasından sonra, dünyanın, Rumlar tarafından yanıltıldığını gördüğünü, Türkiye'ye ve Kıbrıs Türkleri'ne karşı büyük sempati oluştuğunu söyledi. 
     Gül, Plan ve Bütçe Komisyonu'nda bakanlığının 2005 bütçesinin görüşmeleri sırasında yöneltilen eleştirileri yanıtlarken, Kıbrıs konusundaki gelişmelere de değindi. 
     Türkiye'nin garantör ülke olarak haklarını kullanıp Kıbrıs'taki katliamı önlediğini anımsatan Gül, ''Ancak o günden bu yana inanılmaz bir fatura ödedik, haklı olduğumuz konuda ödemeye devam ederiz de'' dedi. Gül, Kıbrıs'ın yerini bile bilmeyenlerin Türkiye karşısında odaklandığını, ''Rumlar barış istiyor, Türkler uzlaşma istemiyor'' yargısıyla Türkiye'ye karşı tavır sergilendiğini belirtti. 
     Kıbrıs konusunda izledikleri politika üzerinde çok ciddi çalışmalar yaptıklarını vurgulayan Gül, ''Referandum sonunda ortaya çıkan durum, ciddi bir kazanç getirdi. Bütün dünya yanıltıldığını gördü. Türkiye'ye ve Kıbrıs Türklerine karşı inanılmaz bir sempati oluşmuştur'' dedi. 
     Gül, referandumdan önce Türkiye'nin maruz kaldığı durumla şimdi Rumların karşı karşıya olduğunu belirterek, ''Bu, milyarlarca dolarla hesaplanmayacak bir kazançtır. Türkiye'ye ve Kıbrıs Türklerine karşı büyük bir sempati oluşmuştur'' diye konuştu. 
     Kıbrıs konusundaki bazı beklentilerin karşılığını alamadıklarını ve bu konuda hayal kırıklığı bulunduğunu bildiren Gül, ancak, AB ile üyelik sürecinde gelinen noktada da izledikleri Kıbrıs politikasının büyük katkısı bulunduğunu kaydetti. Türkiye-AB ilişkilerinde Kıbrıs'ın görünmeyen bir engel olarak durageldiğini belirten Gül, ''AB ülkelerindeki şaşkınlık, belki de bu işi ustalıkla temizleyeceğimizi düşünemediklerindendir. Onlar, ne önümüzdeki bu engeli aşabileceğimizi ne de reformları gerçekleştirebileceğimizi düşünüyorlardı'' diye konuştu. 
     Gül, bugün Kıbrıs Türkünün başının dik, Rumların ise ezik olduğunu, uluslararası toplantılarda konuyla ilgili söz alanların Rumların tutumunu eleştirdiğini söyledi. 
     Referandumdan sonra Kıbrıs Türklerinin uluslararası örgütlerde temsil düzeyinin yükseldiğini, KKTC yöneticilerinin ABD, Rusya gibi ülkelerin yöneticilerince kabul edildiğini, vize kolaylığı sağlandığını anlatan Gül, Hükümet'in, Kıbrıs konusunda kararlı davrandığını belirterek, İKÖ ile AB arasında yapılması planlanan toplantıya KKTC'nin davet edilmesi konusunda AB'nin olumsuz tavır takınması nedeniyle toplantıyı son gün iptal ettiklerini anımsattı. 
     Kıbrıs konusunda taleplerde bulunma sırasının şimdi Türkiye'de olduğunu, bu taleplerde bulunmaya devam edeceklerini kaydeden Gül, Kıbrıs Rum Kesimi'nin AB'ye üyeliği konusunun, çok önceden belirlenmiş bir takvim çerçevesinde gerçekleştiğini belirtti. Gül, bu konudaki itirazlarını, Londra ve Zürih anlaşmalarına aykırılığı dile getirdiklerini, itirazları yaptıklarını ve Rum Kesimi'ni tanımadıklarını vurguladı. Gül, ''Rum Kesimi'ni tanıma gibi bir sorumluluğumuz söz konusu değildir'' dedi. 
     AB İlerleme Raporu'na ilişkin eleştirileri de yanıtlayan Gül, kendilerince de kabul edilmeyen bazı hususların Türkiye'den bir talep anlamına gelmediğini söyledi. Gül, CHP İstanbul Milletvekili Onur Öymen'in konuşmasında dile getirdiği ''Dicle ve Fırat üzerindeki barajların uluslararası yönetime verilmesi'' diye bir şeyin söz konusu 
     2005 YILI BÜTÇESİ ARTIRILARAK KABUL EDİLDİ 

     Dışişleri Bakanı ve Başbakan Yardımcısı Abdullah Gül, ''ne pahasına olursa olsun AB'ye girmek gibi bir anlayış taşımadıklarını'' söyledi. 
     TBMM Plan ve Bütçe Komisyonu'nda, Dışişleri Bakanlığı'nın 2005 Mali Yılı Bütçesi artırılarak kabul edildi. 
     Dışişleri Bakanı Gül, milletvekillerinin sorularını yanıtlarken AB İlerleme Raporu'ndaki tavsiyenin büyük bir başarı, bu başarının sahibinin TBMM olduğunu söyledi. AB'nin buna hazır olmadığını kaydeden Gül, Meclis'in gece gündüz çalışması sonucunda bu kararın verildiğini bildirdi. ''Açık söyleyeyim çok gönüllü değildi AB. Türkiye gibi bir ülkeyi daha çok yörüngesinde tutmayı tercih ederdi'' diyen Gül, çıkan yasalar sonucunda AB'nin tavsiye kararını vermek zorunda kaldığını söyledi. 
     Raporu yazanların, ''Türkiye'yi kucaklayarak AB'ye almak isteyenler olmadığını'' ifade eden Gül, AB'nin hiçbir zaman büyük ülkeleri gönüllü olarak içine almadığını belirtti. 
     ''Serbest dolaşım hakkı''nın tam üyelikten sonra kullanılmasının söz konusu olmaması durumunda Türkiye'nin AB'ye girmesi için bir neden bulunmadığını bildiren Gül, ''Daimi koruma'' sözcüğünün bir ülkeden başka bir ülkeye işçi akını olması durumunda konulabilecek sınırlı kısıtlama anlamına geldiğini söyledi. Bakan Gül, bunun kabul edildiği iddialarının doğru olmadığını belirterek, ''Süreli olursa kabullenebiliriz. Her halükarda ve ilelebet, Türkiye'den başka bir ülkeye serbest dolaşım hakkı olmamasını kabul edemeyiz'' dedi. 
     ''Ucu açık müzakere'' konusunu, üyelik müzakereleri başladıktan sonra ülkede yaşanacak geri gidişler sonucunda üyeliğin askıya alınması olarak anladıklarını da bildiren Bakan Gül, ''İnsan hakları uygulamaları, demokratik standartlarla ilgili geriye dönüş olması durumunda üyeliğin askıya alınması dışında birşeyi kesinlikle kabul etmeyiz'' diye konuştu. 
     ''Bütün bunların objektif, hile içermeyecek şekilde yazılması için uğraşıyoruz'' diyen Gül, temaslarda bu kaygıların dile getirildiğini söyledi. 
     
     ''ELİMİZDEN GELENİ YAPACAĞIZ'' 

     Dışişleri Bakanı Gül, 17 Aralık'a kadar üye ülkeler düzeyindeki temasların sürdürüleceğini bildirerek, sözlerini şöyle sürdürdü 
     ''Biz elimizden geleni yapacağız, ortaya çıkana bakacağız. Ortaya çıkan bizi tatmin etmezse orada bırakacağız, tatmin ederse devam ederiz. Türkiye'nin AB ile ilişkisinde asla ne pahasına olursa olsun ne olursa olsun AB'nin içine girmek için her şeye razı olunduğu anlayışı içinde değiliz. Şurası da bir gerçek ki 40 yıldır bütün hükümetlerin takip ettiği bir projeyi son anına gelince gevşetmek de hiç kimsenin hakkı değil. Çünkü önümüzdeki senelerde AB ülkelerindeki siyasi atmosfer nasıl olacak Türkiye'ye karşı partiler iktidara gelecek mi gelmeyecek mi Türkiye en kritik dönemdedir. İki sene sonra bugünkü şartları belki yakalamamız zor olabilir, siyasi konjonktür her zaman değişebilir. Onun için biz üzerimize düşeni sonuna kadar yapacağız.'' Bu süreçte ''Chirac'ı da düşünmek zorunda olduğunu'' belirten Gül, seçilmiş insanların kamuoylarını dikkate almak zorunda olduğunu, ancak Türkiye'nin iç politikalara alet edilmesine izin vermeyeceklerini bildirdi. 
     
     IRAK SORUNU 

     Irak konusunda milletvekillerinin eleştirilerini yanıtlayan Gül, göreve geldiklerinde birçok ''Verilmiş sözü, girilmiş angajmanı'' bulduklarını, ancak, bunları açıklayamadıklarını söyledi. 
     TBMM'de kabul edilmeyen tezkerenin oylamalarında AK Parti Grubu'nun serbest bırakıldığını belirten Gül, bir iktidar partisinin milletvekillerini serbest bırakmasının önemli olduğunu ifade etti. 
     Milletvekillerinin, tezkere konusundaki kişisel tutumuna ilişkin ısrarlı soruları üzerine Gül, ''AB'de bugün bu kadar yol aldıysak Türkiye'nin Irak politikası çok etkili olmuştur. Verdiğimiz işaretleri herkes biliyor'' dedi. 
     Alınan tüm önlemlere karşın bölgede 60 Türk vatandaşının yaşamını kaybettiğini ifade eden Gül, bunlara karşı çeşitli tedbirler alındığını bildirdi. Gül, rehin alındığı bildirilen tüm Türk vatandaşlarının kurtarıldığını, şoförlerin uyarıldığını, takip edildiklerini söyledi. Bölgedeki zor şartların bir süre daha devam edeceğinin görüldüğünü belirten Bakan Gül, ''Bu süreçte ya ekonomik çıkarlarınızdan vazgeçip kendinizi tecrit edeceksiniz ya da önlem alarak devam edeceksiniz'' diye konuştu. Gül, bazen bölgedeki gruplarla, aşiretlerle, milislerle, ABD kuvvetleriyle işbirliği yapılmasının gerektiğini, ancak bunların da zaman zaman zararlarının olabildiğini söyledi. Dün meydana gelen olayda hedefin eskort görevi yapan ABD'liler olduğunu belirten Gül, ancak saldırıda bir Türk TIR'ının isabet aldığını kaydetti. 
     Bakan Gül, Irak konusundaki değerlendirmelerini ''Ümit ediyorum ki bir an önce bunlar biter ve siyasi süreç başlar'' sözleriyle tamamladı. 
     
     BÜYÜK ORTADOĞU PROJESİ 

     Milletvekillerinin Büyük Ortadoğu Projesi'ne ilişkin görüşlerine de değinen Gül, bu konunun çok hassas bir konu olduğunu bildirdi. Bunun, ''Gizli emelleri, projeleri içerebileceğini'' vurgulayan Bakan Gül, Türkiye'nin buna kayıtsız olması durumunda yanlışlığa seyirci kalabileceğini bildirdi. ''Türkiye'nin aktif katılımının birçok yanlışları önleyebileceğini'' belirten Gül, ''Çünkü Türkiye bir taraftan çoğunluğuyla Müslüman bir ülkedir, öte yandan demokrasiyi gerçekleştirmiş bir ülkedir. Türkiye burada çok önemli bir işlevi yerine getirmektedir. Türkiye, Orta Doğu ülkelerine ilham kaynağı olmaktadır. Türkiye şeffaflığın, hesap verilebilirliğin örneğidir. Proje, reformların gerçekleşmesi, halkın yönetime katılması anlamında ise Türkiye'nin yapacağı çok şey vardır. Kenarda durup seyrederseniz işler yanlış gidebilir'' dedi. 
     Projenin ortaya çıkışı ile bugün geldiği nokta arasında büyük farklılıklar bulunduğunu ifade eden Bakan Gül, ülkelerin bu sürece kendi inisiyatifleri ile katılmasının önemine dikkati çekti. 
     ''Ben inanmadığım projeyi savunmam'' diyen Gül, bu görüşlerini Washington'da da Paris'te de dile getirdiğini söyledi. 
     
     SOYKIRIM İDDİALARI 

     Bakan Gül, ''Ermeni soykırımı'' iddiaları ile ilgili olarak da ''Diasporanın Fransa ve ABD'deki varlıklarını koruma yöntemi olarak soykırım dedikleri konuyu işliyorlar. Diaspora rahat bir hayat yaşamaktadır. Lükslerini muhafaza etmek için bu işi araç olarak kullanıyorlar. Bunun da zararını ne yazık ki Ermenistan çekiyor. Nüfusu 3 milyondan 1.5 milyona düştü. Bunlar asla kabul edilemez, doğru da değildir'' diye konuştu. 
     
     AİRBUS ALIMI 

     Dışişleri Bakanı Gül, Airbus uçaklarının ''Üyelik müzakeresi'' karşılığı Türkiye'nin Fransa'ya rüşveti olduğu iddialarını yanıtlarken de bunun doğru olmadığını söyledi. Sadece Airbus değil Boeing yolcu uçaklarının da alınması anlaşmaları yapıldığını kaydeden Gül, özellikle Airbusların büyük pazarlıklar sonucu çok ucuza alındığını bildirdi. CHP'lilerin ''Kelepir yani...'' sözlerine Gül, ''Evet, kelepir... En küçük bir tereddüt göstersek firma anlaşmaları iptal eder. Büyük bir talep vardır piyasada. Firma büyük bir memnuniyetle döner ve üzerine de para verir'' dedi. 
     Fiyatların pazarlıklar sonucu indirilebileceği en düşük seviyeye indirildiğini belirten Gül, ''Rüşvet, herhangi bir ülkeye jest söz konusu kesinlikle değildir'' diye konuştu. 
     Pasaportların 2005 yılı sonunda yenileneceğini bildiren Bakan Gül, Haluk Kırcı'nın üzerindeki pasaportun da sahte olduğunu söyledi. 
     
     ''KARDEŞİM'' TARTIŞMASI 

     İkili görüşmelerin bazılarına bürokratların alınmamasına ilişkin soruları da Bakan Gül, ''Usulden, zaman zaman bu tür istemlerin gündeme gelebileceği'' şeklinde yanıtladı. Gül, görüşmelerin ardından konuşulanların ilgili kişilere aktarıldığını ve bunların arşive girdiğini bildirdi. 
     Bakan Gül, AB İlerleme Raporu'ndaki su kaynakları ile ilgili bölüme ilişkin eleştirileri yanıtlarken, CHP milletvekillerine yönelik olarak kullandığı ''Kardeşim'' hitabına, CHP'li Akif Hamzaçebi, ''Biz kardeş değiliz'' sözleriyle tepki gösterdi. Gül de bu sözlere ''Kan kardeşi olmadığımızı biliyorum ama demek ki insani olarak da birbirimize kardeş diyemeyecek kadar uzağız'' karşılığını verdi. Hamzaçebi, ''Siz kardeş lafını yakınlık anlamında söylemediniz'' derken, diğer CHP milletvekilleri de Bakan Gül'ün küçümseyen bir ifade kullandığını söyledi. 
     Bakan Gül'ün konuşmasından sonra Dışişleri Bakanlığı'nın 2005 bütçesi, yatırımlar için 20 milyon Yeni Türk Lirası YTL artırılarak, 582 milyon 98 bin YTL olarak kabul edildi. 
     Komisyonda yarın, Enerji ve Tabii Kaynaklar Bakanlığı'nın bütçesi görüşülecek. 
     
</TEXT>
</DOC>
