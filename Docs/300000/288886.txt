<DOC>
<DOCNO> 288886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/spor/spo04.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuzağa düştük 
</HEADLINE>
<TEXT>


Ziya Doğan, "Takımda düşüş var" haberlerinin baskı yaratarak, aleyhlerinde kullanıldığını söyledi, "Galibiyet ve mağlubiyetler futbolun doğasında var" dedi 


TRABZONSPOR Teknik Direktörü Ziya Doğan, kulübün resmi dergisindeki yazısında camiayı sakin olmaya davet etti. Alınan bir, iki başarısız sonucun güvenleri sarsmaması gerektiğini belirten Doğan, "Ne yazık ki, Takımda düşüş var haberleri camiayı tuzağa düşürdü. Bu psikolojik baskı olarak aleyhimize kullanıldı. Avni Aker Stadı'nda Galatasaray'ı yenseydik herkes başka bir şey konuşacaktı" diye konuştu. 
UZUN lig maratonunda inişli, çıkışlı grafiklerin olabileceğini vurgulayan Doğan, "Her maçı kazanırsak o zaman ligin bir anlamı kalmaz. Galibiyetler ve mağlubiyetler futbolun doğası olarak kabul edilmelidir" ifadesini kullandı. Doğan şöyle devam etti "Trabzonspor gibi büyük ve zorluklar karşısında tecrübeli bir camia gördüklerine değil de, duyduklarına inanıyor, bunu anlamakta güçlük çekiyorum." 

Fener mesaisi 

RAMAZAN Bayramı nedeniyle bir gün izin yapan Trabzonspor, Fenerbahçe maçının hazırlıklarına bugün iki idmanla başlayacak. Çarşamba gününden itibaren kampa girecek olan Bordo - Mavililer, zorlu karşılaşma öncesinde 4 gün dış dünyayla bağlantısını koparacak. Milliler perşembe günü takıma katılacak. 

Yılmaz aday mı 

TRABZONSPOR'UN Onursal başkanı M.Ali Yılmaz'ın, çevresinden gelen baskı nedeniyle adaylığa sıcak baktığı ileri sürüldü. Yılmaz'ın "Atay Aktuğ iyi gidiyor. Devam etmesi gerekir" demesine rağmen, bazı kesimlerin, "İyi bir listeyle seçimi kazanırsın. Yeter ki, aday ol" dediği bildirildi. 


</TEXT>
</DOC>
