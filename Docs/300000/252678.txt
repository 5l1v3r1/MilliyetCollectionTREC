<DOC>
<DOCNO> 252678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy16.html </URL>
<DATE> 2004/07/03/ </DATE>
<TIME> 20.41 </TIME>
<AUTHOR>  </AUTHOR>
<HEADLINE>
DSP büyük kurultaya doğru... 
</HEADLINE>
<TEXT>

     Eski DSP İstanbul İl Başkanı Levent Özer, 25 Temmuz 2004'te yapılacak kurultayda DSP Genel Başkan adayı olduğunu açıkladı. 
     Özer yaptığı yazılı açıklamada, Genel Başkan Bülent Ecevit'in tavsiye kararından sonra başka isimlerin çıkmaması gerektiğini, ancak çıktığını belirterek, aday olmasının nedenlerini şöyle anlattı 
     ''Aday olan ve olacakları incelediğimizde şu tablo görülmektedir. Adayların bazıları parti temel ilkelerinin dışına çıkarak yozlaşmış düşüncelerle adeta sol kanadın AKP'si olma peşinde koşmaktadır. Bazı adaylar ise ya başka partilerden transfer olmuşlar, örgütle ve partinin temel ilkeleriyle kaynaşamamışlar ve sık sık partiyi bırakıp gitme niyetlerini açıklamışlar ya da uzun süredir DSP'li olmalarına karşın örgütle ve halkla bütünleşme başarısını gösterememişlerdir. 
     Bu durumda yalnız değişim isteği ile uygun olmayan adaylara yönelme tehlikesini önlemek, DSP'nin temel fikirlerini, önceliklerini koruyarak bir çekim merkezi haline getirmek için DSP örgütünün adayını çıkarmak, bulmak zorundayız. Ancak o zaman partimizi korur ve ulusumuza faydalı oluruz.'' ''Partinin kuruluş günlerinden bugüne, şartlar ne olursa olsun karşılık beklemeksizin değişik örgüt kademelerinde hizmet vermiş bir partili olduğunu'' ifade eden Özer, Atatürk ilke ve devrimleri doğrultusunda DSP'li olmanın mutluluğunu duyan bir demokratik solcu olduğunu belirtti. Özer, açıklamasında şunları kaydetti 
     ''Belirttiğim düşünce ve gözlemlerime dayanarak, örgütümüzün bağrından çıkan bir DSP'linin bu tarihi kurultayda genel başkanlığa aday olması gerekliliğine inanıyor, 25 Temmuz 2004 tarihinde yapılacak kurultayda DSP Genel Başkanlığı için adaylığımı açıklıyorum.'' 
     
</TEXT>
</DOC>
