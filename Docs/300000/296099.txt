<DOC>
<DOCNO> 296099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/magazin/yazdud.html </URL>
<DATE> 2004/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da şimdi Nicci var 
</HEADLINE>
<TEXT>


Gençlerin son gözdesi Vanilla, Güneydoğu mutfağının yeni starı Tahta Saray, 'A'dan Z'ye', Caliante yeni yerinde, Levent'te portakal lezzetinde Portakal Restaurant, haftanın dedikoduları... 


Efendim, hareketli ve dolu dolu bir hafta geçirdim. Tabir-i caiz ise kırk kapının zilini çaldım. Etiler ve Ulus'tan Nişantaşı'na kadar uzandım. Özellikle hafta sonunda geceler çok ama çok renkliydi. Gazetedeki kankam, sırdaşım Yazgülü Aldoğan'ın dekoru yenilenen ve çok sıcak olan Galata'daki evinde şık bir akşam yemeği yedim. Arkadaşım olan oğlu Deniz ile lafladım. Yemekte müşterek dostumuz, bence İstanbul'un en iyi suşi restoranı olan Taksim'deki Udonya'nın sahibi Hülya Akkal, Yazgülü'nün çok iyi bildiği Fransızca ve İtalyanca ile yetinmeyip orta derecedeki İngilizce'sini pekiştirmek için gittiği Londra'daki okulun Türkiye'deki yetkili danışmanlık şirketi Sertur'un sahipleri de vardı. Yemekler enfesti. Özellikle ayvalı pilav muhteşemdi. Yazgülü emekliye ayrıldığında ev yemekleri yapan bir restoran açabilir. Sertur'un ortağı Nuray Kuş ile sohbet ettim. Benim berbat İngilizce'me nasıl katkıları olur, merak ediyordum. Çok olumlu şeyler söyledi. Bir fırsatını bulursam ben de birkaç haftalığına Londra'daki o muhteşem şatoya kapanacağım. Lisan öğrenmek ya da pekiştirmek isteyenler Sertur'dan Nuray Hanım'ı arayabilir. Pişman olmazsınız. Telefon numarası 0216 330 06 02. Çıkışta Şamdan'a geçtim, merdivenlerde patron Mehmet Tuna ile karşılaştım. Masasına davet etti ama alkol almadığım için bara takılıp salon müdürü Mustafa ve şef Erdinç ile sohbet ettikten sonra çıktım. Duymuşsunuzdur, bence Şamdan haksızlığa kurban gidip üç gün mühürlendi. O olay sırasında İsmail ve ben barda oturuyorduk. Mekanın hiç kabahati yoktu. Neyse. Kapatmanın ardından sırdaşım İsmail Akkaya ile uğradığımda yine kimi ararsanız Şamdan'daydı. Dışarıya kendimi zor attım, kapıda Affan, Erol ve Saim ile sohbet etmeyi tercih ettim. Gülşah-Ender Alkoçlar, Özcan Tahincioğlu, Mehveş-İskender Pisak, eşi Hülya Kıbrıs'ta olduğu için doğum gününü kızı Eda ve oğlu Murat ile kutlayan Metin Aşık, Selin-Kemal Gürkaynak, Seba İnşaat'ın genç ortağı Nedim Keçeli ve erkek arkadaşları vardı. Bir ara Seray Sever'i Nedim'in yanında gördüm, sonra yok oldu. Eve gittiğimde saat 04.30'du. Hafta sonları Şamdan'a pek gitmemeye karar verdim. O kalabalıkta kendimi boğazlanıyor gibi hissediyorum. Şamdan'ın telefon 
numarası 0212 263 48 98. 

İzmir'den Nicci geldi 

Bir akşam da sırdaşım İsmail Akkaya ile birlikte sevgili arkadaşlarım Nedim, Altuğ ve Güray'ın açtığı Nicci'ye gittim. Dekorasyonu uçurmuşlar. Muhteşem olmuş. Şişli Elit Residence'ın girişinde hizmete açılan Nicci her halde bu kışın vazgeçilmezleri arasında olacak. Çünkü ortaklar hem işi biliyor, hem eğlence dünyasının yakından tanıyıp sevdiği isimler. Nedim Binler, Altuğ Paker ve Güray Yüksel çok iddialılar. Altuğ, İzmir'den geldi. Nicci zaten İzmir'in gece kulübü olarak keyif alınan bir yerdi. Artık renkli atmosferi ve özel lezzetleriyle İstanbul gecelerine renk katacak. Restoran ve bar olarak hizmet verecek olan Nicci üç bölümden oluşuyor. Restoran bölümü 120 kişiyi ağırlayabiliyor. Kokteyllerde kapasitesini 1000 kişiye kadar çıkarabilen Nicci'nin bar bölümü ise aslında 400 kişilik. Özel davetler için de lounge bölümü hizmet verecek. Nicci'nin İtalyan ağırlıklı olan restoran mönüsünün en özel lezzetlerini özel besi süt danasından yapılan et yemekleri oluşturuyor. Costeletta Milanese, osso buco ve chicken cordon blue tadabileceğiniz diğer seçenekler arasında. Daha önce Magic Life Marmaris, Topkapı Eresin, Kumburgaz Princess Otelleri'nde Chef De Partie olarak görev yapan, sonra Manhattan Cafe ve New Yorker Balo'nun aşçıbaşı olan Orhan Güney, Nicci'nin özel lezzetlerinin mimarı. Güney, başlangıçlardan crab cake'li karides çorbası, bresaola, chipli yabani mantar çorbası ve zencefil soslu Çin böreği öneriyor. Ben henüz Nicci'de yemek yemedim. O nedenle sizlere önerilerimi yemek yedikten sonra ileteceğim. Nicci'nin telefon numarası 0212 296 96 44. 

Gençlik Vanilla'da, Tahta Saray farkı 

Yazgülü pazartesi günü gittiği Tahta Saray'ı çok methetti. Reina'dan tanıdığım sevgili Müge Bingül de mekanın halkla ilişkiler sorumlusu olarak anlatınca dün uğradım. Elbette bağırsak rahatsızlığım nedeniyle ben her şeyi yiyemedim ama siz ağız tadıyla yiyebilirsiniz. Modern görünümünün altında oldukça iddialı bir Güneydoğu mutfağı var Tahta Saray'da. Levent'in göbeğinde yer aldığı halde yeşillikler içinde, sessiz, sakin bir ortama sahip Tahta Saray. Dekorasyon, adına yakışır şekilde, ahşap ağırlıklı. Sıcacık ortamında, şık tahta masalar, ahşap aksesuarlar ve güler yüzlü bir servis dikkat çekiyor. Mutfak iddialı. Trakya ve Balıkesir yöresinde yetişen kıvırcık kuzusu, tüm sinirleri alınarak ve iki gün dinlendirilerek kebap haline getiriliyor. Ağzınızda dağılan, yumuşak lezzetli etin sırrı işte bu. Sıcak servis yapılan pastırmalı humusu, incecik ve gevrek hamurlu lahmacunu, çöp şişi de çok beğenilen Tahta Saray'ın telefon numarası 0212 269 18 70. Can dostum İzzet Çapa ekolünden gelen sevgili Barış da kendine bir yer açtı. Bebek Yokuşu'ndan inerken eski Saloped vardı ya. İşte orası Vanilla oldu. Çok cici bir yer. Özellikle hafta sonları kahvaltı ve brunch çok zengin. Sevgili İzzet de destek veriyor buraya. Hafta içi öğle yemeklerinde 
ya da iş çıkışında uğrayabileceğiniz bir yer. Samimi söylüyorum, kendinizi evinizdeki kadar rahat hissediyorsunuz. Zengin mönüsünde lezzetli ev yemekleri, ev makarnaları, burgerler, soğuk-sıcak sandviçler, salatalar, alternatif içki çeşitleri, özel kokteyller, dünya çayları, özel sıcak ve soğuk içecekler var. Gidin, memnun kalacaksınız. Vanilla Cafe'nin telefon numarası 0212 257 63 03 ve 04. 

Portakal Restaurant 

Efendim, Levent'teki Spor Yazarları Derneği'nde son günlerde hoş şeyler yaşanıyor. Eğlence açısından. Portakal Turizm buranın restoranına el attı. Bununla da kalmadı, sevgili Rengin Barlas'ı işin başına getirdi. Patron Engin Türetkan, özellikle iddialı olduğu mutfak konusunda farklılıklar yaratıyor. Yurt dışında da çalışmalar yapan First Certificate In Food Safety ödüllü mutfağı ile Turizm Spor Yazarları Derneği'nin içinde yer alan 500 kişilik balo salonu herkese açık. Tesis içindeki diğer bir mekan, 100 kişilik Andarte Bar. Burada salı akşamları mantı ve kuru fasulye var. Çarşambaları Alberto'nun düzenlediği Latin gecelerinde salsa, merengue, club cha cha cha, casino'la rueda bachata, bolero gibi danslar yapılıyor. Çok eski bir arkadaşım olan Recep Aktuğ sahip olduğu geniş repertuvarla perşembe, cuma, cumartesi akşamları sahne alıyor. 250-300 kişilik Portakal Restaurant'ta çarşamba, cuma, cumartesi akşamları buzuki eşliğinde Elif, Türkçe ve Grek müzik yapıyor. Özetle Portakal Turizm, Spor Yazarları Derneği'nde herkese ve her keseye kaliteli bir eğlence sunuyor. En pahalı yemek 12 milyon. Barda yudumlanan içki fiyatları ise sudan ucuz. İş yerlerine 6.5 milyona dört çeşit öğle yemeği veriliyor. Çeşitli süprizlerle dolu olan işletmede nostalji geceleri ve tango dersleri de var. Salon şefi İsmail Güneş çok deneyimli bir isim. Bir gece POSTA'nın babası ve Genel Yayın Yönetmeni sevgili Rıfat'ım Ababay'ım başkanlığında tüm ekip gidip kurtlarımızı dökeceğiz. POSTA'nın Türkiye'nin en yüksek tirajlı gazetesi olmasını kutlayacağız. Bugün saat 14.30'dan itibaren, POSTA yazarı olan sevgili Esra Ceyhan'ın tv8'deki programı 'A'dan Z'ye'nin konuğu sevgili Gülşen ve ben olacağız. Sizleri de bekleriz efendim. Hemen bir not daha Genç ve yakışıklı tekstilci Nadir Ermiş'in de ortak olduğu Caliante cuma akşamı Levent'te, Scala 13'ün bitişiğinde Woks'un eski yerinde hizmete giriyor. Bugünlük de bu kadar efendim. Sevinçleriniz okyanuslar, üzüntüleriniz ise kum tanesi kadar olsun. Hoş kalın. 



</TEXT>
</DOC>
