<DOC>
<DOCNO> 263978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/guncel/gunz1.html </URL>
<DATE> 2004/08/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



'Depremden hiç ders almadık' 

ANKARA Milliyet 
Hacettepe Üniversitesi Jeoloji Mühendisliği Bölüm Başkanı Prof. Dr. Erçin Kasapoğlu, Marmara depreminin üzerinden 5 yıl geçmesine rağmen, depremlerle mücadele konusunda bir arpa boyu yol alınamadığını savundu. 
Kapsamlı ve çağdaş yeni afet yasasına gereksinim duyulduğunu belirten Kasapoğlu, konuyla ilgili yasal değişikliklerin acilen yapılması gerektiğini bildirdi. 

Irak'ta 2 şoför daha rehin alındı 

Mersİn DHA 
Irak'ta ABD askerlerine su taşıyan Tarsuslu kamyon şoförleri Durmuş Kumdereli ve Mustafa Köksal'ın, kaçırıldıkları iddia edildi. Akha Turizm'de çalışan Kumdereli ve Köksal, Mersin'den Irak'taki ABD askerlerine su götürmek üzüre yola çıktı. Kumdereli ve Köksal, Musul'a 100 km kala yemek için bir lokantada mola verdi. Bu sırada bir grup silahlı direnişçi, lokantaya baskın düzenledi. Kumdereli ve Köksal rehin alındı. Saldırıdan kurtulan şoförlerden Ayhan Ekdi, olayı Türk makamlarına bildirdi. 

Polisle tartışınca ülkesine uçamadı 

SİNAN TOROS İstanbul 
Vize sorunu nedeniyle polisle tartışan ve çıkışına izin verilmeyen Rusya uyruklu bir kadın, gözyaşlarını tutamadı. Vera Eremina, ülkesine dönmek üzere dün Atatürk Havalimanı Dış Hatlar Terminali'ne geldi. Pasaport işlemleri sırasında Eremina'nın, vize süresini doldurduğu anlaşıldı. Bunun üzerine Eremina, polis memuruyla tartışmaya başladı. Eremina, hakaretlerini sürdürünce, hakkında görevli memura mukavemetten işlem yapıldı. 

Cephanelik gibi mezarlık... 

İSTANBUL DHA 
Küçükçekmece'deki bir mezarlıkta 28 adet molotofkokteyli bulundu. Alınan bilgiye göre, bir istihbaratı değerlendiren İstanbul Terörle Mücadele Şube Müdürlüğü'ne bağlı ekipler, Küçükçekmece'deki bir mezarlıkta arama yaptı. Aramada sırasında, 5 kolide 28 adet molotofkokteyli bulundu. Yetkililer, soruşturmanın sürdüğünü bildirdi. 

Cinnet getirdi babasını öldürdü 

Konya'da Hüyük'e bağlı Suludere köyünde yaşayan ve akli dengesi bozuk olduğu ileri sürülen Nesip S. 30 , mutfaktaki tüpü yakıp evi ateşe vermeye çalıştı. Nesip S., kendisine engel olmak isteyen babası Mustafa Ali 61 ile kardeşleri Ayşe, Mustafa ve Şerife S.'yi yaraladı. Baba olay yerinde hayatını kaybederken, 3 kardeş hastaneye kaldırıldı. 

Kadın müsteşar vefat etti 

ANKARA Milliyet 
Türkiye'nin ilk kadın müsteşarı ve ilk kadın genel müdürü Şeyda Büşra Acarlar Odyakmaz vefat etti. Enerji ve Tabii Kaynaklar Bakanlığı'nda müsteşarlık yapan Acarlar, Petrol Ofisi ve Etibank'ta da genel müdür olarak çalıştı. Ankara'da önceki gün vefat eden Acarlar, cenaze namazı sonrası toprağa verildi. 


</TEXT>
</DOC>
