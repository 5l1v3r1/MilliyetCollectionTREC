<DOC>
<DOCNO> 297440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/spor/spo04.html </URL>
<DATE> 2004/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'da gözler Güneş'te 
</HEADLINE>
<TEXT>


Tecrübeli çalıştırıcı, takımın başına geçmesi yönündeki teklifle ilgili son kararını bu hafta içinde verecek 


'Sorunlar var' 
BORDO - Mavili kulüpte, Şenol Güneş konusunda geri sayıma geçildi. Başkan Atay Aktuğ, tecrübeli hocanın yaptıkları resmi teklife bu hafta içinde kesin yanıt vereceğini açıkladı. Aktuğ, Güneş ile temaslarının devam ettiğini belirtip, "Bazı sorunları var. Milli takımdan sonra ilk tercihini yurt dışından yana kullanmak isteyebilir. Ama nihai kararını bu hafta içinde bildirecek" dedi. 

'Yara almayız' 
GÜNEŞ'TEN gelecek yanıta göre rotalarını çizeceklerini kaydeden Trabzonspor Başkanı, "Kabul ederse iyi olur, olumsuz yanıt verirse de yeni arayışlara gireriz. Bu durumdan ne Güneş, ne de Trabzon yara alır" ifadesini kullandı. Yönetim, 19 Aralık'taki kongreyi beklediği savunulan Şenol Güneş'ten beklenen yanıtın alınmaması halinde İhsan Derelioğlu ile devam etme fikrine sıcak bakıyor. 

Örnek ikili 

KARADENİZ ekibinin bulduğu 32 golün 23'nü atan Gökdeniz ile Fatih, takımı taşıyan ikili olarak anılmaktan rahatsızlık duyuyor. İki yıldız oyuncu, başarının takıma ait olduğunu belirtip, "Her şeyin bize bağlanması doğru değil. Bunda herkesin emeği var" diye konuştular. 


</TEXT>
</DOC>
