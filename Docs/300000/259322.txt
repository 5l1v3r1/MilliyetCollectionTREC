<DOC>
<DOCNO> 259322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sonsiy07.html </URL>
<DATE> 2004/07/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
CHP'li Topuz Biz parti olarak bunları aşarız 
</HEADLINE>
<TEXT>

     CHP Grup Başkanvekili Ali Topuz, üç milletvekilinin ihraç istemiyle disipline sevkedilmeleri, dün de beş milletvekilinin bu kararı eleştirmeleri ve kendilerine de aynı işlemin yapılması yönündeki istemlerini değerlendirirken, bu gelişmelerin partinin birliğini, bütünlüğünü bütünlüğü bozacak bir durum olmadığını söyledi. 
     Topuz, TBMM'de düzenlediği basın toplantısında, konuyla ilgili bir soruyu yanıtlarken, CHP'nin en yetkili organlarından birisi olan Parti Meclisi'nin PM 3 milletvekili hakkında bir karar verdiğini, ancak bunun nihai bir karar olmadığını belirtti. Söz konusu milletvekilleri hakkındaki suçlamaların Yüksek Disiplin Kurulu'nda inceleneceğini, ilgililerin bilgisine de başvurularak bir karar verileceğini anlattı. Topuz, ''Bu tıpkı bir kişinin mahkemeye verilmesi gibidir. Bir kişinin mahkemeye verilmesi o suçtan hemen suçlanması anlamına gelmez. Yüksek Disiplin Kurulu suçlamayı inceleyip karara bağlayacaktır'' dedi. 
     Bir partinin kendi hukukunu koruyabilmek açısından bazen böyle tedbirler almak zorunluluğuyla karşılaşabileceğini belirten Topuz, ''Arkadaşlarımız kendilerine haksızlık yapıldığını düşünebilirler ama bunun yolu önce Yüksek Disiplin Kurulu'nda meselenin görüşülmesidir. Bazı başka arkadaşlarımızın yapılan işin haksız olduğunu, kendilerinin de onların durumunda olduğunu söylemeleri, bir insanı dayanışma duygusundan kaynaklanmaktadır'' diye konuştu. 
     Topuz, CHP PM'nin yaptığı değerlendirme sonrasında, disiplin suçu oluşturan eylemlerde öncülük ettikleri iddiasıyla 3 milletvekilini disipline sevkettiğini ifade ederek, ''Biz parti olarak bunu aşarız. Bu, partinin birliğini, bütünlüğünü bozacak bir durum değildir. Bütün arkadaşlarımızı aynı sıcak hislerle kucaklamaya herkesin hazır olduğunu tahmin ediyorum'' diye konuştu. 
     Bir gazetecinin, 3 milletvekilinin ihraç istemiyle Yüksek Disiplin Kurulu'na sevkedilmelerini Grup Başkanvekili olarak nasıl karşıladığını sorması üzerine Topuz, milletvekillerinin grup ve Meclis çalışmalarıyla görevli olduklarını belirterek, ''Partinin en yetkili organlarından birisinin verdiği kararı tartışmak da bizim görevimiz değildir'' dedi. 
     
</TEXT>
</DOC>
