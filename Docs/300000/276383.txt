<DOC>
<DOCNO> 276383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/siyaset/axsiy02.html </URL>
<DATE> 2004/10/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk dosyası yeni soruşturmalara gebe 
</HEADLINE>
<TEXT>


Sedat Bucak'ın mahkemeye verdiği çanta, kendisine ve skandalla ilgili diğer kişilere yeni soruşturmalar açılmasına neden olabilecek 

GÖKÇER TAHİNCİOĞLU Ankara 


Eski DYP Milletvekili Sedat Bucak'ın mahkemeye verdiği, Susurluk kazasında ölen Abdullah Çatlı'ya ait olduğunu öne sürdüğü çanta, skandalla ilgili ve delil saklayan Bucak hakkında yeni soruşturmalar açılmasına neden olabilecek. 
Bucak'ın İstanbul 2. Ağır Ceza Mahkemesi'ne önceki gün verdiği çantadaki delillerle, Çatlı ve diğer Susurluk hükümlüleri ile "devlet görevi" nedeniyle görüştüğünü, devletin farklı birimlerinin de bu nedenle Çatlı'nın görüşmeler yaptığını kanıtlamaya çalıştığı iddia edildi. Bucak'ın 8 yıl sakladığını söylediği çantayı mahkemeye vermesi, yargı çevrelerinde, "korunmak istiyor ve bir yerlere mesaj gönderiyor" şeklinde yorumlandı. 
Kaynaklar, "gizli bilgilerin" çetenin varlığını değiştirmeyeceğini belirtirken, Yargıtay Ceza Genel Kurulu'nun bununla ilgili kararını örnek gösterdi. Yargıtay 8. Ceza Dairesi, Susurluk Davası'nda, yerel mahkemenin verdiği kararı sanıkların gizli duruşma yapılması talebi karara bağlanmadığı gerekçesiyle bozmuş, eski Yargıtay Başsavcısı Sabih Kanadoğlu, gizli celsede verilecek bilgilerin "çete" suçunu ortadan kaldırmayacağı gerekçesiyle karara itiraz etmişti. Genel kurul, bunun üzerine, bozma kararını kaldırmış, verilen cezaları onamıştı. 
Yargı kaynakları, delillerin yeni soruşturmalara neden olacağını da savundular. Kaynaklar, buna göre, delillerde, Çatlı'yla birlikte görülen, fihristte isimleri olan ve Çatlı'yla görüştükleri yapılacak araştırmada ortaya çıkacak kişiler hakkında soruşturma açılabileceğini belirttiler. 


</TEXT>
</DOC>
