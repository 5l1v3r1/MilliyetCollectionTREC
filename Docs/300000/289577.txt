<DOC>
<DOCNO> 289577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonspo17.html </URL>
<DATE> 2004/11/17/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Konyaspor Boş sözleşmeyi imzalayan Biryol, bizim için vazgeçilmezdir 
</HEADLINE>
<TEXT>

     Konyaspor Başkan Yardımcısı ve Futbol Şube Sorumlusu Bahattin Karapınar, Konyaspor'un, özellikle mücadele yönünden yakalamış olduğu başarı grafiğini, Ankara deplasmanında da sürdüreceğine inandıklarını söyledi. 
     Karapınar, kulüp binasında düzenlediği basın toplantısında, Ahmet Şan Başkanlığı'ndaki yönetim kurulunun, birçok alanda yıllardır konuşulup icraata geçirilemeyen, Konyaspor camiasında reform sayılabilecek projelerin, startını verdiğini belirtti. 
     Hafta sonu deplasmanda Büyükşehir Belediyesi Ankaraspor ile mücadele edeceklerini anımsatan Karapınar, şunları kaydetti 
     ''Maç için takımımız kısa süreli bayram izninin ardından teknik heyet nezaretinde çalışmalarına başladı. Ankaraspor, zor bir rakip. Açık futbol oynayan, kaliteli futbolculardan kurulmuş bir ekip. Hızlı ve çabuk elemanları var. Ancak, biz de özellikle son haftalarda yakaladığımız form grafiği ile süper lige renk katan, oyun disiplininden kopmayan ve gol atan bir takımız. Takımımızın, özellikle mücadele yönünden yakalamış olduğu başarı grafiğini, Ankara deplasmanında da sürdüreceğine inanıyoruz.'' Transfer çalışmaları hakkında da bilgi veren Karapınar, daha önce Konyaspor'da top koşturan, şimdi ise Hollanda'da teknik direktörlük yapan Mustafa Eraydın ile irtibata geçtiklerini ifade ederek, Eraydın'ın önerdiği 2 yabancı sporcuyu incelemeye aldıklarını, kısa bir süre sonra da Afrika kökenli, ön liberoda görev yapan bu sporcular hakkında karar vereceklerini kaydetti. 
     
     TRANSFERDE HEDEFLER 
     Karapınar, iç transfer ile ilgili bir soru üzerine de takımda kiralık olarak oynayan Okan Koç ile uzun yıllar çalışmayı düşündüklerini vurgulayarak, şöyle devam etti 
     ''Kemikleşmiş bir kadromuz var. Bu kadrodaki oyuncuları kaybetmek istemeyiz. Okan Koç da takım için faydalı bir oyuncudur. Sezon sonunda Beşiktaş'a müracaat ederek bu futbolcuyu renklerimize bağlamak istiyoruz. Ayrıca Paf takımdan 2 ya da 3 sporcuyu da kadromuza alacağız. Bunun yanında, bu sezon resmi sözleşme yapmadığımız Zafer Biryol ile de 2 yıllık resmi sözleşme imzaladık. Boş sözleşmeye imza atan Biryol, bizim için vazgeçilmez bir oyuncudur. Sözleşmede hakkı neyse onu verdik.'' Karapınar, devre arası kamp programı için kulübe yapılan yurtiçi ve yurtdışı teklifleri teknik heyet ile yapılan görüşmeler sonucunda karara bağladıklarını dile getirerek, bu karara göre Konyaspor'un, 3-16 Ocak 2005 tarihleri arasında Antalya'nın Serik İlçesi'ne bağlı Belek Beldesi Sirena Golf Tatil Köyü'nde kampa gireceğini açıkladı. 
     
</TEXT>
</DOC>
