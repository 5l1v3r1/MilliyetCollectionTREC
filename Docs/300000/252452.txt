<DOC>
<DOCNO> 252452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonsiy08.html </URL>
<DATE> 2004/07/02/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Tarım ve Köyişleri Bakanlığı, eski Bakan'a dava açtı... 
</HEADLINE>
<TEXT>

     Tarım ve Köyişleri Bakanlığı, bir personelin tayininde hukuka aykırı davranıp, bakanlığın tazminat ödemesine neden olduğu gerekçesiyle, eski bakan Hüsnü Yusuf Gökalp aleyhine 1.5 milyar liralık alacak davası açtı. 
     AA muhabirinin aldığı bilgiye göre, Tarım ve Köyişleri Bakanlığı avukatları tarafından Ankara Asliye Hukuk Mahkemesi'ne açılan davanın dilekçesinde, bakanlığın müşavirlik kadrosundayken 2001 yılında Karaman Tarım İl Müdürlüğü'ne atanan Hayrettin Çelik'in aynı yıl İdare Mahkemesi'nde dava açtığı belirtildi. 
     Dilekçede, Ankara 6. İdare Mahkemesi'nin, Çelik'in Karaman'a tayin edilmesinin, kanunla tanınan takdir yetkisinin kamu yararı ve hizmet gereklerine uygun olarak kullanıldığı yolunda hiçbir bilgi ve belgeye dayanmadığı, tayinin hukuka aykırı olduğu yönünde karar verdiği kaydedildi. Bakanlığın Çelik'e, duyduğu elem ve ıstırabın karşılığı olarak 1 milyar lira manevi tazminat ödemesine, maddi kayıplarının karşılanmasına ve tayin işleminin iptaline karar verildiği belirtilen dilekçede, bu kararın Danıştay tarafından da onandığı ifade edildi. 
     İdare Mahkemesi'nin kararı üzerine Bakanlık Teftiş Kurulu tarafından yapılan inceleme sonucu düzenlenen rapora göre, meydana gelen zarardan eski Bakan Gökalp ile dönemin Daire Başkanı Leyla Müjgan Bingöl'ün sorumlu olduğu belirtildi. 
     Çelik'e 23 Mayıs 2003 yılında, anılan karar gereği 1 milyar 518 milyon lira ödeme yapıldığı kaydedilen dilekçede, Gökalp ve Bingöl'ün, söz konusu kurum zararını yasal faiziyle birlikte ödemesine karar verilmesi talep edildi. 
     
</TEXT>
</DOC>
