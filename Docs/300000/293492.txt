<DOC>
<DOCNO> 293492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonspo24.html </URL>
<DATE> 2004/11/30/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Galatasaray şut ve taktik çalıştı... 
</HEADLINE>
<TEXT>

     Galatasaray, Gençlerbirliği ile hafta sonunda yapacağı lig maçının hazırlıklarını yaptığı tek antrenmanla sürdürdü. 
     Teknik direktör Gheorghe Hagi yönetiminde Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda futbolcular, istasyon çalışmasıyla birlikte kaleye atılan şut ve 6 minyatür kalenin yer aldığı taktik maçı yaptılar. 
     Futbolcuların antrenmanda bir hayli hırslı ve istekli oldukları gözlenirken, zaman zaman da sertlikler yaşandı. Çekişmeli geçen taktik maçında Hakan Şükür'ün yer aldığı gri takım, Bülent'in takımını 10-6 yendi. 
     Futbolcular, maçta hakemlik yapan yardımcı antrenör Balint'e verdiği kararlar nedeniyle sık sık itiraz ettiler. 
     Antrenmana sakatlıkları süren Hasan Şaş, Baliç ve Zafer katılmazken, bu oyuncular kendilerine verilen koşu programlarını uyguladılar. Dünkü antrenmana anjin olduğu için katılmayan Ümit, bugünkü çalışmada yer aldı. 
     Kaleciler Mondragon ve Aykut ise kaleci antrenörü Nezihi Boloğlu yönetiminde çalıştılar. 
     Hagi, antrenman öncesinde futbolcularıyla saha ortasında bir süre görüşerek uyarılarda bulundu. 
     
     ANTRENMANLAR MEDYAYA KAPANDI 
     Teknik direktör Hagi, yarından itibaren antrenmanları medyaya kapattı. 
     Sarı-kırmızılılar, maçtan 3 gün önce yapacakları 3 antrenmanı da basına ve taraftara kapalı olarak gerçekleştirecek. Galatasaray, yarın sabah gerçekleştireceği antrenmanla Gençlerbirliği maçının hazırlıklarını sürdürecek. 
     
</TEXT>
</DOC>
