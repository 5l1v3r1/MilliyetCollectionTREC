<DOC>
<DOCNO> 274942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/guncel/gun01.html </URL>
<DATE> 2004/09/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fay, 1999'da kırılmış 
</HEADLINE>
<TEXT>


Marmara Denizi'ndeki Adalar fayının 17 Ağustos depreminin ardından kırıldığı, bu fayın deprem üretme olasılığının çok düşük olduğu ortaya çıktı. Tekirdağ'a uzanan fay ise tehlikesini koruyor 

Önay Yılmaz 

Boğaziçi Üniversitesi Kandilli Rasathanesi ve Deprem Araştırma Enstitüsü Ulusal Deprem İzleme Merkezi Müdürü Dr. Doğan Kalafat, 17 Ağustos 1999 depreminde Marmara Denizi'ndeki Adalar fayının kırıldığını söyledi. 
Aaraştırmalarına göre, fayın daha önce öne sürüldüğü gibi İzmit Körfezi çıkışına kadar değil, Adalar'ı geçip batıya doğru kırıldığını belirten Kalafat, şunları söyledi 

Yılda 7 bin deprem 
"17 Ağustos 1999 depreminden sonra 31 Aralık 2000'e kadar devam eden artçılar incelendiğinde, Adalar fayında 4.0'dan büyük depremleri görüyoruz. 4.0'ın üzerinde depremlerin olabilmesi için fiziksel olarak kırılma gerekiyor. Bir yerde kırılma olmadan 4.0'ın üzerinde ve 5.0 büyüklüğünde depremler oluşmaz. Bu kırılma, hem Çınarcık tarafında hem de Adalar'a doğru olan kısımda 17 Ağustos depremi içinde meydana gelmiştir. Bu bölgede bir yılda 7 bin deprem olmuş. Bu kadar artçıyı oluşturan tek şey kırılmadır. Bunun başka bir izahı yoktur. 17 Ağustos depreminin kırılma noktası Gölcük'tür. 17 Ağustos ve 12 Kasım 1999 depremlerinden sonra kırılma doğuda Düzce'ye, batıda ise Adalar'ın batısına kadar olmuştur." 

Batı Marmara fayı kırılacak 
17 Ağustos 1999'da kırılan bu fayın 1963'te kırılanla aynı olduğunu vurgulayan Kalafat, şöyle devam etti "Bu fayın yakın bir tarihte deprem üretme riski son derece düşük. Kırılacak olan yer, Batı Marmara fayıdır. Bu fay aktivitesini devam ettiriyor. Hazırlık evresinde. Beklenen İstanbul depremi dediğimiz deprem, bize göre Batı Marmara fayında olacak. Bu fay da deniz içinde Tekirdağ'dan başlayıp Çatalca ve Yeşilköy açıklarına kadar devam ediyor." 

'Büyük deprem' olasılığı azaldı 

Dr. Doğan Kalafat, 30 yıl içinde Marmara Denizi'nde meydana gelecek olan büyük deprem olasılığının yüzde 62'den yüzde 44'e düştüğünü belirtti. Kalafat, "Bu istatiksel çalışmayı bu yıl Amerikan Jeolojik Araştırmalar Merkezi'nden USGS Prof. Tom Parsons yaptı. Onun yaptığı çalışmaya göre, olasılık yüzde 44. Bizim yaptığımız çalışmada da bu olasılık yüzde 45 civarında. Biz, Batı Marmara fayında meydana gelecek olan bir depremin büyüklüğünü 7 ile 7.2 arasında tahmin ediyoruz" dedi. 


</TEXT>
</DOC>
