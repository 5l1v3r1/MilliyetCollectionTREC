<DOC>
<DOCNO> 251756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/son/sontur44.html </URL>
<DATE> 2004/06/29/ </DATE>
<TIME> 22.35 </TIME>
<AUTHOR>  </AUTHOR>
<HEADLINE>
Türk Vatandaşlığı yasasında değişiklik kabul edildi. 
</HEADLINE>
<TEXT>

     İçişleri Bakanlığı'ndan çıkma izni alarak başka bir ülkenin vatandaşlığını kazananların kullanabileceği hakları genişleten tasarı, TBMM Genel Kurulu'nda kabul edildi. 
     Türk Vatandaşlığı Yasası'nda yapılan değişiklikle, doğumla Türk vatandaşı olup da daha sonra İçişleri Bakanlığı'ndan çıkma izni alanlar ve bunların vatandaşlıktan çıkma belgesinde kayıtlı reşit olmayan çocukları, ''Türkiye Cumhuriyeti'nin milli güvenliğine ve kamu düzenine ilişkin hükümler saklı kalmak kaydıyla askerlik hizmetini yapma yükümlülüğü, seçme-seçilme, kamu görevlerine girme ve muaf olarak araç veya ev eşyası ithal etme hakları'' dışında kalan haklardan yararlanabilecek. Bunlar, sosyal güvenliğe ilişkin kazanılmış hakları da saklı kalmak şartıyla Türk vatandaşlarına tanınan haklardan aynen yararlanmayı sürdürecek. 
     Türk vatandaşlığını kaybeden kişilerin, kayıp tarihinden itibaren yabancı muamelesine tabi tutulacağına ilişkin hüküm aynen korunuyor. Bu hükme göre, Türk vatandaşlığını, çıkma izni dışındaki yollardan biriyle kaybeden kişiler yabancı muamelesine tabi tutulacak. 
     
     ''TÜRK YARGISINDAN KAÇANLAR YARARLANACAK MI '' 
     CHP Kırklareli Milletvekili Mehmet Kesimoğlu, tasarı üzerinde partisinin görüşlerini dile getirirken, düzenlemenin belli kişiler için çıkarılıp çıkarılmadığını sordu. 
     Kesimoğlu, ''Türk yargısından kaçmak için başka ülkelerin vatandaşı olan kişiler bu değişiklikten yararlanacak mı Bu yasa kötü niyetle başka ülkelerin vatandaşı olanları koruyacak mı Türk Milleti bunun yanıtını almak istiyor. Gurbetçi vatandaşlara rahatlık sağlanmak istenirken kötü niyetlilerin bundan yararlanmasına fırsat verilmemeli'' dedi. 
     
</TEXT>
</DOC>
