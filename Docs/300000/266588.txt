<DOC>
<DOCNO> 266588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/soneko47.html </URL>
<DATE> 2004/08/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Kadıköy'de kat karşılığı arsa ihalesi sonuçlandı... 
</HEADLINE>
<TEXT>

     Kat karşılığı ihaleye çıkarılan Hazine'ye ait Kadıköy Tuğlacıbaşı Mahallesi'ndeki arazi için Taşyapı İnşaat A.Ş.'nin verdiği teklif kabul edildi. 
     Çevre ve Orman Bakanlığı İstanbul Meteoroloji Bölge Müdürlüğü hizmet binalarının bulunduğu 44 bin 783 metrekarelik araziye ilişkin, İstanbul Defterdarlığı Milli Emlak Dairesi Başkanlığı tarafından dün gerçekleştirilen ihalenin sonuçları açıklandı. 
     İstanbul Defterdarlığı'nın internet sitesinde yayımlanan açıklamada, ihaleye 6 şirketin katıldığı belirtilerek, şöyle denildi 
     ''Katılımcıların verdiği teklifler yüzde 40 ila 60 oranında değişmekte iken, beşinci sıradaki katılımcı Taşyapı İnş. Taah. San. ve Tic. A. Ş.'nin verdiği yüzde 60.06 oranındaki teklifin Hazine yararı bakımından en uygun teklif olduğu anlaşılmış olup, geçici ihalesinin adı geçen şirket adına yapılmasına komisyonca oy birliği ile karar verilmiştir.'' Açıklamada, ihalenin onay için Maliye Bakanlığı'na gönderildiği duyuruldu. 
     Açıklamada ayrıca, Kadıköy Bağdat Caddesi'nde bulunan tamamı Hazine adına kayıtlı 21 bin 440 metrekarelik arazi için 23 Ağustos'ta gerçekleştirilen ihaleye ilişkin de ''Yapılan değerlendirmede verilen tekliflerin kat karşılığı yüzdesi, yüzde 52 ve altında kaldığından, ihale komisyonunca verilen teklifler tercihe layık yeterli olmadığı görülmemiştir'' denildi. 
     
</TEXT>
</DOC>
