<DOC>
<DOCNO> 275771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/ekonomi/eko01.html </URL>
<DATE> 2004/09/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrolde 50 dolar rekoru da kırıldı 
</HEADLINE>
<TEXT>


Son bir yıldır yükselişini sürdüren petrolün varil fiyatı OPEC'in beşinci büyük üreticisi Nijerya'daki kargaşa nedeniyle 50 dolar sınırını da aştı 

EKONOMİ SERVİSİ 

Petrolün varil fiyatı ABD'de 50.47 dolar, Londra'da ise brent petrolde 46.80 dolarla yeni bir rekor kırdı. Son bir yldır Rus petrol devi Yukos'un ödeme güçlükleri ve Ortadoğu'daki güvenlik sorunları ve talepteki artış nedeniyle yükselişini sürdüren petrol fiyatlarındaki yeni rekorda Nijerya'daki kargaşa etkili oldu. 
Petrol İhraç Eden Ülkeler Örgütü'nün OPEC beşinci büyük üreticisi Nijerya'da Nijer Deltası'nın bağımsızlığı için mücadele eden Halk Gönüllüleri Gücü adlı örgüt büyük bir saldırıya girişeceğini açıkladı. Nijerya'nın günlük 2.3 milyon varil olan petrol üretiminin tamamı bu bölgeden karşılanıyor. 

Petrol şirketlerine tehdit 
İsyancıların lideri Dokubo - Asari, 1 Ekim'e kadar bütün yabancıların deltadan ayrılmasını ve yabancı petrol şirketlerinden üretimlerini durdurmalarını istedi. Nijerya'da petrol üretimi Shell, Amerikan ExxonMobil ile ChevronTexaco ve İtalyan Agip gibi çokuluslu petrol şirketleri tarafından gerçekleştiriliyor. 
Nijerya'nın en büyük petrol üreticisi İngiliz - Hollandalı şirket Royal Dutch Shell Group, ülkedeki faaliyetini durdurmayacağını açıkladı. 

Talep zirveye ulaştı Petrol fiyatlarının yükselmesinde dünya ekonomisinde meydana gelen büyümenin de önemli bir etkisi bulunuyor. Dünya petrol talebi son 24 yılın zirvesinde bulunuyor. Sacede Çin'in ham petrol ithalatı bu yıl içinde yüzde 40 artmış durumda. Çin hükümetinin ekonomiyi yavaşlatma çabalarına rağmen, istenilen başarı henüz sağlanabilmiş değil. Hindistan'ın petrol tüketimi de hızlı büyüdü. Petrol fiyatlarındaki artışın bir diğer önemli sebebi de arz yönlü endişeler. Petrol yataklarına yönelik sabotajların sürmesi talep yönlü baskının olduğu dönemde fiyatlar üzerinde yukarı doğru baskı yaratıyor. Petrol ihtiyacının büyük bölümünü ithal ederek karşılayan Japonya'da yüksek enerji maliyetlerinin büyümeyi olumsuz etkileyebileceği düşüncesiyle Nikkei 225 endeksi yüzde 0.50 değer kaybetti. Japonya dışındaki Asya Pasifik borsalarını kapsayan MSCI endeksi ise yüzde 0.22 ölçüsünde değer kaybetti. 


</TEXT>
</DOC>
