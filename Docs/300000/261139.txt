<DOC>
<DOCNO> 261139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sonsiy15.html </URL>
<DATE> 2004/08/06/ </DATE>
<TIME> 20.06 </TIME>
<AUTHOR>  </AUTHOR>
<HEADLINE>
AK Parti MKYK toplantısı... 
</HEADLINE>
<TEXT>

     Başbakan Recep Tayyip Erdoğan, IMF ile 2005 ve sonrasındaki ilişkilerin, kaynak kullanımını içeren yeni bir stand-by düzenlemesi çerçevesinde yürütülmeye başlanmasına karar verdiklerini söyledi. 
     Erdoğan, AK Parti MKYK toplantısının ardından yaptığı açıklamada, toplantıda, ekonomik ve sosyal konulardaki gelişmeleri gerek bakanların sunumları, gerekse karşılıklı müzakerelerle değerlendirme fırsatı bulduklarını bildirdi. 
     Türkiye'nin bu süreçte en önemli gündem maddelerinden birisinin AB süreci olduğunu ifade eden Erdoğan, geçen ay Fransa'ya yaptığı ziyaretin bu noktada dikkat çekici olduğunu belirtti. 
     Fransa gezisi sırasında Türkiye ile ilgili istifhamın ortadan kaldırılmasının mümkün olduğunu gördüğünü kaydeden Erdoğan, MKYK'da bu çalışmaların önümüzdeki dönemde daha büyük bir titizlik ve performansla sürdürülmesi gerektiği üzerinde durduklarını anlattı. 
     AB ile mutabakata varılan tüm yasal düzenlemelerin gerçekleştirildiğini kaydeden Erdoğan, şöyle devam etti 
     ''Ceza Yasası Eylül'de TBMM'den geçecektir. İstinaf yürürlük maddesi Ekim'deki ilerleme raporundan önce bitecektir. MKYK, Ekim'de çıkacak raporun, Türkiye'ye net bir tarih verilmesinden başka istikameti olmayacağını düşünmektedir. Türkiye, AB'den net bir tarih alma dışındakilere hiçbir şekilde sıcak bakmamaktadır.'' Başbakan Erdoğan, toplantıda ekonomik konuların da ele alındığını söyledi. 
     Yeni ekonomik programa ilişkin olarak IMF ile görüşmelerin sürdüğünü ve beklentilerine uygun olarak geliştiğini ifade eden Başbakan Erdoğan, şunları kaydetti 
     ''IMF ile 2005 sonrasındaki ilişkilerimizin kaynak kullanımını içeren yeni bir stand-by düzenlemesi çerçevesinde yürütülmeye başlanmasına karar verdik. Zaman zaman çeşitli polemikler ortaya çıkıyor. IMF yandaşlığı ya da karşıtlığı gibi tartışmalar yapılıyor. Bunlar içi boş tartışmalardır. Önemli olan dünya gerçeklerine uygun bir politika izlemektir. Bunu yaparken de insanımızın ihtiyaçlarını ve beklentilerini her zaman ön planda tutmaktır ve hükümetimiz de bunu yapmanın en samimi gayreti içindedir.'' 
     
     ''IRAK'TAKİ TÜRK VATANDAŞLARININ GÜVENLİKLERİ KONUSUNDA YENİ TEDBİRLER ALMAYA DEVAM EDİYORUZ'' 

     Başbakan Recep Tayyip Erdoğan, Irak'taki Türk vatandaşlarının güvenlikleri konusunda yeni tedbirler almaya devam ettiklerini belirterek, ''Yapılanlar birer vahşettir. Bunların İslam ile yakından uzaktan alakası olamaz'' dedi. 
     Erdoğan, AK Parti MKYK toplantısının ardından yaptığı açıklamada, geçen ay İran'a gittiğini anımsatarak, önümüzdeki hafta gerçekleşecek olan Gürcistan ziyaretine önem verdiklerini söyledi. 
     Başbakan Erdoğan, geziyi bölgedeki istikrarın artmasına dönük açılımlarının bir adımı olarak değerlendirdiklerini ifade etti. Bir süre sonra gerçekleştireceği Suriye ziyaretiyle de komşular arasında ziyaret edilmemiş ülke bırakmayacağını anlatan Erdoğan, ''Türkiye, bağımsız bir devlet olarak çıkarlarını geliştirmek amacıyla tüm komşularıyla ilişkilerini geliştirme gayreti içerisindedir'' dedi. 
     ''Türkiye'nin temasları asla hiçbir devlete karşı değildir'' diyen Erdoğan, tam tersine bölge ve dünya barışına katkıda bulunmayı hedeflediklerini söyledi. 
     
     KIBRIS TÜRKLERİ'NİN DURUMU 

     Erdoğan, MKYK'nın Kıbrıs Türkleri'nin haklarının geliştirilmesi ve dünya tarafından kabulünün sağlanması için gereken adımların kararlılıkla atılması konusunda bugüne kadar ileri sürdüğü tezini savunmaya devam ettiğini belirtti. 
     ''Kıbrıs sorununu artık hiç kimse Türkiye'nin önüne bir bahane olarak çıkarmamalıdır'' diyen Erdoğan, Kıbrıs Türkleri'nin geleceği için tüm dünyanın üzerine düşeni yapması gerektiğini vurguladı. 
     
     IRAK'TAKİ GELİŞMELER 

     Irak'taki gelişmelere de değinen Başbakan Erdoğan, ''Ülkedeki kaosun arttığı biliniyor. Buradaki Türk vatandaşlarının güvenlikleri konusunda yeni tedbirler almaya devam ediyoruz'' dedi. 
     Erdoğan, çok özel ve güçlü inisiyatifler geliştirerek kayıpları bulmaya, esirleri kurtarmaya yönelik etkinliklerini en azami şekilde kullandıklarını kaydetti. 
     Başbakan Erdoğan, şunları söyledi 
     ''Yapılanlar birer vahşettir. Bunların asla İslam ile yakından uzaktan alakası olamaz. Dinimiz adına da asla böyle bir tavrı ve vahşeti kabul etmemiz mümkün değildir. Ekmek parası kazanmak için yollarda olan bu insanlara karşı takınılan tavırları tasvip etmemiz mümkün değildir. Şu ana kadar tüm gayretlerimiz ve çabalarımız sonucunda kurtarabildiğimiz vatandaşlarımız, şoförlerimiz olmuştur. Ama bunun yanında maalesef iki vatandaşımız kaybedilmiştir ve bu iki vatandaşımızın buraya cenazeleri getirilmiştir. Murat Yüce'yi ise aramaya devam ediyoruz. Temennimiz o dur ki onu da en kısa zamanda buluruz.'' 
     
     ''KARŞIMIZDA DÜZENLİ BİR DURUM YOK'' 

     Konuyla ilgili spekülasyonlar yapıldığını, bunların kendilerini üzdüğünü ifade eden Erdoğan, şunları kaydetti 
     ''Bunların bulunması, korunması... Karşımızda düzenli bir durum söz konusu değil. Şu anda terörün cirit attığı ortamdasınız. Burada bilerek buna rağmen ekmek parasını kazanma gayretinde olan vatandaşlarımız söz konusudur. Bunlar iyi niyetle bu yola gitmektedirler. Ama karşılarında maalesef iyi niyet değil, terör vardır. Dolayısıyla bu değerlendirmeyi yapanlar da karşılarında bir devletin, düzenli bir devlet yapısının olduğunu bilerek mi bu değerlendirmeyi yapıyorlar Şu anda çok az sayıda büyükelçilik bulunan bir ülkedir. Dünyanın birçok ülkesi burada büyükelçilik bulundurmuyor. Türkiye'nin burada elçiliği bulunurken, temaslarını sürdürürken, insani yardım konusunda da gayretini devam ettiriyor.'' MKYK toplantısında, Filistin konusunda hükümetin aldığı inisiyatiflerin de değerlendirildiğini anlatan Erdoğan, hükümetin sorunun çözümüne yönelik aktif tavır alması ve Gazze'nin güvenliğine katkı yapmayı önermesinin memnuniyetle karşılandığını ifade etti. 
     
     ''YAŞ TOPLANTISI OLGUNLUK İÇİNDE GERÇEKLEŞTİRİLDİ'' 

     Yüksek Askeri Şura YAŞ Toplantısı'nın da toplantıda gündeme geldiğini bildiren Erdoğan, YAŞ süreciyle ilgiyi olarak basında çıkan ''asılsız haberlerin'' Türkiye'nin demokratik bir ülke olmasına gölge düşürücü nitelikte bulunduğunu, üzücü ve düşündürücü olarak değerlendirildiğini söyledi. 
     Erdoğan, YAŞ toplantısının her zaman olduğu gibi güçlü devlet geleneklerine uygun şekilde tam bir demokratik olgunluk içerisinde gerçekleştiğini ifade etti. 
     Başbakan Erdoğan, ekonomik konulara ilişkin değerlendirmeler yaparken de enflasyonda yüzde 12, büyümede de yüzde 5 hedefinde ciddi bir aksama beklenmediğini, hatta yüzde 5 büyüme hedefinin aşılacağı beklentisinin olduğunu söyledi. 
     Erdoğan, ekonomik istikrarın korunması ve güven ortamının sürdürülmesinin toplantıda teyit edildiğini bildirdi. 
     
     ''POPÜLİST SİYASET YAPILMAYACAK'' 

     Başbakan Erdoğan, popülist siyaset yapılmayacağını da kaydetti. 
     Erdoğan, parti felsefesine, programına ve Acil Eylem Programı'na uygun yapısal reformların sürdürülmesinin desteklendiğini anlattı. 
     Recep Tayyip Erdoğan, istikrar ve güven ortamını korumanın esas olduğunu, şeffaf ve öngörülebilir politikalarla piyasaya güven vermenin, yabancı sermayeyi cezbetmenin ve böylece tüm insanlara daha çok refah kazandırmanın öncelikleri olduğunu vurguladı. 
     Başbakan Erdoğan, en hassas oldukları konulardan birisinin de sosyal politikalar olduğunu kaydetti. Erdoğan, hükümetin, Sosyal Yardımlaşma Fonu'ndaki kaynakların başka yerlere harcanmasına engel olacak karar aldığını anımsatarak, bütçeden bu fona kaynak aktarıldığını söyledi. 
     Erdoğan, 2003 yılında 328 trilyon lira, 2004 yılında 380 trilyon lira kaynak aktarıldığını belirterek, sosyal yardımlaşma vakıflarına her ay 15 trilyon lira düzenli olarak kaynak aktarıldığını ifade etti. 
     
     AK PARTİ EPP'YE KATILACAK 

     Toplantıda, AK Parti'nin Avrupa Halk Partisi'ne EPP katılmasına oy birliğiyle karar verildiğini de bildiren Erdoğan, EPP tarafından AK Parti'ye ortak üyelik önerildiğini söyledi. 
     EPP tüzüğünü göre AB üyesi olmayan ülkelerde partilerin ancak ortak üye olabildiğini anımsatan Erdoğan, ''Bu katılımın gerçekleşmesi halinde Avrupa Parlamentosu'ndaki ve AB sürecindeki çalışmalar çok daha farklı bir şekilde devam edecek'' diye konuştu. 
     
     SORULAR 

     Soruları da yanıtlayan Erdoğan, MGK Genel Sekreterliği'ne sivil birisinin atanmasının söz konusu olduğu belirtilerek, bu kişinin belli olup olmadığının sorulması üzerine, müzakerelerin sürdüğünü söyledi. 
     Cumhurbaşkanı Ahmet Necdet Sezer'in iade ettiği kanunlar konusunda bir tavır benimsenip benimsenmediğine ilişkin bir soruyu yanıtlarken de Erdoğan, bu konunun yeni yasama yılında ele alınacağını, parti grubunda değerlendirilip, bir tavır belirlendikten sonra adım atılacağını ifade etti. 
     Milli atlet Süreyya Ayhan'ın olimpiyatlardan çekilmesine ilişkin değerlendirmesinin sorulması üzerine ise Erdoğan, konun ayrıntılarını bilmediğini, Devlet Bakanı ve Başbakan Yardımcısı Mehmet Ali Şahin ile konuyu görüştükten sonra detaylı açıklama yapabileceğini kaydetti. 
     Erdoğan, IMF ile stand-by detaylarının belli olup olmadığına ilişkin soruya karşılık da henüz detayların görüşülmediğini, çalışmaların ve görüşmelerin devam ettiğini kaydetti. 
     Başbakan Erdoğan, Irak'ta Türk vatandaşlarının can güvenliğinin sağlanmasına ilişkin yürütülen çalışmalarla ilgili bir soru üzerine, Dışişleri Bakanlığı'nın bu konuda çalışma yaptığını, Irak'ta belli istasyonların güvenlik bölgesi olarak belirlenip, bu istasyonların Iraklı şoförlere devredilmesinin gündeme gelebileceğini söyledi. 
     Emeklilerden vergi alınmasının söz konusu olup olmadığının sorulması üzerine de Erdoğan, bu konunu ilgili bakan tarafından açıklandığını anımsattı. 
     Aynı gazetecinin, ''Bir de sizden duyalım'' sözleri üzerine Erdoğan, ''Siz bakanımıza güvenin'' dedi. 
     
</TEXT>
</DOC>
