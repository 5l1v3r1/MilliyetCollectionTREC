<DOC>
<DOCNO> 286339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun41.html </URL>
<DATE> 2004/11/05/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Dünya nüfusu 2300 yılında 9 milyar olacak 
</HEADLINE>
<TEXT>

     Dünya nüfusunun 2300 yılında 9 milyarı bulacağı belirtilirken, ortalama ömür süresi 95'e çıkacağı, Japonya'da ise bu sürenin 106'ya ulaşacağı bildirildi. 
     BM tarafından açıklanan rapora göre, Hindistan, Çin ve ABD'nin 2300 yılında da dünyanın en kalabalık nüfusuna sahip ülkeler olmaya devam edeceğine dikkat çekilirken, Afrika'nın nüfusunun dünya nüfusu içindeki payının ikiye katlanarak yüzde 25'e ulaşacağı ifade edildi. 
     Ortalama her kadının iki çocuk doğuracağının tahmin edildiği BM raporunun uzun dönemli nüfus projeksiyonlarında bir azalma olduğu gözlenirken, BM'nin daha önce yaptığı tahminlerde aynı dönem için dünya nüfusunun 12 milyarı bulacağını kaydettiği hatırlatılıyor. 
     Dünya nüfusunun 2050 yılına kadar her yıl ortalama 57 milyon artacağını öngören yeni rapora göre, bu artışın önemli kısmı dünyanın az gelişmiş bölgelerinde olacak. 
     Tahminlere göre, dünya nüfusu 2050 yılına kadar büyük çoğunluğu Afrika'da olmak üzere yüzde 47'lik artış göstererek 8.9 milyara ulaşacak. 2300 yılında ise Afrika'nın dünya nüfusu içindeki oranı 4'te 1'e yükselecek. 
     Aynı tahminlere göre, dünyada ortalama ömür süresi 95'e yükselirken, Japonya'da bu süre 106'yı bulacak. Yani ortalama ömür 26 ila 50 yıl arasında yükselecek. Hindistan'ın nüfusunun Çin'i geçeceği belirtilirken, Hindistan, Çin ve ABD, dünyanın en fazla nüfusa sahip ülkeleri olmaya devam edecek. 
     Genç nüfusun hızla azalarak dünya nüfusu içinde ortalama yaşın 80'i bulacağının belirtildiği raporda, nüfus artış trendlerinde küçük değişikliklerin bile bu tahminlerde büyük sapmalara yol açacağı belirtiliyor. Doğurganlık oranının 1.85'de istikrara kavuşması durumunda dünya nüfusunun 2.3 milyar azalacağı, 2.35'e yükselmesi durumunda ise 36.4 milyarı bulacağı ifade ediliyor. 
     
</TEXT>
</DOC>
