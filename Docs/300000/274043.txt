<DOC>
<DOCNO> 274043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur26.html </URL>
<DATE> 2004/09/22/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Yılan korkusu evinden etti 
</HEADLINE>
<TEXT>

     Van'ın Edremit İlçesi'nde, evini yılan saran kişi, Kaymakamlıktan yardım istedi. 
     İlçenin Yenimahalle Mahallesi'nde oturan Cafer Ertem, AA muhabirine yaptığı açıklamada, evini yılanların sardığını, bu nedenle 5 gündür evine giremediğini belirtti. 
     Eşi ve çocuklarını babasının evine gönderdiğini belirten Ertem, evde şimdiye kadar 5 yılan öldürdüğünü ve bir yılanı da yakaladığını ifade etti. 
     Yakaladığı yılanı bir kutuya koyarak kaymakamlığa getiren Ertem, yılanları evinden uzaklaştırmak için Kaymakamlık Sosyal Yardımlaşma ve Dayanışma Vakfı'ndan SYDV yardım istedi. 
     Sosyal Yardımlaşma ve Dayanışma Vakfı yetkilileri de Ertem'i İlçe Tarım Müdürlüğü'ne yönlendirdi. 
     İlçe Tarım Müdürlüğü yetkilileri, yılanlar için gerekli ilaç yardımının yapıldığını bildirdiler. 
     
</TEXT>
</DOC>
