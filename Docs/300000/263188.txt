<DOC>
<DOCNO> 263188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur01.html </URL>
<DATE> 2004/08/13/ </DATE>
<TIME> 00.40 </TIME>
<AUTHOR>  </AUTHOR>
<HEADLINE>
Fatih'te ''otobüs firması sahibi''ni öldürdüler .. 
</HEADLINE>
<TEXT>

     Fatih'te silahlı saldırıya uğrayan 1 kişi öldü, yanındaki kadın yaralandı. 
     AA muhabirinin aldığı bilgiye göre, saat 23.00 sıralarında Topkapı Sulukule Caddesi'nde yürüyen Şeref Aydoğan 52 ile yanındaki Yeliz Şenyüz'e 25 , kimliği henüz belirlenemeyen 2 kişi silahla ateş açtı. 
     Saldırıda, vücuduna çok sayıda kurşun isabet eden Aydoğan olay yerinde hayatını kaybederken, bacaklarından 3 kurşunla yaralanan Şenyüz, ambulansla İstanbul Tıp Fakültesi Hastanesi'ne kaldırıldı. 
     Fatih'te, uğradığı silahlı saldırıda öldürülen Şeref Aydoğan'ın, bir otobüs firmasının sahibi olduğu belirtildi. 
     Çalışmalar sonucu, vücuduna isabet eden çok sayıda kurşunla yaşamını kaybeden Aydoğan'ın, bir otobüs firmasının sahibi olduğu, aynı saldırıda bacaklarına gelen 3 kurşunla yaralanan Şenyüz'ün de bu firmada çalıştığı belirlendi. 
     Firma görevlileri, Şeref Aydoğan'ın saat 21.30'da firmalarına ait olan ve Niğde'ye giden bir otobüsün Esenler Otogarı'ndan hareket etmesinin ardından, akrabası olduğu belirtilen kişiyle bir süre sohbet ettikten sonra ''Otele gidiyorum'' şeklinde konuşarak otogardan ayrıldığını söylediler. 
     Görevliler, evli olan Aydoğan ile yanında çalışan Şenyüz'ün işyerinden ayrı ayrı ayrıldıklarını belirttiler. 
     Polis, Aydoğan ile Şenyüz'ün vurulması olayına karışan 2 kişiyi yakalamaya çalışıyor. 
     
</TEXT>
</DOC>
