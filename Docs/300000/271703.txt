<DOC>
<DOCNO> 271703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy12.html </URL>
<DATE> 2004/09/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Le Figaro Erdoğan sıyrılma sanatında eşsiz 
</HEADLINE>
<TEXT>

     Zina düzenlemesinin Avrupalıları "sinirlendirdiği" öne sürüldü. Zina düzenlemelerine ilişkin son tartışmaları değerlendiren Fransız Le Figaro gazetesi, Başbakan Erdoğan'ın diyalektik ve "sıyrılma" sanatına hakim olduğunu, bu alanda benzeri bulunmadığını öne sürdü. 
     Le Figaro gazetesi, Türkiye'deki zina düzenlemelerinin Avrupalıları "sinirlendirdiğini" belirterek Başbakan Recep Tayyip Erdoğan'ın, anketlere göre halkın yüzde 80'inin desteğine sahip zina tasarısıyla seçmenlerine bir işaret gönderdiğini yazdı. 
     Türk ekonomisinde son yıllarda gözlenen toparlanmada AB konusunun önemli bir rol oynadığını savunan gazete, "Türkiye'nin AB adaylığı, güçlü doping yapıyor" yorumunu yaptı. 
     Avrupa Komisyonu'nun Genişlemeden Sorumlu Üyesi Günter Verheugen'in, Türkiye ziyaretinin İstanbul borsa endeksinin rekor düzeye yükselmesine neden olduğuna işaret eden gazete, "Bu gerçeği Recep Tayyip Erdoğan gözardı etmiyor. Demokratik Avrupa'nın, geçmişte İslamcı selefi Necmettin Erbakan'ı görevinden almakta tereddüt etmeyen Türk askerlerine karşı en iyi savunma aracı olduğunu gözden uzak tutmıyor" yorumunu yaptı. 
     
     "ERBAKAN ERDOĞAN KADAR SIYRILMA SANATINA HAKİM DEĞİL" 

     Ancak Erbakan'ın, Erdoğan kadar diyalektik ve sıyrılma sanatına hakim olmadığını öne süren Le Figaro, şöyle devam etti 
     "Bu alanda Recep Tayyip Erdoğan'ın benzeri yok. 
     Türkiye'nin adaylığını reddeden Avrupalılara karşı koymak için Batı ile paylaşma iddiasında olduğu 'ortak değerler'i ne zaman öne sürmek gerektiğini biliyor. Ancak başörtüsü veya zina yasasına gelince, bu kültürden tamamen farklı bir vizyonu olan ve söylemekten kaçınmayan laik hemşerilerinin saldırılarına hedef olma riski pahasına, Türk özerkliklerini savunuyor." Fransız gazetesi, Başbakan Erdoğan'ın erken seçim yapmak için gerekli koşulları yaratmak istediğinin, gözünün cumhurbaşkanlığında olduğunun öne sürüldüğünü belirterek Erdoğan'ın "ülkede bir ayrım riskine rağmen belki kendini merdivenin en üst basamağına çıkartacak karışık yoluna" devam ettiğini öne sürdü. Buna karşın gazete, Erdoğan'ın son açıklamalarında Türkiye'den "laik, demokratik ve Atatürk yolunda" bir ülkeden sözettiğine dikkat çekerek bu beyanların zina tasarısının geri çekilebileceğini düşündürdüğünü belirtti. 
     
</TEXT>
</DOC>
