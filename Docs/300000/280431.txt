<DOC>
<DOCNO> 280431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sontur16.html </URL>
<DATE> 2004/10/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yeni TCK'da lehlerine düzenleme bulunan hükümlüler harekete geçti... 
</HEADLINE>
<TEXT>

     Yeni Türk Ceza Kanunu'nda TCK lehlerine düzenleme bulunan hükümlüler, infazın durdurulması istemiyle cumhuriyet savcılıklarına başvurmaya başladı. 
     Edinilen bilgiye göre, yürürlükteki 765 sayılı TCK'ya göre ceza alan, ancak kısa bir süre önce Resmi Gazete'de yayımlanan ve 1 Nisan 2005 tarihinde yürürlüğe girecek olan 5237 sayılı yeni TCK'da lehlerine düzenleme olan hükümlüler, infazın durdurulması istemlerini içeren dilekçelerini Ankara Cumhuriyet Başsavcılığı'na gönderdi. 
     Ankara İnfaz Savcılığı, mahkumiyet kararı veren mahkemelerden, Ceza Muhakemeleri Usulü Kanunu'nun CMUK ''hükmün tefsirinde veya cezanın infazında tereddüt'' başlıklı 402. maddesi uyarınca, infazının durdurulması talebinde bulundu. 
     Mahkemeler, infazın durdurulması istemlerini dosya üzerinden inceleyecek. Dosya üzerinden hükümlüler lehine infazı durdurma kararı veren mahkemeler, yeni TCK'nın yürürlüğe gireceği 1 Nisan 2005 tarihinden sonra duruşma açarak esasa ilişkin karar verecek. Mahkemelerin, infazın durdurulması taleplerini reddedebileceği de belirtildi. 
     Yetkililer, başvuruların, yürürlükteki Kanun'a göre, yeni TCK'da ceza miktarı düşen ''gasp'', ''yasadışı örgüt üyesi olma'' suçlarında yoğunlaştığını belirttiler. 
     
</TEXT>
</DOC>
