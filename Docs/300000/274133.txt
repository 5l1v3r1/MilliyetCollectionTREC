<DOC>
<DOCNO> 274133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/guncel/gun30.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



Atatürk rozeti tartışması 

ANKARA Milliyet 
CHP Niğde Milletvekili Orhan Eraslan, bir AKP milletvekilinin seçim bölgesine yaptığı ziyarette, "Niğde Milli Eğitim Müdürlüğü'nde yakasında Atatürk rozeti taşıyan yönetici bırakmadık" şeklinde açıklamada bulunduğunu öne sürerek, konuyu TBMM gündemine taşıdı. Eraslan, verdiği önergede, "Yapılan bu açıklamalar doğru mudur Atatürk rozeti taşıyan yöneticiler görevden alınmış mıdır Görevden almalarda, Atatürk rozeti taşımak bir kriter olarak alınmakta mıdır " sorularına yer verdi. 

Yargıtay'da yeni uygulama 

ANKARA Milliyet 
Yargıtay Başkanı Eraslan Özkaya ile Yargıtay Genel Sekreter Yardımcısı Ercan Yalçınkaya'nın da adlarının karıştığı "Yargıtay-MİT-Çakıcı" skandalının ardından Yargıtay'a giriş ve çıkış yapmaları kısmen yasaklanan gazetecilere bir uygulama daha geldi. İlk uygulamada gazeteciler, Özkaya'ya destek görüşmesi öncesi ve sonrasında Yargıtay binasına alınmamıştı. İkinci uygulama dün ortaya çıktı. Gazeteciler, görüşmek istedikleri Yargıtay üyelerinin odalarına güvenlik görevlileri eşliğinde götürüldükten sonra tekrar güvenlik eşliğinde binadan ayrıldı. 

LOGITRANS 2004 Hilton'da başlıyor 

Uluslararası lojistik hizmet üreten şirketlerle hizmet alan firmalar, 24 - 26 Eylül günleri arasında Hilton Convention Center'da düzenlenecek LOGITRANS 2004 Uluslararası Lojistik - Kombine Taşımacılık Fuarı'nda biraraya gelecek. Ulaştırma Bakanlığı'nın himayesinde, THY Kargo, Gümrük Müşavirleri Derneği Referans Gazetesi ve Kargo Haber'in sponsoru olduğu fuarda, tekstil, kimya, beyaz eşya ve gıda üreticilerinin lojistik sektörüyle işbirliği konusunda görüş ve beklentilerinin dile getirileceği konferanslar düzenlenecek. 


</TEXT>
</DOC>
