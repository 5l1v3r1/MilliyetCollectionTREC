<DOC>
<DOCNO> 268064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/yazar/pulur.html </URL>
<DATE> 2004/09/01/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Pırlantanın ve cenazenin KDV'si... 
</HEADLINE>
<TEXT>


MEĞER öyle değilmiş... Hani biz elmasta, pırlantada, yakutta, zümrütte KDV sıfırlandı demiştik ya, yanlışmış... 
Biz Maliye'nin kararını yanlış anlamışız... 
Hadi bizim gibi "Maliye" denilince, aklına "vergi" gelen, kümesteki enayi kazlardan biri olanlar, böyle anlamışlar. 
Ya Şükrü Kızılot gibi bir vergi profesörü, Güngör Uras gibi bir başka profesöre ne demeli 
Onlar da bizim gibi "Müjdeler olsun, pırlantada, elmasta, yakutta, zümrütte KDV kalktı " demediler mi 
Ee, şimdi ne oluyor 

EN iyisi Maliye Bakanlığı, Basın ve Halkla İlişkiler Müşavirliği'nin yaptığı açıklamayı özetle okuyalım 
"Kıymetli taşlar yeni düzenlemeden önce yüzde 18 oranında KDV ve yüzde 6.7 oranında Özel Tüketim Vergisi'ne tabi tutulmaktaydı. Yeni düzenlemeyle KDV sıfırlanmış olup Özel Tüketim Vergisi devam ettirilmektedir. 
Türkiye ziynet eşyası ihracatında dünya piyasalarında önemli bir yere sahip bulunmaktadır. Kıymetli taşlardan üretilen ziynet eşyasının büyük ölçüde ihraç ediliyor olması nedeniyle kıymetli taşlar için getirilen KDV istisnası önemli bir vergi kaybı yaratmayacaktır. Zira ihracata konu edilen bu ürünler üzerinden ithalatta alınan KDV, bu taşlar ziynet eşyası olarak ihraç edildiğinde ihracatçıya iade edilmekteydi. Yani bir taraftan alınan KDV diğer yandan geri verilmekteydi. Kıymetli taşlar KDV'den istisna edilmekle, bu önce alıp sonra iade etme prosedürü ortadan kaldırılmıştır. Bu durumda, sektör önce ödeyip sonra geri aldığı KDV nedeniyle katlandığı finansman yükünden kurtulacak, uluslararası piyasalarda ihracatçılarımızın rekabet gücü daha da artacaktır. Bu düzenlemeyle Türkiye'nin Dünya kuyumculuk merkezi olması hedeflenmektedir." 
Anlaşıldı, Maliye ithal edilen kıymetli taşlardan önce KDV alıyor, sonra bu taşlar işlenip yüzük, kolye gibi ziynet eşyası olarak ihraç edilince, alınan KDV iade ediliyormuş... 
İşte kaldırılan bu, yani ithal taşlardan KDV alınmayacak, bunlar işlenip ziynet eşyası olarak ihraç edilirken KDV alınacakmış... 
Bizim anladığımız bu 
Yoksa bunu da mı yanlış anladık 

BUNU geçelim, Maliye'nin açıklamasında cümlemizi sevindirecek, bir başka konu var... 
Herkes pırlanta, zümrüt, yakut, elmas, sahibi değildir ama, herkes ölecektir. 
Ölüler de KDV ödeyecektir, onlar ödemese bile yakınları ödeyecektir. 
işte Maliye, bunu düşünerek, cenazelerden alınan KDV vergisini yüzde 1 olarak açıkladı. 
Açıklama şöyle 
"Cenaze hizmetleri yüzde 1 oranında katma değer vergisine tabidir. Bu kapsamda özel hastanelerce ifa edilen morg hizmetleri ile kefen dahil diğer cenaze hizmetleri yüzde 1 oranında katma değer vergisine tabi tutulmaktadır. 
Sağlık Bakanlığı'na, üniversitelere bağlı hastaneler ya da belediyeler tarafından ifa edilen hizmetler ise Katma Değer Vergisi Kanunu'nun 17. maddesine göre katma değer vergisine tabi değildir. Ülkemizde de cenaze hizmetlerinden özellikle morg hizmeti, bu hastaneler ve belediyeler tarafından verildiğinden KDV'ye tabi olmamaktadır." 
Eskiler "Dideler ruşen"derlerdi, gözümüz aydın, nasıl olsa gideceğiz, hiç olmazsa cenazemizin masrafları yakınlarımıza yük olmasın... 
Cahit Sıtkı'nın dediği gibi, "Bir namazlık saltanat için taht misali musalla taşına" kurulurken aklımız KDV'de kalmasın 



</TEXT>
</DOC>
