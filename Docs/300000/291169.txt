<DOC>
<DOCNO> 291169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo33.html </URL>
<DATE> 2004/11/22/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Erzik Seyirci kalınırsa futbol daha vahim olaylara gebe... 
</HEADLINE>
<TEXT>

     UEFA Asbaşkanı ve Futbol Federasyonu Onursal Başkanı Şenes Erzik, Beşiktaş ile Çaykur Rizespor arasında dün BJK İnönü Stadı'nda yapılan maçta, bir kişinin bıçaklanarak öldürülmesi olayına üzüldüğünü ve büyük bir rahatsızlık duyduğunu söyledi. 
     Şenes Erzik, AA muhabirine yaptığı açıklamada, bu olayların bugünün olayları olmadığını ifade ederek, ''Bunlar çok önce başladı. Maalesef spor kamuoyunu yöneten yöneticiler bunun içine tüm futbol birimleri dahil, büyük bir çoğunlukla olayları basit görüp, Birkaç kendini bilmez ifadesi ile belirttiler. Oysa durum böyle değildi. Birkaç kendini bilmezin bu kadar kapsamlı, neredeyse tüm liglerimizi kapsayan maçların çoğunda olay çıkartmaları, Birkaç kendini bilmez ifadesi ile geçiştirilebilecek değildir'' diye konuştu. 
     
     ''SEYİRCİ KALINMAMALI'' 

     Bu olaylara seyirci kalınması veya bugüne kadar olduğu gibi olayların basit mazeretlerle geçiştirilmesi halinde futbolun geleceğinin daha vahim olaylara gebe olduğunu vurgulayan Erzik, şunları söyledi 
     ''Bunu önlemek için başta Futbol Federasyonu ve kulüplerimiz olmak üzere futbolu yöneten birimlerdeki tüm yöneticilerimizin birlikte hareket etmeleri ve olaylara akılcı, doğru teşhis koymaları, çözüm aramaları gerekmektedir. Çözümün birinci adımı, son yıllarda yok olan futbolun otoritesi ve disiplinini yeniden kurmaktır. Kulüp yöneticilerinin günlük düşüncelerle kararlar almak, uygulamak ve taraftarına şirin gözükmek için beyanatlar vermek yerine, akılcı, çağdaş, doğru ve dürüst söylemlerde bulunarak düzeni sağlayacak, tekrardan disiplini kuracak, etik ve fair play kurallarına uygun söylemlerde bulunmaları gerekmektedir.'' 
     
     ŞAMPİYONLAR LİGİ FİNALİ 

     Şenes Erzik, son dönemlerde yaşanan olaylar, özellikle de dünkü cinayet sonrası İstanbul'da yapılacak Avrupa Şampiyonlar Ligi finalinin, başka bir yere alınmasının gündemde olup olmadığı sorusuna, şöyle yanıt verdi 
     ''Şu anda öyle bir şey yok. Kimse UEFA adına yorumlar yapmasın. Bu tür olayların birbiri arkasına olması nedeniyle Türk futboluna büyük zarar vereceği malum. Bu olayın, Türkiye'de finalin oynanmasını hazmedemeyen bazı çevrelere büyük bir koz vereceği de muhakkaktır. Şampiyonlar Ligi finali elbette ki ülkemiz için çok güzel bir sonuçtur. Ama yalnız Şampiyonlar Ligi finalini oynatabilmek için değil, ülkemiz gençliğine temiz, dürüst, eşitliğe dayalı, etik kurallar içerisinde oynanan bir futbol düzeni teslim edebilmek için, her şeyden önce evimizi temizlememiz lazım.'' ''Ülkem adına çok huzursuzluk duyuyorum'' diyen Erzik, ''Oynadığımız futbolla, başarılarla olduğu kadar, uygar koşullarda, sağlıklı koşullarda futbol oynattığımız ve oynadığımız şeklinde bir itibara da sahip olmalıyız'' diyerek sözlerini tamamladı. 
     
</TEXT>
</DOC>
