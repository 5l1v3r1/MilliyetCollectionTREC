<DOC>
<DOCNO> 261607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sontur21.html </URL>
<DATE> 2004/08/08/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Polis ''fazla yolcu cezası'' kesti, 5 km sonra kaza yaptı 10 yaralı 
</HEADLINE>
<TEXT>

     Gaziantep'ten Hatay'a giderken, fazla yolcu bindirdiği için para cezası yazılan sürücünün kullandığı otomobil, yaklaşık 5 kilometre gittikten sonra, bir başka otomobille çarpıştı. Kazada, araçta bulunan 10 kişi yaralandı. 
     Edinilen bilgiye göre, beraberindeki 7 kişiyle birlikte 65 AZ 146 plakalı otomobille Hatay'a giden İsa Sertkal'a, fazla yolcu bindirdiği gerekçesiyle, İslahiye İlçesi'nde trafik ekipleri tarafından para cezası yazıldı. 
     Beraberindekilerle yola devam eden İsa Sertkal, yaklaşık 5 kilometre sonra, ilk yerleşim birimi olan Boğaziçi Beldesi yakınında hatalı sollama yaparak, karşı yönden gelen İsmet Polat yönetimindeki 27 AS 792 plakalı otomobille çarpıştı. 
     Kazada, sürücü İsa Sertkal ile otomobilindeki İsmail, Ahmet, Ayşe, Havva, Döne, Fahriye ve Hasan Uçar ile diğer otomobilin sürücüsü İsmet Polat ve yanındaki İbiş Polat yaralandı. 
     Yaralıların tedavisine İslahiye ve Gaziantep devlet hastanelerinde devam ediliyor. 

     
</TEXT>
</DOC>
