<DOC>
<DOCNO> 258704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/son/sondun05.html </URL>
<DATE> 2004/07/28/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
ABD... Eşi Teresa Kerry'i övdü Kocam bir savaşçı 
</HEADLINE>
<TEXT>

     ABD'de Demokrat Parti'nin gövde gösterisi niteliğindeki ulusal kongresi sürerken, Demokrat başkan adayı senatör John Kerry'nin eşi Terasa Heinz Kerry, ''bir savaşçı'' olarak nitelendirdiği kocasının, bölünmüş ABD'yi yeniden birleştireceğini söyledi. 
     Kongrenin ikinci gününde konuşan Bayan Heinz Kerry, ''John bir savaşçı. Vietnam'daki madalyalarını, ülkesi için canını tehlikeye atarak kazandı'' diyerek eşinin başarılı askeri geçmişini, askerlik hizmetini geçiştirmekle eleştirilen Cumhuriyetçi Başkan George Bush ile kıyaslayan Demokrat isimlere katıldı. 
     Heinz Kerry, ''özgürlüklerin, çevrenin ve yurtseverliğin savunucusu'' olarak tanıttığı eşinin, başkan olarak Beyaz Saray'ın güvenilirliğini onaracağını ve ''Bush döneminde ortadan ikiye bölünen'' ABD'yi yeniden birleştireceği görüşünü savundu. 
     Bayan Heinz Kerry, konuşmasındaki sakin tutumuyla, hakkında ortaya çıkan ''ne yapacağı belli olmayan biri'' imajını da ortadan kaldırmaya çalıştı. Kerry'den önce evli olduğu ABD'nin ''ketcap kralı'' eşinin soyadını halen taşıyan ''First Lady'' adayı, geçen günlerde bir gazeteciye hakaret etmesiyle ilgiyi üzerinde toplamıştı. 
     Demokratlar'in kongresindeki yıldızlar geçidine katılan önde gelen senatör ve ünlü Kennedy ailesinin hayattaki en kıdemli üyesi Ted Kennedy de, konuşmasında ''Kerry bize korku değil umut sunuyor. Şu anda tek korkumuz Bush ile birlikte bir dört yıl daha geçirmek'' dedi. 
     Kongrede Demokrat Parti'nin ağır toplarından biri de, efsanevi Cumhuriyetçi Başkan Ronald Reagan'in oğlu Rol Reagan oldu. Rol Reagan, büyük alkış alan konuşmasında, kök hücre araştırmalarına izin vermeyen Bush yönetimini eleştirerek, bu araştırmaların, Alzheimer dahil birçok hastalığa çare oluşturacağını söyledi. Baba Reagan, geçtiğimiz haftalarda Alzheimer sonucu ölmüştü. 
     Kongrenin ikinci gününde en çok alkışı alan, parti içindeki baskanlık önseçiminde Kerry tarafından yenilen sol kanat eski aday Howard Dean, bütün Amerikan halkını Kerry etrafında birleşmeye çağırdı. 
     Günü Virginia eyaletinde seçim kampanyasını sürdürerek geçiren Kerry ise, kongrenin üçüncü gününe katılacak. Üçüncü günün en önemli konuşmasını, Kerry'nin yardımcısı olarak 2 Kasım başkanlık seçimine girecek olan Senatör John Edwards yapacak. Son gün olan Perşembe akşamı ise Kerry, önemli konuşmasında Demokrat Parti'nin başkan adaylığını resmen üstlenecek. 
     
</TEXT>
</DOC>
