<DOC>
<DOCNO> 268246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur33.html </URL>
<DATE> 2004/09/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Baba olmayı kutlarken gözaltına alındı .. 
</HEADLINE>
<TEXT>

     Yakınlarıyla birlikte baba olmayı kutlayan bir sürücü, ehliyetini ve ifadesini almak isteyen polise yumruk atınca, '''görevli polise mukavemet göstermekten'' gözaltına alındı. Sürücünün, 371 promil alkollü olduğu belirlendi. 
     Alınan bilgiye göre, A.Y, eşinin doğum yaparak bir bebek dünyaya getirmesini kutlamak amacıyla, R.Y. ve bir yakınıyla birlikte dışarıda içki içti. A.Y. daha sonra Ayşekadın Mahallesi'nde 22 HZ 076 plakalı otomobille seyir halindeyken, yanındakilerle birlikte araçta da içki içmeyi sürdürdü. 
     Orduevi kavşağında kırmızı ışıkta beklemeden geçen A.Y, vatandaşların 155 Polis İmdat telefonuna yaptığı ihbar sonucu, Ziraat Bankası Kavşağı'nda polisler tarafından güçlükle durduruldu. Alkol testinde 371 promil alkollü olduğu belirlenen A.Y, polislerin ''ehliyetini istemesine ve Polis Merkezi'ne giderek ifadesinin alınması'' talebine tepki gösterdi. A.Y, kendisine müdahale etmek isteyen polislere, ''Bana istediğiniz cezayı kesin, arabamı bağlayın ama karakola götürmeyin'' dedi. 
     Polis memuru A.A ile sürücü A.Y. arasında arbede yaşandı. Arbedede A.Y, polis memuru A.A'ya yumruk attı. 
     Olaya müdahale eden polisler, sürücü A.Y. ve beraberindeki yakınlarını, bölgeye gelen ek kuvvet yardımıyla sakinleştirdi. Sürücü A.Y. ile R.Y'nin ''görevli polise mukavemet göstermekten'' gözaltına alındığı olayla ilgili soruşturma başlatıldı. 
     
</TEXT>
</DOC>
