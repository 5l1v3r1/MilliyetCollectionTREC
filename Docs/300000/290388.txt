<DOC>
<DOCNO> 290388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun06.html </URL>
<DATE> 2004/11/20/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
NATO'nun 6 ülkesi ABD'ye Irak'ta eğitim yardımını reddetti... 
</HEADLINE>
<TEXT>

     ABD Dışişleri Bakanlığı'nın bir yetkilisi, NATO'nun 6 ülkesinin, Irak ordusunun eğitiminde ABD'ye yardım etmeyi reddettiğini kaydetti. 
     Bakanlık yetkilisi, 17 Kasım Çarşamba günü NATO'nun Brüksel'deki merkezinde 26 NATO üyesinin oylama yaparak, Irak ordusunun eğitimine yardım edilmesi ve gereken fonların sağlanmasına onay verdiğini ancak, 6 NATO üyesinin, aktif rol oynamayı ve NATO'nun bu iş için oluşturacağı eğitim alanlarına eğitim subayı göndermeyi reddettiğini söyledi. 
     Eğitime katkı sağlamayı reddeden ülkeler Almanya, Fransa, Belçika, İspanya, Lüksemburg ve Yunanistan oldu. 
     Adının açıklanmasını istemeyen yetkili, 6 ülkenin karşı çıkmasına rağmen NATO'nun planı onayladığını ve maliyeti paylaşacağını kaydetti. 
     ABD Dışişleri Bakanlığı sözcü yardımcısı Adam Ereli, bazı ülkelerin, Irak ordusunun eğitimine destek vermeye karşı çıkmasının, genel sürece zarar vermeyeceğini savundu. 
     Amerikan Dışişleri Bakanlığı yetkilisine göre, Irak'tan askerlerini çekmekte olan Macaristan, eğitim subaylarının korunması için bir bölük asker katkısı yapacak. Diğer 15 NATO ülkesinin de eğitim subayları, koruma amaçlı asker veya her ikisini birden sağlayacağı belirtiliyor. Maliyetin büyük kısmı ABD tarafından karşılanacak. Eğitim için 400 asker ve koruyucu güç olarak da 1200 askere ihtiyaç bulunuyor. 
     Eğitim amacıyla gelecek 1.5 ay içinde 60-65 subayın Bağdat'a gitmesi bekleniyor. 
     İspanya, Mart ayında Madrid'de meydana gelen bombalı saldırının ardından hükümetin değişmesi sonucu Irak'taki askerlerini geri çekmişti. Irak konusunda Amerikan politikalarına destek vermeyen Yunanistan'ın da, Washington'ın Makedonya'yı kendi ismiyle tanımasına kızgın olduğu biliniyordu. 
     ABD Başkanı George W. Bush, ikinci dönem başkan seçildikten sonra Almanya, Fransa gibi ülkelerle transatlantik ilişkileri geliştirmeye öncelik vereceğini söylemişti. 
     
</TEXT>
</DOC>
