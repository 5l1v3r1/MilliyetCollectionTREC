<DOC>
<DOCNO> 252095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun07.html </URL>
<DATE> 2004/07/01/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Amerikan askerlerinde "Irak sendromu"... 
</HEADLINE>
<TEXT>

     
     Bülent Keneş bildiriyor 
     

Irak savaşında yer aldıktan sonra ABD'ye dönen her 6 askerden birinde travma sonrası stres bozukluğu ya da diğer duygusal bozukluklar belirlendiği bildirildi. 
     Yapılan bir bilimsel araştırmada, Afganistan'da savaşan askerlerdeyse daha alt düzeyde psikiyatrik sorunlar tespit edildi. 
     Sonuçları The New England Journal of Medicine'nde yayınlanan ve Irak'tan dönen askerlerin akıl sağlığıyla ilgili ilk çalışma olduğu belirtilen araştırmaya göre, bu oran 1991 Körfez Savaşı'ndan dönen askerlerdeki psikolojik sorunlardan yüksek, Vietnam savaşından dönen askerlerde belirlenen psikolojik sorunlardansa düşük bir oranı temsil ediyor. 
     Irak ve Afganistan'da görev yapan 6000'den fazla askerin bu ülkelere gitmeden önceki aylarda ve bu ülkelerden döndükten sonraki aylarda incelenmesi sonucu yapılan araştırmada, Irak'tan dönen askerlerin yaklaşık yüzde 17'sinde önemli depresyon, ciddi psikolojik sorunlar ya da travma sonrası stres bozukluğu belirtileri tespit edilirken, bu oranın Afganistan'dan dönen askerlerde yüzde 11 olduğu belirlendi. 
     Irak'tan dönen askerlerdeki psikolojik sorunların daha yüksek olmasının, sıcak çatışmalarda daha fazla yer almalarına bağlı olduğu kaydediliyor. Araştırma sonuçlarına göre, Irak'ta görev yapan Amerikan askerlerinin yüzde 90'ı bu ülkede saldırıya uğradıklarını söylerken, bu oran Afganistan'da görev yapanlarda yüzde 66'da kalıyor. 
     Psikolojik sorunu olan askerlerin çoğununsa askeri kariyerlerine zarar verir gerekçesi ya da korkusuyla bu konuda tedavi görmek istemediği belirtiliyor. 
     
</TEXT>
</DOC>
