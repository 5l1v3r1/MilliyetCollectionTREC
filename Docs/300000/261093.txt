<DOC>
<DOCNO> 261093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko09.html </URL>
<DATE> 2004/08/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gelecek kış bol vişne suyu tüketeceğiz... 
</HEADLINE>
<TEXT>

     Türkiye genelinde vişnede ortaya çıkan rekor üretim ve fiyatların 2 yıl öncesine göre yüzde 77 oranında düşmesinin, önümüzdeki kış vişne suyu tüketimini artırması bekleniyor. Buna göre geçen yıla oranla en az 15 milyon litre daha fazla vişne suyu ve konsantresi tüketilecek. 
     Meyve Suyu Endüstrisi Derneği Genel Sekreteri Kaya Sert, A.A muhabirine yaptığı açıklamada, meyve suyu sektöründe Türkiye genelinde 33 firma bulunduğunu ve bunların hepsinin derneğe üye olduğunu söyledi. 
     Bu firmaların İzmir'den Bursa'ya, Afyon'dan Konya ve Kayseri'ye kadar birçok yerde yetişen elma, vişne, portakal, kayısı, şeftali gibi meyvelerden binlerce ton meyve konsantresi ve suyu üreterek, yurtiçi ve dışında piyasaya sürdüğünü belirten Sert, önemli bir kısmını elma konsantresinin oluşturduğu ihracatta yılda ortalama 60 milyon dolar gelir sağlandığını bildirdi. 
     Türkiye'de ise yılda yaklaşık 375 milyon litre meyve suyu ve nektarının tüketildiğini ifade eden Sert, şunları kaydetti 
     ''Özellikle geçen yıl bu tüketimin yüzde 34'ünü şeftali suyu ve konsantresi oluşturdu. Yani geçen kış en fazla şeftali suyu içildi. Çünkü, 2002 yılında vişnenin kilosu çiftçiden yaklaşık 1,5 milyon liraya alındı. Aynı yıl şeftali 312 bin liradan firmaların eline geçti. Bu durumda şeftalinin maliyeti düşük oldu ve işletmeler piyasaya en fazla şeftali suyu verdi. Yine de vişne tüketimi az olmadı.'' 
     
     REKOR ÜRETİM, REKOR TÜKETİM 

     Sert, 140 bin tona yakın vişne üretiminin gerçekleştiği geçen yıl ülke genelinde yaklaşık 108 milyon litre vişne suyu ve konsantresi tüketildiğini vurguladı. 
     Bu yıl ise vişnede 150 bin tondan fazla rekor üretim beklendiğini ifade eden Sert, ''Bu durum yurt dışı ve içinde fiyatları düşürdü. Fabrikaların iki yıl önce kilogramını 1,5 milyon liradan aldığı vişne, hem fazla üretim hem de geçen yıldan kalan stoklar yüzünden 350 bin liraya kadar düştü'' dedi. 
     Bu yüzden firmaların vişne suyu ve konsantresini geçen yıllara göre çok ucuza mal edeceğeni dile getiren Sert, şöyle devam etti 
     ''Arz-talep dengesine göre fiyatlar belirlendi. Bu yıl meyve suyu sektörünün düşük maliyetli ürünü vişne suyu ve konsantresi olacak. Piyasaya en fazla vişne suyu sürülecek. Bu önümüzdeki kış en fazla vişne suyu tüketileceği anlamına geliyor. Yani, geçen yıla göre en az 15 milyon litre daha fazla vişne suyu tüketeceğiz. Toplam meyve suyu tüketiminin yüzde 30'undan fazlasının vişne olmasını bekliyoruz. Bu durumda şeftali suyu ve konsantresi tüketimi yüzde 34'den, yüzde 30'un altına inecek.'' 
     
     2010 YILINDA KİŞİ BAŞINA TÜKETİM 10 LİTRE 

     Çok sayıda meyvenin yetişmesi ve uygun teknoloji ile suyu ve konsantresinin yapılmasına karşın Türkiye'de kişi başına düşen meyve suyu tüketiminin 5.33 litre olduğunu vurgulayan Sert, AB ülkelerinde 20 litre olan bu rakamın ABD'de 30 litre olduğunu anlattı. 
     Meyve suyu sektörünün, Türkiye'deki tüketimin artırılması için yoğun çaba harcadığını vurgulayan Sert, ''Öncelikle bilinçlendirmeye ağırlık verilmeli. Sürekli artan meyve suyu tüketimine bağlı olarak 2010 yılında kişi başına düşen meyve suyu tüketiminin 10 litreye ulaşacağını tahmin ediyoruz'' diye konuştu. 

     
</TEXT>
</DOC>
