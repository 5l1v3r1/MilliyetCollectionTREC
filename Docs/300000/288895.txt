<DOC>
<DOCNO> 288895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/yasam/yas02.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine trende kapkaç 
</HEADLINE>
<TEXT>


Dün banliyö treninde yine kapkaç dehşeti yaşandı. Bir kapkaççı cep telefonunu alıp Murat Can'ı trenden attı. Can, başından yaralandı 

OSMAN KARA İstanbul 

Üniversite öğrencisi Ahmet Hakan Canıdemir'in cep telefonu alınarak trenden atılmasına benzer bir olay, dün Kumkapı'da yaşandı. Murat Can'ı, cep telefonunu aldıktan sonra trenden atan Biret Ulaşkın, vatandaşların müdahale etmek istemesi üzerine trenden atladı. Ulaşkın, kaçmaya fırsat bulamadan yakalandı. 
Yeşilköy'de bir restoranda garsonluk yapan Can 24 , amcasına bayram ziyaretine gitmek için Halkalı-Sirkeci seferini yapan banliyö trenine bindi. Can, trenin Kumkapı'dan hareketinden sonra gelen bir mesajı kontrol etmek için telefonunu eline aldı. Bu sırada Ulaşkın, istasyonu geçer geçmez telefonunu kaparak Can'ı hareket halindeki trenden itti. Vatandaşlar müdahale etmek için harekete geçti. Yakalanacağını anlayan Ulaşkın da trenden atladı. Canıdemir'in ölümünden sonra istasyonda takviye olarak görevlendirilen Kumkapı Polis Merkezi'nden resmi kıyafetli 2 polis memuru, kapkaççıyı bir süre kovaladıktan sonra yakaladı. 

Üzerinden ilaç çıktı 
Kumkapı Polis Karakolu'na getirilen ve üzerinden uyuşturucu etkisi bulunan 4 adet ilaç çıkan Ulaşkın, zor zaptedildi. Ulaşkın'ın, 15 gasp, hırsızlık ve kapkaç gibi suçlardan sabıkasının bulunduğu belirlendi. Omzunun üstüne düşerek başından hafif yaralanan Can da ilk tedavisinin ardından ifade verdi. 




</TEXT>
</DOC>
