<DOC>
<DOCNO> 258232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/soneko12.html </URL>
<DATE> 2004/07/26/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Borsada haftaya bakış... Gözler IMF ve petrol fiyatlarında... 
</HEADLINE>
<TEXT>

     Piyasaların gündeminde bu hafta, IMF'nin 8. Niyet Mektubu'nu ele alacağı toplantı, petrol fiyatları ve dış piyasalardaki gelişmeler ön planda bulunuyor. 
     Gedik Yatırım Menkul Değerler tarafından hazırlanan haftalık strateji raporunda, IMKB Ulusal-100 Endeksi'nin geçen hafta yüzde 1.32 oranında gerileyerek, 18,904.28 puandan kapandığı anımsatıldı. 
     Raporda, Türkiye'ye müzakere tarihi verilmesi konusunda Avrupa'dan gelen çelişkili açıklamalar, ABD Merkez Bankası FED Başkanı Greenspan'in açıklamalarının Ağustos'ta yeni faiz artırımına işaret etmesi ve döviz kurlarında görülen hareketliliğin hisse senetleri piyasasını olumsuz etkilediği belirtilerek, bu faktörlerin yanı sıra önceki haftalarda hızlı prim yapan hisselerde yaşanan kar satışlarının da gerilemede etkili olduğu kaydedildi. 
     Başbakan Recep Tayyip Erdoğan'ın yaptığı Fransa ziyareti sonrasında Fransa'dan çok somut bir destek gelmese de bazı ön yargıların kırılması ve ilerleme raporuna göre karar verileceğinin belirtilmesinin olumlu değerlendirildiği raporda, ''Ayrıca Fransızlar'la ticari ilişkilerin geliştirilmesi de komisyonda etkinliği yüksek olan bu ülkenin hayır demesi riskini azaltıcı rol oynayacaktır. AB beklentisinin yanında piyasaların önündeki diğer önemli beklenti IMF ile yeni anlaşma formatı. Ay sonunda yapılacak toplantıda bu konuyla ilgili önemli gelişmeler olabilir'' denildi. 
     Raporda, 2005-2006 yıllarındaki yüklü dış borç ödemeleri hesaba katıldığında AB'den müzakere tarihi alınmasının getireceği rahatlamanın yanı sıra IMF ile 2-3 yıllık bir yeni anlaşma veya mevcut programın uzatılmasının ekonomideki kırılganlığı azaltacağına işaret edildi. 
     Piyasaları rahatsız eden diğer önemli konunun petrol fiyatlarının yüksek seviyesini koruması olduğu belirtilen raporda, ''42 dolar seviyesine kadar olabilecek yükseliş piyasalara doğrudan etkide bulunmayabilir. Ancak 42 doların aşılması 50 dolar hedefini gündeme getireceğinden faizlerde ve hisse senedi fiyatlarında dalgalanmalara yol açabilir'' denildi. 
     
</TEXT>
</DOC>
