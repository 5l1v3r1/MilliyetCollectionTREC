<DOC>
<DOCNO> 278483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/sontur32.html </URL>
<DATE> 2004/10/08/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Hamit Bayram adli tabipte... 
</HEADLINE>
<TEXT>

     Uyuşturucu kaçakçılığı yapmaktan Malatya 3. Ağır Ceza Mahkemesi'nde yargılanan eski Van Milletvekili Mustafa Bayram'ın oğlu Hamit Bayram, uyuşturucu bağımlısı veya içici olup olmadığının belirlenmesi için Adli Tıp'a getirildi. 
     Malatya 3. Ağır Ceza Mahkemesi'nce alınan karar üzerine, eroin kullanıp kullanmadığı, kullanıyorsa bağımlı olup olmadığının belirlenmesi amacıyla Adli Tıp Kurumu Malatya Grup Başkanlığı'na sevkedilen Hamit Bayram'ın gerekli tetkikleri yapıldı. 
     Yapılan tetkiklerle ilgili herhangi bilgi verilmedi. 
     Bu arada, Hamit Bayram ile birlikte Malatya'da gözaltına alınan Bayram'ın şoförü Hüsnü Özbuz da, bugün Adliye'ye getirilerek Van'daki kaçırılma olayıyla ilgili talimatla ifadesine başvuruldu. 
     Van 4. Ağır Ceza Mahkemesi'nce kaçırılma olayıyla ilgili talimatla ifadesi alınan Özbuz'un suçlamaları kabul etmediği öğrenildi. 
     Malatya Emniyet Müdürlüğü Kaçakçılık ve Organize Suçlarla Mücadele Şube Müdürlüğü ekiplerince 7 Temmuz 2004 tarihinde Hamit Bayram'ın içinde bulunduğu araçta yapılan aramada, 4.1 gram Afyon sakızı, 3.1 gram eroin ele geçirilmişti. 
     Soruşturma kapsamında Hamit Bayram ve şoförü Hüsnü Özbuz, Van'a götürüldüklerinde silahlı bir grup tarafından 10 Temmuz 2004 tarihinde Van Bölge Trafik Şube Müdürlüğü Tesisleri'nden kaçırılmışlardı. 
     
</TEXT>
</DOC>
