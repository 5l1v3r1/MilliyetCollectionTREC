<DOC>
<DOCNO> 263105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko08.html </URL>
<DATE> 2004/08/13/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
TEKEL için Ekim'de ihaleye çıkılması hedefleniyor... 
</HEADLINE>
<TEXT>

     TEKEL'de ikinci ihale için hazırlıklar devam ediyor. TEKEL'in sigara bölümünün özelleştirilmesi için Ekim ayında ihaleye çıkılması hedefleniyor. 
     Edinilen bilgiye göre, halen bağımsız denetim kuruluşunun çalışmalarının sürdüğü TEKEL'de bu kez yatırımcıların önüne daha ayrıntılı mali tabloların konulması ve bilgi odasında yatırımcıların tüm sorularına cevap bulunması hedefleniyor. Gelecek ay içinde bağımsız denetim kuruluşunun çalışmalarını tamamlamasının ardından Ekim ayında ihaleye çıkılması öngörülüyor. 
     Yetkililer, ''Ekim ayında ihaleye çıkarsak çok mutlu oluruz, Kasım'a kalırsa az mutlu oluruz, Aralık ayına kalırsa çok az mutlu oluruz'' ifadesini kullanıyor. 
     Öte yandan, TEKEL'in satış stratejisi hala netliğe kavuşmamakla birlikte blok satış yönteminin kullanılması hala ağırlığını koruyor. Bazı üretici firmaların istediği marka satışına ise sıcak bakılmıyor. 
     Bu arada, ÖTV'de yapılan değişiklikle birlikte özellikle Türk tütünü ile üretilen sigaraların vergi yükünde küçük de olsa azalış olmasının, bu alanda hakim olan TEKEL'in karlılığını olumlu etkileyeceği belirtiliyor. 
     TEKEL'in karlılığının artmasının ihaleye de olumlu şekilde yansıyacağı beklentisi bulunuyor. 
     
     İLK İHALE 

     TEKEL'in özelleştirilmesi için geçen yılın sonunda gerçekleştirilen ihalede British American Tobacco BAT ve Japan Tobacco International firmaları katılmıştı. 
     İhalede, en yüksek teklifi 1 milyar 150 milyon dolarla Japon Tobacco verirken, teklifin beklentileri karşılamadığı gerekçesiyle ihale iptal edilmişti. 

     
</TEXT>
</DOC>
