<DOC>
<DOCNO> 251775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/dunya/dun01.html </URL>
<DATE> 2004/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldızı parladı 
</HEADLINE>
<TEXT>



Irak'ta izlediği politikalardan kaynaklanan endişelere ve yüzde 42'ye gerileyen tasvip oranına rağmen ABD Başkanı George W. Bush'un yeniden yükselişe geçtiği ve Demokratik Parti'den rakibi Senatör John F. Kerry ile başa baş mücadeleye geri döndüğü kaydediliyor. 
Amerikan halkı arasında ekonomi konusunda yükselen iyimserlik havası Başkan Bush'a olan desteği yeniden yükseltirken, CBS televizyonunun son kamuoyu araştırmasına göre, Başkan Bush kayıtlı seçmenler arasında yüzde 44'lük oy oranıyla Demokrat rakibi Kerry'den sadece 1 puan geride bulunuyor. 
Mayıs ayında yine CBS tarafından yapılan anketlerde Kerry, Cumhuriyetçi Parti adayı Bush'a 8 puanlık bir fark atmaktaydı. 
Mayısta yapılan araştırmaya göre, Kerry oyların yüzde 49'unu, Bush yüzde 41'ini alırken, yeni ankette Kerry yüzde 45, Bush yüzde 44 oy alıyor. Nisan ayında Kerry'nin oy oranı yüzde 46'da, Bush'un ise yüzde 44'te bulunmaktaydı. 


</TEXT>
</DOC>
