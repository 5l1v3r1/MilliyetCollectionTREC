<DOC>
<DOCNO> 298247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo13.html </URL>
<DATE> 2004/12/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Basketbolda 33 yıldır kırılamayan rekor... 
</HEADLINE>
<TEXT>

     Adana Demirspor'un eski milli basketbolcusu Orhan Calba 56 , bir mahalli küme maçında 161 sayı atarak gerçekleştirdiği rekorun, 33 yıldır kırılamamasının kendisini hem üzdüğünü hem de gururlandırdığını söyledi. 
     Spora okul dönemlerinde atletizmle başladığını, daha sonra beden eğitimi öğretmeni Mustafa Barım ile Adana Demirspor'un basketbol takımı antrenörü Demiray Sayılır'ın desteğiyle basketbolda iyi yerlere geldiğini anlatan Orhan Calba, 2 kez de mahelli kümede Türkiye sayı rekoru kırdığını açıkladı. 
     Kendisinin basketbol oynadığı dönemlerde tesislerin bakımsız, zeminin kötü olduğunu, kaliteli top ve malzeme bulunmadığını belirten Calba, şunları kaydetti 
     ''Dönemimizde transfer ücreti yoktu. Hatta kulübün yaşaması için babalarımız aylık aidat ödeyerek katkıda bulunurdu. Forma, şort ve diğer ihtiyaçlarımızı kendimiz karşılardık. Ancak amatörlük, arkadaşlık, dayanışma, forma ve kulüp aşkı öne çıkardı. Çok çalışırdım. Antrenman bittikten sonra da potaya en az 200-300 şut atardım. 1971-1972 sezonunda Adana Mahalli Kümesi'nde 200-18 sona eren Adana Demirspor-Ceyhangücü maçında tek başıma 110 sayı atarak Türkiye sayı rekorunu kırdım. Daha sonra antrenörüm Demiray Sayılır ve arkadaşlarımın desteğiyle, yine Adana Mahalli Kümesi'nde Adana Demirspor'un, Milli Mensucat'ı 179-54 yendiği maçta 161 sayı atarak 2. kez Türkiye sayı rekoruna ulaştım. O dönemlerde hakemler bunu tescil ederek federasyona gönderdiler. Bu rekorlarla hem gurur duyuyorum hem de kırılamadığı için de üzülüyorum.'' Basketbolun geliştiğini, ancak günümüzde skorların düştüğünü belirten Calba, ''Takım halinde bir maçta 200 sayı atardık. Şimdi sistemler, taktikler ve savunma anlayışında büyük değişikler oldu. Tesisler gelişti ve malzemeler arttı. Buna rağmen, rekorumun uzun yıllar daha kırılamayacağını sanıyorum'' diye konuştu. 
     2 kez Genç Milli Takım'a çağrılan Calba, sırasıyla Karataşspor, Eskişehir Demirspor, Adana Demirspor, Karagücü ve Çukobirlik'de basketbol oynadı. Ayrıca Güney Sanayi, Çukobirlik ve Adana DSİ Spor'da antrenörlük yaptı. 
     Türkiye Basketbol Ligi'nin sayı rekoru ise 1 sayı ile Erman Kunter'e ait. 
     
</TEXT>
</DOC>
