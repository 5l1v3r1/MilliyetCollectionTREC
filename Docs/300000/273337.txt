<DOC>
<DOCNO> 273337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sondun46.html </URL>
<DATE> 2004/09/20/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
Irak'ta kaçırılan Amerikalı öldürüldü 
</HEADLINE>
<TEXT>

     Irak'ta kaçırılan bir Amerikalının kafası kesilerek öldürüldüğü bildirildi. 
     Bir internet sitesinde, Ebu Musab Ez Zerkavi'nin grubunun Irak'ta kaçırılan Amerikalılardan birini öldürdükleri duyuruldu. 
     Siteye Ebu Maysara El Iraki takma adıyla gönderilen kısa açıklamada, ''Perşembe günü Bağdat'ta ele geçirilen ilk Amerikalının kafasının kesildiği, diğerlerinin de öldürüleceği'' belirtildi. 
     Açıklamada, Amerikalının öldürüldüğünü kanıtlayacak video kasedin yakında yayınlanacağı da kaydedildi. 
     Irak'ta Amerikalı Jack Hensley ve Eugene Armstrong ve İngiliz Kenneth Bigley'i Perşembe günü kaçıran Zerkavi'nin Tevhid ve Cihad örgütü, Ebu Garib ve güneydeki Ümmü Kasr cezaevlerinde tutulan Iraklı kadınların 48 saat içinde serbest bırakılmasını talep etmişti. 
     ABD, söz konusu cezaevlerinde kadın mahpusların olmadığını, yalnızca Saddam Hüseyin'in kitle imha silahı programında görevli iki kadın yetkilinin gözetim altında olduğunu belirtmişti. 
     
</TEXT>
</DOC>
