<DOC>
<DOCNO> 268993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sondun23.html </URL>
<DATE> 2004/09/04/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Putin 6-7 Eylül'ü yas günleri ilan etti... 
</HEADLINE>
<TEXT>

     Rusya Devlet Başkanı Vladimir Putin, Kuzey Osetya'da meydana gelen ve şu ana kadar 322 kişinin hayatını kaybettiği terörist eylemden sonra ulusa seslendi. 
     Putin, Rus televizyonlarından canlı yayınlanan konuşmasına, hayatını kaybedenlerin anısına bir dakikalık saygı duruşuna davet ederek bir dakika sessiz durdu. 
     Olayda hayatını kaybedenlerin unutulmaması gerektiğini belirten Putin, bu vesileyle 6-7 Eylülü yas günleri ilan eden kararnameyi imzaladığını kaydetti. 
     Putin, Kuzey Osetya'daki terörist saldırının, devlet başkanı veya hükümete değil, tüm ülkeye karşı yapılmış bir saldırı olduğunu belirterek, halktan bu saldırılara teslim olmamasını ve paniğe kapılmamasını istedi. 
     ''Sadece bir saldırıyla karşı karşıya değiliz'' diyen Putin, bir yandan Rusya'dan bir parça toprağı koparmaya çalışan, diğer yandan da Rusya'yı birkaç parçaya bölerek güçsüz hale getirmek isteyen güçlerle savaştıklarını vurguladı. 
     Uluslararası terörizmle karşı karşıya bulunduklarını, ülkenin savunma ve güvenliğinin savunulması için çok geniş çaplı önlemler alınacağını kaydeden Putin, şunları söyledi 
     ''Sovyetler Birliği'nin dağılmasıyla Rusya hem batıda hem de doğuda savunmasız kaldı. Ülkemizin sınırlarını koruyacak etkili bir sistem yılları almakta ve milyarca Rubleye ihtiyaç var.'' Teröristlerin amacının Kuzey Kafkaslarda istikrarsızlık ve etnik nefret yaratmak olduğunu söyleyen Putin, şöyle dedi 
     ''Bu ülkeyi bugüne kadar korumayı başardık. Bu yeni büyük ülkede çok büyük sorunlarımız var. Çünkü çokuluslu bir ülkede yaşıyoruz. Geçmiş yıllarda güvenliğe çok az önem gösterdik. Sınırlarımızın çok iyi korunmadığı görülüyor. Şu anda ihtiyacımız olan daha güçlü bir sınır koruma sistemi.'' Rusya'nın nükleer bir ülke olduğunu ve bazı güçlerin de bu yüzden Rusya'nın zayıflamasını istediğini söyleyen Putin, ''bu güçlerin amaçlarına ulaşmaları için de terörizmin sadece araç olduğunu'' kaydetti. 
     Kuzey Osetya'daki olayları ''İnsanlık dışı, son derece zalim ve tüm Rusya'ya kafa tutan'' bir eylem olarak yorumlayan Putin, halkı savunmak için ek önlemler alınacağını, ancak bu ek önlemlerin Rusya Federasyonu Anayasası'nda belirtilen kurallar çerçevesinde olacağının altını çizdi. 
     
</TEXT>
</DOC>
