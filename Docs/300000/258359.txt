<DOC>
<DOCNO> 258359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonyas10.html </URL>
<DATE> 2004/07/26/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Britney, düğünü için para saçacak... 
</HEADLINE>
<TEXT>

     Ünlü şarkıcı Britney Spears, Kasım ayında yapılacak düğünü için kesenin ağzını açtı. Spears'ın tüm hazırlıkları annesi tarafından üstlenilen düğünü 1.8 milyon dolara yaklaşık 2 trilyon 700 milyar lira malolacak. 
     Internetteki ''imdb'' sitesinin haberine göre, Britney Spears 22 ile iki çocuk babası dansçı Kevin Federline'ın 26 Kasım ayındaki görkemli düğününün ayrıntıları da giderek beliriyor. 
     Beverly Hills Oteli'ndeki düğün, Spears'ın annesi Lynne Spears ile şarkıcının kiraladığı düğün organizatörünce planlanıyor. 
     Tahminen 1.8 milyon dolara malolacak düğün için Amsterdam'dan 180 bin dolara özel olarak lale getirilecek. Yüksek kalitede 300 şişe şampanyanın servis edileceği düğünün mönüsü ise Britney Spears tarafından özel olarak belirlenecek. 
     Gelinliğinin modelini de kendisi dizayn etmeye başlayan Spears, bunun için bütün gün gelin dergilerini karıştırıyor. Spears'a nedime olarak eski okul arkadaşları ve kardeşi Jamie'den oluşan 5 nedime eşlik edecek. 
     
     FİGÜRAN DAMAT... 
     Britney ve annesi, düğün için seferber olurken, damat Federline'e ise danışan yok. Anne Lynn'in her ayrıntısıyla tek tek uğraştığı düğünde Federline neredeyse ''bir figüran'' olarak yer alacak. 
     İkinci çocuklarını birkaç gün önce doğuran Shar Jackson'ı hamileyken Spears uğruna gözünü kırpmadan terkeden Federline'a Amerikan magazin basını ''müstakbel Bay Spears'' ismini taktı. 
     Bu arada, evlilik anlaşması imzalamayı reddeden ve ''aşk evliliği'' yaptığını defalarca dile getiren Spears, ailesinin baskısı üzerine bu fikrinden caydı. 
     Yaklaşık 100 milyon dolarlık servete sahip Spears, ''Bu benim hayatım, bırakın da istediğim gibi yaşayayım. Para için evlenmiyorum, aşk evliliği yapıyorum'' derken araya annesi ve babası girdi. Evlilik anlaşması imzalamaya razı olan Spears'ın Federline'ın mirasçı olabilecek iki çocuğunu da düşünerek bu kararı aldığı belirtildi. 
     Britney Spears ile Kevin Federline, 20 Kasım'da dünyaevine girecek. 
     Spears, ilk evliliğini çocukluk arkadaşı Jason Alexander ile yapmış, Las Vegas'ta gerçekleşen 55 saatlik evlilik jet hızıyla sona ermişti. 
     
</TEXT>
</DOC>
