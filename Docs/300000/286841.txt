<DOC>
<DOCNO> 286841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun09.html </URL>
<DATE> 2004/11/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
İran'ın nükleer programında ön anlaşmaya varıldı... 
</HEADLINE>
<TEXT>

     İran ve AB'nin üç büyüğü İngiltere, Almanya ve Fransa, Tahran yönetiminin nükleer programı konusunda ön anlaşmaya vardı. 
     İran televizyonunun haberine göre, Fransa'nın başkenti Paris'te yapılan görüşmelerde İran heyetine başkanlık eden Hüseyin Musaviyan, ''cuma ve cumartesi günkü görüşmelerin zorlu geçtiğini, ancak tarafların uzmanlar seviyesinde ön anlaşmaya vardıklarını'' söyledi. 
     İki tarafın tutumu konusundaki bu çerçeve anlaşmanın görüşmelere katılan tarafların başkentlerine sunulacağını ve başkentler anlaşmayı onaylarsa birkaç gün içinde anlaşmanın detaylarının kamuoyuna açıklanacağını söyleyen Musaviyan, bu anlaşmayla birlikte İran'ın nükleer dosyasının BM güvenlik Konseyi'ne götürülmesine gerek kalmayacağını kaydetti. 
     İran Dışişleri Bakanlığı sözcüsü Hamid Rıza Asefi de görüşmelerin ''zorlu ve karmaşık, ancak yapıcı geçtiğini'' söyledi. 
     Paris'teki görüşmelere AB'nin İran'ın uranyum zenginleştirme çalışmasını süresiz askıya alması talebini Tahran yönetiminin kabul etmediği, AB'nin de İran'ın nükleer teknolojiyi askeri amaçlar için hiçbir zaman kullanmayacağı yönündeki garantisini tatminkar bulmadığı da belirtildi. 
     Bu arada İRNA'nın haberine göre, İranlı milletvekilleri dün nükleer silahların üretilmesini yasaklayan bir yasa tasarısı hazırladılar. 
     Meclis Başkanlık Divanı üyesi Hamid Rıza Hacıbabayi, bu yasa taslağını, ABD ve İsrail'in İran'ın nükleer silah elde etmeye çalıştığı yalanını ortaya çıkarmak için hazırladıklarını kaydetti. 
     Meclisin geçen hafta, hükümeti barışçıl nükleer teknoloji programını geliştirmeyi yükümlü kılan yasayı çıkardığı gibi, bu yasa taslağını da destekleyeceğini söyleyen Hacıbabayi, yasa taslağının gelecek hafta meclise sunulacağını belirtti. 
     Tahran yönetimi, nükleer programının elektrik enerjisi elde etmeye yönelik barışçıl amaçlar taşıdığını savunurken, ABD ve İsrail, Tahran'ı nükleer silah elde etmeye çalışmakla suçluyor. 
     Uluslararası Atom Enerjisi Ajansı UAEA Yönetim Kurulu, 25 Kasımda Avusturya'nın başkenti Viyana'da yapacağı toplantıda İran'ın nükleer programını görüşecek. 
     
</TEXT>
</DOC>
