<DOC>
<DOCNO> 299318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/dunya/axdun02.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile asıl müzakere 2006'da 
</HEADLINE>
<TEXT>


UTKU ÇAKIRÖZER Ankara 


Avrupa Birliği AB ile Türkiye arasındaki mevzuat uyumu için yapılacak "tarama süreci" nedeniyle Türkiye'yle AB arasında asıl müzakerelerin 2006 yılı başına sarkacağı ortaya çıktı. 17 Aralık zirvesinde Türk heyeti, müzakerelere başlamadan önce yapılan "tarama sürecinin" Türkiye ile AB arasında iki yıldır sürdürülen "detaylı inceleme" gözönünde bulundurularak hiç yapılmaması ya da 3 Ekim öncesinde başlatılması talebinde bulundu. 

Birlikte yürüyebilir 
Komisyonun hazırlıkları için zaman gerektiği gerekçesiyle bu talebi kabul etmeyen AB, tarama sürecinin 3 Ekim'de müzakerelerin açılmasıyla başlatılması gerektiği konusunda ısrar etti. 
Zirve kararına tarama sürecinin 3 Ekim'de başlayacağı bilgisinin konması da Türkiye tarafından istenmedi. Diplomatlar, "Bu durumda müzakerelerin başlangıcıyla ilgili tarih netlik kazanmayacaktı. Onun yerine kararda net bir tarih bulunmasını yeğledik" bilgisini verdi. 
AB Komisyonu'nun müzakerelerin nasıl yürütüleceği konusunda bir çerçeve belge hazırlayacağını kaydeden yetkililer, tarama süreci ve müzakerelere geçişle ilgili konuların bu belgede netleşeceğini ifade ettiler. Türkiye ile AB'nin 3 Ekim 2005'te ilk kez masaya oturacakları hükümetlerarası konferansın ardından tarama sürecinin başlayacağını kaydeden yetkililer, "Komisyonun çizeceği çerçeveye göre belki müzakereler, tarama süreciyle eşzamanlı ya da 1 - 2 ay geriden gelebilir. Taramanın bitmesi istenirse, bunun da çok uzun zaman alacağını sanmıyoruz. Her koşulda asıl müzakereler 2006 başına kalacak gibi gözüküyor" değerlendirmesini yaptılar. 

Türkiye istedi iddiası 
NTVMSNBC'nin haberine göre ise, Türkiye Kıbrıs konusunda biraz daha zaman kazanabilmek için, tarama sürecini ekim ayında müzakerelerin resmi açılışı yapıldıktan sonra başlatmak istiyor. 


</TEXT>
</DOC>
