<DOC>
<DOCNO> 282963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonspo26.html </URL>
<DATE> 2004/10/24/ </DATE>
<TIME> 23.39 </TIME>
<AUTHOR>  </AUTHOR>
<HEADLINE>
Fenerbahçe'li futbolcular moral buldu... 
</HEADLINE>
<TEXT>

     Fenerbahçeli futbolculardan Serhat Akın, Sakaryaspor maçında aldıkları 6-0'lık galibiyetle Beşiktaş maçı öncesinde moral bulduklarını söyledi. 
     Bu karşılaşmada Olympique Lyon maçının yenilgisini telafi ettiklerini anlatan Serhat, kız arkadaşının ameliyat olduğunu ve bu golü ona armağan ettiğini ifade etti. 
     Sakaryaspor maçında gol atan Mehmet Yozgatlı ise teknik direktör Daum'un görev verdiği her zaman hazır olmaya çalıştığını belirterek, ''Üzerimde baskı da vardı. Sakatlandım, ayrıca yapılan transferler de doğal olarak gözde oluyor. Ben bu maçta kendimi göstermeye çalıştım. Takım olarak da rayına oturduğumuzu düşünüyorum. Hafta içi kötü mağlubiyet almıştık, bu da bize ders oldu. Hiç hata yapmayıp farklı galibiyet elde ettik'' diye konuştu. 
     Mehmet, Beşiktaş maçına da değinerek, ''BJK İnönü Stadı'na galibiyet için gideceğiz. Lider gidip, lider döneceğiz'' dedi. 
     Kemal da doğum gününde böyle bir galibiyet alınmasının kendisini mutlu ettiğini vurgulayarak, ''Uzun bir sakatlık dönemi geçirdim, şimdi hazırım. Hocam görev verirse oynarım, futbol oynamayı özledim'' şeklinde konuştu. 
     
</TEXT>
</DOC>
