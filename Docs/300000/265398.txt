<DOC>
<DOCNO> 265398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/spor/axspo01.html </URL>
<DATE> 2004/08/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL DİZ ÇÖKTÜ 1-3 
</HEADLINE>
<TEXT>


Beşiktaş, Denizli'de tel tel döküldü, üçüncü haftada da galibiyetle tanışamadı. Ev sahibi Ömer, Timuçin ve Alp ile farka koşarken, Siyah-Beyazlılar'ın tek golünü penaltıdan Tümer attı 


90 dakika 

BİLAL MEŞE 

Eğri oturup doğru konuşmak lazım... Yenilenmiş kadrosuyla sezona giren Beşiktaş'ta işler yolunda gitmiyordu. İlk iki maçı son dakikalarda berabere bitiren Beşiktaş, Denizli'de farklı yenilmekten kurtulamadı. Bu sonuç bizce asla sürpriz değil. Nasırından ameliyat olan Carew İstanbul'da kalırken, Juanfran, Denizli'de ilk on birde sahaya çıktı. Del Bosque Carew'in boşluğunu Veysel ile kapatmaya çalıştı. Juanfran oyunda kaldığı ilk yarıda hiçbir şey yapamadı, ayağına gelen üç topu da ya kaleciye attı, ya da auta gönderdi. Belli ki antrenmansız... Bu konuda Del Bosque'ye sormak gerekir Elinde İbrahim Akın gibi bir yetenek var... Neden oynatmıyorsun... 
İkinci yarıda aklı başına geldi, ama iş işten geçti. Veysel, oyunda kaldığı süre içinde Ahmed Hassan hiçbir şey yapamadılar. Çünkü Denizli inanılmaz bir savunma yaptı. Çok adamla savunmasını kontrol eden Denizlispor, Beşiktaş'a yüklendiği anlarda kontra toplarla rakip kaleye akın etti... Üç attı, en az onun kadar da kaçırdı. 
Sahanın her alanında adam markajı altında oynayan Beşiktaş, baskılı göründüğü anlarda bile bal ürütmeyen arı gibiydi... 
32. dakikada Ömer, Beşiktaş savunmasını çizgi halinde yakaladı. Yay üzerinden sağıyla sert vurdu. Kaleci Murat kapadığı köşeden golü yedi 1 - 0. 
Del Bosque'nin Sergen ve İbrahim Akın'ı ikinci yarıda oyuna sürmesi Kartal'ın kaderini değiştirmedi. 75. dakikada Denizlisporlu İbrahim, Ronaldo'yu ceza alanı içinde indirince hakem penaltı noktasını gösterdi. Tümer soluyla kaleciyi ters köşeye yatırdı 1 - 1. 
Koskoca Beşiktaş, bir dakika sonra kalesinde ikinci golü gördü Kaptan Timuçin, soldan indi, sert vurdu. Ali Güneş'e çarpan top, Murat Şahin'i de şaşırtıp, çatala takıldı 2 - 1. 
Beşiktaş tüm hatlarıyla yüklendiği sırada yine bir kontr topla 83. dakikada golü gördü. Sahanın başarılı ismi Timuçin, Ali Güneş'in koruduğu koridoru hallaç pamuğu gibi attı. Altı pasa kesti, Alp sağ ayağıyla dokundu 3 - 1. 
89'da Alp, 90 3'te de İbrahim, Denizlispor adına yakaladıkları pozisyonları değerlendiremediler. 
Dilerim bu mağlubiyet, iki haftadır gerilim içinde olan Beşiktaş'ı rahatlatır, Del Bosque ile ideal on bir konusundaki sıkıntısını giderir... Üç haftada 7 puan kaybeden Beşiktaş'ın toparlanacağına ve bu stresi üzerinden atacağına şahsen inanıyorum. 

800 k busu 

Yine 3 puan alamadı 
BEŞİKTAŞ tarihinin 800. galibiyetine bir türlü ulaşma şansı yakalayamadı. Geçtiğimiz sezon Atatürk Olimpiyat Stadı'nda Galatasaray önünde alınan galibiyetin ardından oynadığı 8 maçta da yüzü gülmeyen Siyah - Beyazlılar, dün gece de şeytanın bacağını kıramadı. Kartal'ın, Süper Lig'deki toplam 131 gün, deplasmandaki 196 günlük hasreti devam etti. 

Skora etkisi yoktu 

GENÇ hakem Oktay Demiray, karşılaşmanın kontrolünü 90 dakika elinden bırakmadı. Kartlarını doğru kullanarak, oyunun sertleşmesini engelledi. İkinci yarıda Ronaldo'nun düşürüldüğü pozisyonda doğru düdük çalıp, penaltı noktasını gösterdi. Yardımcılarıyla oldukça uyumluydu. Kafalarda soru işareti yaratabilecek bir hatası olmadı. 

'Kapandık ve avladık' 

DENİZLİSPOR Teknik Direktörü Giray Bulak, kapalı bir oyun anlayışıyla Beşiktaş'ı avladıklarını söyledi. Bulak, "Akıllı müdahaleler ve ayağa pas yaparak hedefimize ulaştık. Oyunun kontrolü bizdeydi. Zaman zaman Beşiktaş'a oynama şansı tanıdık. Oyuncularımı farklı skor nedeniyle kutluyorum" yorumunu yaptı. 

Del Bosque şaşkın 

Beşiktaş Teknik Direktörü, Denizlispor önünde sıkıntı dolu bir maç yaşadıklarını söyledi, "Sorun oyun sisteminden değil, bunu sahaya yansıtamamaktan kaynaklanıyor" dedi 

Morali alt üst 
TEKNİK Direktör Del Bosque, Denizli deplasmanında elde edilen 3 - 1'lık ağır yenilgiyle birlikte adeta sarsıldı. Karşılaşma sonrasında oldukça moralsiz olduğu gözlenen İspanyol teknik adam, oyun sisteminde bir sorun olmadığını iddia etti. Del Bosque, "Sorun sistemde dersek olayı basite indirmiş oluruz. Bence sorun sistemi sahaya yansıtamamaktan kaynaklanıyor" dedi. 

İnönü sıkıntısı 
BEŞİKTAŞ'IN hocası, evlerinde oynayamamanın handikapını aşamadıklarını dile getirdi. Del Bosque sözlerini şöyle sürdürdü "Hepimiz için sıkıntı verici bir maç oldu. Futbolda her zaman umut ve umutsuzluklar vardır. Rakibimizin defansını aşamadık. Kontrataklarını ise engelleyemedik. İkinci gol her şeyi alt üst etti. Juanfran'ı iyi oynamadığını hissettiğim için çıkardım." 

Birlik gösterisi 

Başkana ilgi 
DENİZLİ Beşiktaşlılar Derneği, karşılaşma öncesinde Başkan Yıldırım Demirören ve yöneticilere özel yemek verdi. Geçtiğimiz hafta Ankara'da yaşanan dernek krizinin aksine bu kez birlik ve beraberlik gösterisi vardı. Yemeğe Fikret Orman'a destek veren Pamukkale Kartalları'nın üyeleri de katıldı. Bu örnek davranış Demirören ve yöneticilerin yüzünü güldürdü. 

'Başarı getirir' 
DEMİRÖREN, yoğun ilgi ve sıcak karşılama nedeniyle üyelere teşekkür etti. Beşiktaş Başkanı, "İşte bizi başarıya götürecek olan birlik ve beraberlik bu. Türkiye'nin her yerinde el ele verip, aynı çatı altında buluşmalıyız" yorumunu yaptı. Bu arada yemeğe Denizlispor Başkanı Zafer Katrancı ve Yeşil - Siyahlı kulübün yöneticileri de katıldı. 

Maçtan notlar 
İtiraf etti 
YEŞİL - Siyahlı takımın başarılı oyuncusu İbrahim, Ronaldo'ya ceza sahası içinde yaptığı faulun penaltı olduğunu söyledi. İbrahim, "Hakem doğru karar verdi. Eğer benim yüzümden puan kaybetseydik, kahrolurdum" dedi. 

Siftah yaptı 
BEŞİKTAŞ'IN İspanyol yıldızı Juanfran dün gece ilk kez Siyah - Beyazlı formayı giydi. Tecrübeli futbolcu ilk sınavında beklenen performansı gösteremeyince ikinci yarıda görevini Sergen'e devretti. 

Gergin anlar 
DENİZLİ Atatürk Stadı'nda maç öncesinde gerginlik yaşandı. İki takım taraftarları arasında yaşanan sözlü tartışmaların büyümesini polisler önledi. Bu arada stat içinde ve dışında toplam 800 emniyet gücü görev yaptı. 

Forma değişti 
İLK iki haftada kaybedilen puanların ardından Beşiktaş damalı formasını uğursuz geldiği gerekçesiyle değiştirdi. Ancak klasik çubuklu forma da kötü gidişi değiştirmedi. 

Son nefeste 
PAF Ligi'nde henüz galibiyetle tanışamayan Beşiktaş Genç Takımı, Denizlispor deplasmanında 1 puanı son dakikada kurtardı. A.Muttalip'in golüyle yenik duruma düşen Siyah-Beyazlılar, Rıza ile skoru eşitledi. 



</TEXT>
</DOC>
