<DOC>
<DOCNO> 268327 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/spor/axspo01.html </URL>
<DATE> 2004/09/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve söz savunmanın 
</HEADLINE>
<TEXT>


Beşiktaş'ın yıldızları 4 haftada kaybedilen 10 puanın ardından suskunluğunu bozdu. Siyah-Beyazlılar, geçici bir bunalım yaşandığını iddia edip, camiaya başarı sözü verdi 


Tayfur'dan garanti 
TEKNİK Direktör Del Bosque yönetiminde şampiyonluk parolasıyla yola çıkan Beşiktaş, ilk dört haftada kaybettiği puanlarla sıralamada 13.'lüğe kadar düştü. Yönetim büyük bir şaşkınlık yaşarken, taraftarlar erkenden isyan bayrağını açtı. Bu gelişmelerin ardından sözü bu kez futbolcular aldı. Kaptan Tayfur, "Tek isteğimiz zaman ve destek. Sakaryaspor maçı bizim için dönüm olacak. Kazanıp, çıkışa geçeceğiz. UEFA'da da tur atlayacağız" dedi. 

Tekvücut oldular 
EN çok tepki çeken isimler arasında yer alan Ronaldo, savunmada hiçbir sorun olmadığını iddia etti. Sambacı, "Yeni transferlerin uyum sıkıntısı vardı. Bunu aşıyoruz. Bize güvensinler" yorumunu yaptı. Sergen şampiyonluk şanslarının sürdüğünü ve kara bulutların dağılacağını iddia ederken, Mustafa Doğan, "Bize yakışmayacak sonuçlar aldığımızı biliyoruz. Bunları mutlaka telafi edeceğiz. Hedeflerden uzaklaşmayacağız" ifadelerini kullandı. 

Kartal moral buldu 2-1 

Gençler oynadı 
LİGİN ilk dört haftasında büyük hüsran yaşayan Beşiktaş dün Azerbaycan Birinci Lig takımlarından SK Karvan ile yaptığı hazırlık maçını 2 - 1 kazandı. Teknik Direktör Vicente Del Bosque, Karvan karşısında genelde yedek ve PAF takımı oyuncularına şans verdi. Nevzat Demir Tesisleri'nde oynanan karşılaşmanın ilk yarısı golsüz kapandı. 

Goller ikinci yarıda 
İKİNCİ yarı daha etkili bir futbol ortaya koyan Beşiktaş'ın gollerini 57'de Emre, 64'te Adem attı. Azerbaycan takımının tek sayısı ise 80'de Aydın'dan geldi. Siyah - Beyazlı ekipte, sakatlıkları bulunan Sergen, Juanfran, Tayfun, Tayfur ve Ali Güneş forma giymedi. Ronaldo da yedekler arasında bulunmasına rağmen oyuna alınmadı. 

Öncü ekip Norveç'te 

UEFA Kupası 1. tur ilk maçında 16 Eylül'de Bodo Glimt ile kozlarını paylaşacak olan Beşiktaş, kamp yapacağı otel için arayışlara başladı. Norveç'e giden BJK Travel Şirketi'nin Müdürü Murat Tokel, takımın kalacağı otel ve idman yapacağı sahalar için incelemelerde bulunuyor. Norveç ekibinin stadının 8 bin kişilik olması da şimdiden bir bilet krizi yaşanacağını gösteriyor. 

Bosque'den yalanlama 

TEKNİK Direktör Del Bosque, İspanyanın EFE radyosuna ilginç açıklamalar yaptı. Tecrübeli teknik adam, yönetimden ultimatom aldığı yönündeki iddiaları yalanlayarak, "Böyle bir şey yok. Yönetim kurulu ile toplandık. Durumu iyileştirmek için çözüm arıyoruz. Kulüp ile aramdaki ilişki üstüne çıkılamayacak düzeyde. Bu tecrübe benim için fantastik" dedi. Bosque, Real Madrid'e dönmesinin artık zor olduğunu da söyledi. 


</TEXT>
</DOC>
