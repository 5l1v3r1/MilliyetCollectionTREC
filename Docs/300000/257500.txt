<DOC>
<DOCNO> 257500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/guncel/gun02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
TCDD göstergeden kaçamadı 
</HEADLINE>
<TEXT>


Kazanın ardından TCDD, trenin hızının 80 kilometre olması gerektiğini söyledi. Ancak sağ kurtulan yolculara göre tren 136 kilometreyle gidiyordu 

ANKARA Milliyet 

Hızlandırılmış tren faciasına neden olan ekspresin hızı dün gece boyunca tartışma konusu oldu. TCDD Genel Müdürü Süleyman Karaman'ın 80 kilometre olması gerektiğini söylediği hızın daha yüksek olduğu hesaplanıyor. Trenlerin hızının merkezi olarak saptanabilmesine karşın Ulaştırma Bakanlığı ile TCDD dün gece yarısına kadar YKK Ekspresi'nin kaza anındaki hızını açıklayamadı. 
Karaman, hızlandırılmış trenlerin kazanın meydana geldiği bölgede diğer trenlerle aynı hızda seyrettiğini belirterek "Bu hızla bu kazanın olmaması lazım" dedi. Lokomotifin kaza sırasında raydan çıkmadığına dikkat çeken Karaman "Bu kaza normal bir durum olamaz" diye konuştu. Karaman, ekspresi kullanan makinistlerin "Normal hızımızla gidiyorduk. Birden ne olduğunu anlayamadık" dediklerini vurguladı. Karaman, gece Milliyet'e yaptığı açıklamada ise, trenin bölgede hızlandırılmış olabileceğini söyledi. 
Kazazedelerden Muhittin Anık ise, tren raydan çıkmadan 5 dakika kadar önceki hızının 136 kilometre olduğunu söyledi. Anık şunları kaydetti "Kazadan 5 dakika kadar önce tuvalete çıktım. Ayakta durmak mümkün değildi, ellerimi bile silemedim. Ben göstergede 136'yı gördüm. Ben bu trende iki hafta önce de 145'i gördüm." Bir başka kazazede Abdulkadir Çağrıgüler ise, trenin kazadan önce 132 km. hızla gittiğini söyledi. 

Hız hesabı ortada... 
Hızlandırılmış tren dün saat 18.00'de İstanbul'dan yola çıktı. Saat 19.45 sıralarında kaza meydana geldi. Ulaştırma Bakanlığı Müsteşar Vekili Muammer Türker, kazanın 183. kilometrede yaşandığını bildirdi. Yani tren 1 saat 45 dakikada 183 kilometre yol kat etti. Bu durumda trenin saatteki hızı ortalama 104.4 kilometre olarak hesaplandı. 
Yakup Kadri Karaosmanoğlu Ekspresi geçen ay da Adapazarı'nda Tunahan Gümüş'e 8 çarparak ölümüne neden olmuştu. İstanbul'dan Ankara'ya giden tren, 7 Haziran'da da, Sapanca geçidinde 6 yaşındaki Merve Yıldırım'a çarparak ölümüne neden olmuştu. 

TCDD Limiti aşılmış olabilir 
TCDD Genel Müdür Yardımcısı Ali Kemal Ergüleç, kazanın hız limitinin aşılmasından kaynaklanmış olabileceğini belirterek, "Eğer bu olmazsa sabotaj ihtimali bizi en korkutan olay. İnşallah bu düşüncemiz olmaz" dedi. Trenin karakutusunun açıldığını kaydeden Ergüleç, "Verilen hızla karakutuda makinistin yaptığı hız arasındaki fark ortaya çıkacak. Makinist hatası olup olmadığı belirlenecek. Makinistin yüzde 5 - 10 hız artırıp eksiltmesi inisiyatifine bağlıdır. Bu da olayı etkilemez" diye konuştu. 


</TEXT>
</DOC>
