<DOC>
<DOCNO> 259525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sondun11.html </URL>
<DATE> 2004/07/31/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Çelebi ABD'nin Irak'taki güvenlik planı bir felaket... 
</HEADLINE>
<TEXT>

     Irak Ulusal Kongresi lideri Ahmed Çelebi, ABD'nin Irak'taki güvenlik planının ''bir felaket'' olduğunu söyledi. 
     İspanyol El Pais gazetesine demeç veren Çelebi, ''İlk yapılması gereken şey, Baasçıları yeniden görevlerine döndürmek isteyen bu planı terk etmektir'' dedi. 
     Çelebi, Irak'taki direnişin Baasçılarca örgütlendiğini vurgulayarak, ''Yabancı aşırı dinciler üzerine anlatılanlar aptalca. Onlar küçük bir azınlıktan başka bir şey değil'' ifadesini kullandı. 
     Ahmed Çelebi, ''Baas partisi gizli bir topluluk. İşgalden önce Saddam Hüseyin onlara bir milyar dolar verdi ve onları çeşitli silahlarla ve patlayıcılarla donattı. Altyapıları kuvvetli olan Baasçılar, Irak'ta demokrasiye karşı olanlardan para alıyor'' diye konuştu. 
     Yakın zamana kadar ABD Savunma Bakanlığı tarafından korunan Çelebi, İran ile bağlantıları olması suçlamasıyla gözden düşmüştü. 
     
</TEXT>
</DOC>
