<DOC>
<DOCNO> 286201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sonyas12.html </URL>
<DATE> 2004/11/04/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Julia Roberts, Zeta Jones'a kızgın 
</HEADLINE>
<TEXT>

     Oscar ödüllü ünlü aktris Julia Roberts, aralık ayında vizyona girmesi beklenen ''Oceans Twelve'' filminin afişinde Catherine Zeta-Jones'a daha üst sıralarda yer verilmesine sinirlendi. 
     IMDB sitesinde çıkan habere göre, ikiz bebek bekleyen Roberts, 2001 yapımı ''Oceans Eleven'' filminin devamı niteliğindeki ''Oceans Twelve'' filminin afişinde kadroya yeni katılan Zeta-Jones'a daha üst sıralarda yer verilmesinden dolayı kızgın. 
     Afişte Zeta-Jones'un adına üst tarafta George Clooney, Brad Pitt ve Matt Damon'dan sonra 4. sırada yer verilirken, Roberts'ın adının ise alt tarafta Andy Garcia, Don Cheadle ve Bernie Mac ile birlikte yer aldığı bildirildi. 
     Film ekibinden adını vermek istemeyen bir kaynak, mutsuz olan Roberts'ın, Zeta-Jones'un aksine filmin orjinalinde de yer aldığına dikkat çekerek, kendisine daha üst sıralarda yer verilmesini beklediğini kaydetti. Aynı kaynak, ''Bu önemsiz gibi görünebilir, ama Hollywood'da üstte yer almak çok şey ifade eder, daha önemli bir star olduğunuzu gösterir. Julia ve Catherine kişisel ilişkilerinde iyi olabilir, ama iş başka'' yorumunda bulundu. 
     Steven Soderbergh'in yönettiği, Julia Roberts, George Clooney, Brad Pitt, Matt Damon ve Catherine Zeta-Jones'un başrolünü paylaştığı ''Oceans Twelve'', seyirciyle aralık ayının ikinci haftasında buluşacak. 
     
</TEXT>
</DOC>
