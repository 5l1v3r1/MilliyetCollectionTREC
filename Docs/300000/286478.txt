<DOC>
<DOCNO> 286478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur28.html </URL>
<DATE> 2004/11/05/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Çanakkale Boğazı'nda arızalanan feribot korku yarattı 
</HEADLINE>
<TEXT>

     Çanakkale seferini yapan Bandırma Feribotu, makina arızası yapınca denizde kaldı. Uzun süre panik yaşanan feribot uzun uğraşlar sonunda romörkorla kıyıya çekildi. 
     Bandırma Feribotu, tarifeli seferle Çanakkale'ye gitmek üzere dün saat 08.00'de Gökçeada'dan hareket etti. Saat 09.15 sıralarında Kabatepe Limanı ile Seddülbahir Burnu arasındaki bölgenin açıklarında feribotun makineleri arızalandı. 200 yolcu ve 30 araç taşıyan feribot arıza nedeniyle hareketsiz kaldı. Gemi kaptanı Tahsin Selimoğlu çalıştırabildiği tek makine ile yol almaya çalıştı. Ancak Kuzey Ege'de etkili olan ve saatteki hızı zaman zaman 75 kilometreye ulaşan şiddetli poyraz nedeniyle ilerleyemeyen feribot akıntıyla sürüklendi. 
     Telsizle Kıyı Emniyeti Genel Müdürlüğü'nün Çankakale İstasyonu'ndan römorkör isteyen gemi kaptanı Tahsin Selimoğlu, "Makine arızası yaptım. Akıntıyı yenemiyorum. Römorkör tarafından yedeklenmem lazım'' dedi. Çanakkale Kıyı Emniyeti İstasyonu, Bandırma Feribotu'nu yedeklemek üzere Söndüren - 6 römorkörünü görevlendirdi. 
     Söndüren- 6 römorkörü Bandırma Feribotu'nu saat 12.30 sıralarında yedekledi. Römorkör, feribotu çekmeyi başararak yolcuların sağ salim kıyıya çıkmasını sağladı. 
     

     
</TEXT>
</DOC>
