<DOC>
<DOCNO> 290335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/siyaset/siy01.html </URL>
<DATE> 2004/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
'Soykırım için şartımız yok' 
</HEADLINE>
<TEXT>


Ermenistan Başkanı Koçaryan, "Türkiye'ye soykırımı koşul olarak dayatmadıklarını" söyledi 

GÜRSEL KÖKSAL Frankfurt 


Ermenistan Devlet Başkanı Robert Koçaryan, Türkiye ile ilişkileri geliştirmek için, hiçbir zaman soykırımın kabul edilmesini koşul olarak dayatmadıklarını söyledi. Alman "Die Welt" gazetesinin sorularını yanıtlayan Koçaryan, ülkesiyle Türkiye arasında hiçbir ilişki olmadığını belirterek, "Sınır işlemiyor, ticaret yok. Türkiye, açıkça Ermenistan'ı bloke ediyor. Bu eziyet olarak tanımlanabilir. İkili ilişkilerin, hiçbir önkoşul olmadan başlaması gerektiği görüşündeyiz" dedi. Koçaryan, "1915'te yüz binlerce Ermeni'nin Jöntürkler tarafından hapsedilmesi, zorla göçe tabii tutulması ve öldürülmesi nedeniyle özür beklemiyor musunuz " sorusuna, "Ermenilere yönelik soykırımın kabul edilmesi bizim için çok önemli. Ancak bu asla ikili ilişkilerin geliştirilmesi için koşul olmadı" yanıtını verdi. Yaşananların gerçek olduğunu, bunu kimsenin ink r edemeyeceğini öne süren Koçaryan, "Eğer Ankara bu gerçeği kabul ederse, normalleşme doğrultusunda çok büyük bir adım olacaktır" diye konuştu. Türkiye'nin, Ermenistan'a yönelik ablukasını, Karabağ sorununa bağladığını belirten Koçaryan, ilişkilerin "üçüncü bir ülke tarafından belirlenmemesi" gerektiğini savundu. Koçaryan, kendilerinin de ilişkilerin gelişmesini, "Kıbrıs sorununun çözümüne bağlamadıklarını" söyledi. AB üyesi bir Türkiye'nin çıkarlarına uygun olduğunu da anlatan Koçaryan, şöyle konuştu 
"Böylece Ermenistan'ın AB'ye doğrudan sınırı olacak. Ancak bizce, üyelik müzakereleri başlayan bir ülke, komşularını ablukaya almamalı. Eğer bu koşullar altında müzakereler başlarsa, şimdiki durum belli ölçülerde kabullenilmiş olacak. Şimdiye kadar hiçbir ülke bu koşullar altında müzakerelere başlamadı." 


</TEXT>
</DOC>
