<DOC>
<DOCNO> 273345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/soneko06.html </URL>
<DATE> 2004/09/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Borsa, AB ilişkilerini ve IMF Heyeti'nin temaslarını takip edecek... 
</HEADLINE>
<TEXT>

     Borsa yatırımcıları bu hafta, Türkiye ile Avrupa Birliği AB ilişkilerine yönelik açıklamalar ve IMF heyetinin Ankara'da sürdürdüğü temasları yakından takip edecek. 
     Gedik Yatırım tarafından hazırlanan haftalık strateji raporunda, İMKB Ulusal 100 Endeksi'nin geçen hafta, yüzde 0.81 oranında gerileyerek 20,833.16 puandan kapandığı ve önceki hafta 651 milyon dolar seviyesinde bulunan günlük ortalama işlem hacminin, 613 milyon dolara gerilediği kaydedildi. 
     Geçtiğimiz hafta, piyasalardaki hareketlerin ağırlıklı olarak Türk Ceza Kanunu Tasarısı ve zina ile ilgili gelişmeler ve açıklamalarla şekillendiği ifade edilen raporda, şu görüşlere yer verildi 
     ''Haftanın son işlem gününde tartışmaların Başbakan Erdoğan ile Avrupa Birliği AB yetkilileri arasında karşılıklı açıklamalara dönüşmesi, hisse senedi piyasasını vururken, faiz oranları ve dövizde ise önemli oranda yükselişler yaşanmasına neden olmuştur. 
     Bu hafta da piyasalardaki hareketlerin volatil bir biçimde ve ağırlıklı olarak siyasi gündeme yönelik gelişmeler ve açıklamalar ekseninde gelişmesi beklenmelidir. Benzer açıklamaların bu hafta da sürmesi, piyasalarda temkinli bir iyimserlikle beklenen 6 Ekim'de açıklanacak AB İlerleme Raporu'na yönelik endişeleri artıracakken, bu da piyasalarda son işlem gününde yasanan olumsuz havanın sürmesine neden olabilir. '' Karşılıklı yumuşama mesajlarının gelmesi durumunda ise piyasalarda tepki hareketleri beklenebileceği ifade edilen raporda, ''6 Ekim'de açıklanacak İlerleme Raporu'na kadar Meclis'ten yasalaştırılması istenen TCK tasarısının, Meclis'in 1 Ekim'e kadar tatile girmesi ve yeni bir olağanüstü görüşme çağrısı olmadığı takdirde, bu tarihe kadar yasalaştırılmasının zor olması, özellikle AB'den bu konuda gelebilecek açıklamaları önemli kılmaktadır'' denildi. 
     Raporda, Türkiye temaslarını sürdüren IMF heyetinin olası açıklamalarının da piyasalar tarafından takip edileceği, ancak piyasa üzerindeki etkisinin bu hafta ikinci planda kalacağı bildirildi. 
     
</TEXT>
</DOC>
