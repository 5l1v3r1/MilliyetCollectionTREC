<DOC>
<DOCNO> 286730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur33.html </URL>
<DATE> 2004/11/06/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Hakkari'de TEDAŞ görevlilerine saldırı... 
</HEADLINE>
<TEXT>

     Hakkari'nin Geçitli Köyü'nde, köylülerin, kaçak elektrik kontrolü yapan Türkiye Elektrik Dağıtım Anonim Şirketi TEDAŞ ekibine saldırması sonucu 6 kişi yaralandı. 
     TEDAŞ İl Müdürü İsmail Özdemir yaptığı açıklamada, kaçak elektrik kullanımına karşı çalışmalarını aralıksız sürdüren TEDAŞ ekiplerinin, dün gece Geçitli Köyü'nde saldırıya uğradığını belirtti. 
     Özdemir, Geçitli Köyü'ne göreve giden 16 kişilik TEDAŞ ekibine köylülerin taş ve sopalarla saldırdığını, saldırı sonucu 6 personelin çeşitli yerlerinden yaralandığını söyledi. 
     Hakkari Devlet Hastanesi'nde tedavi altına alınan yaralıların sağlık durumlarının iyi olduğu ifade edildi. 
     Soruşturma sürdürülüyor. 
     
</TEXT>
</DOC>
