<DOC>
<DOCNO> 280608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun19.html </URL>
<DATE> 2005/03/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İran, Hindistan boru hattı ABD'den veto yedi, gözler Türkiye'de 
</HEADLINE>
<TEXT>

     İran'ın Hindistan'a doğal gaz satışı konusunda iki ülkenin vardığı anlaşmaya ABD'nin karşı çıktığı belirtilirken, İran'dan doğal gaz satın alan tek ülkenin Türkiye olduğuna dikkat çekildi. 
     ABD'de yayınlanan Washington Times gazetesinin haberine göre, ABD, İran'dan Hindistan'a doğal gaz satışına ilişkin 4 milyar dolarlık boru hattı projesine itiraz ediyor. Konuya ilişkin açıklamanın, ABD Dışişleri Bakanı Condoleezza Rice'ın hafta içinde gerçekleşecek Hindistan ziyaretinde yapılması bekleniyor. 
     ABD'nin Hindistan Büyükelçisi David Mulford'un, konuyu Hindistan Petrol ve Doğal Gaz Bakanı Mani Shankar Aiyar ile görüşmesinde gündeme getirdiği belirtilen haberde, Mulford'un, "ABD hükümetinin, İran'ın devam eden kitle imha silahları çalışmaları ve terörizme desteğine ilişkin kaygılarını" ortaya koyduğu belirtildi. 
     Haberde, ABD'nin, nükleer programı nedeniyle İran ile ihtilaf içinde olduğuna dikkat çekildi. Hindistan'ın, İran ile bir anlaşma yapması durumunda, İran ve Libya'ya yılda 20 milyon doların üzerinde yatırım yapan şirketlere karşı ABD başkanına yaptırım izni veren kararı ihlal edeceğine de işaret edildi. 
     Washington'un, Hindistan-Pakistan barış sürecine destek vermesine karşın iki ülkenin de, İran kaynaklı bir boru hattı konusunda ağır olmalarını istediği kaydedilen haberde, İran'ın şu anda sadece Türkiye'ye doğal gaz sağladığına da dikkat çekildi. 
     
</TEXT>
</DOC>
