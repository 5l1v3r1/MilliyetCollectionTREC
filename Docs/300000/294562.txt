<DOC>
<DOCNO> 294562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sontur32.html </URL>
<DATE> 2004/12/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kilit isim gözaltında... Madam'a Peker sorgusu 
</HEADLINE>
<TEXT>

     ANKARA Milliyet 

İstanbul Cumhuriyet Başsavcılığı'nın Sedat Peker ve grubuna yönelik yürüttüğü Kelebek operasyonu dosyasının firari isimlerinden Nalan Güney, Ankara'da gözaltına alındı. 
     Kelebek Operasyonu dosyasında Peker'in Ankara'daki bürokratlarla bağlantısını kurduğu öne sürülen ve "Madam" adıyla bilinen Güney, avukatı nezaretinde dün günboyu sorgulandı. Polis, Güney'e 20 sayfaya yakın, özel hazırlanmış soruları sorarak Peker'le bağlantılarını günışığına çıkarmaya çalıştı. İstanbul Polisi tarafından hazırlanan ve savcılığa gönderilen fezlekede yer alan ve Peker'in adamı olarak belirtilen Güney'in, "Peker'in Ankara temsilcisi" olarak görev yaptığı ve kaaş aldığı kaydedildi. Yine dosyada adı geçen ve eski AKP İstanbul il teşkilatı yöneticisi Zekeriya Oral'la bağlantısı olduğu belirtilen Güney'in, Oral'la birlikte Peker'in talimatıyla, Sivas Belediyesi'nin gerçekleştirdiği ve daha sonra iptal edilen Sivas Alt Yapı ihalesinin kendi lehlerine sonuçlanmasını sağlamaya çalıştığı belirlendi. 
     Ayrıca, yine dosyada yeralan ve Oral'ın, İstanbul Büyükşehir Belediyesi'nin Gaziosmanpaşa'da kuracağı hayvanat bahçesinin ihalesine fesat karıştırdığı iddiasında da Güney'in adının geçtiği öğrenildi. Güney'in, Oral'ın ihale için müteahhit Abdülkadir Çakır'a Sedat Peker aracılığıyla yaptığı baskı konusunda da bilgi sahibi olduğu operasyon dosyasında yer aldı. 
     
</TEXT>
</DOC>
