<DOC>
<DOCNO> 259312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/soneko49.html </URL>
<DATE> 2004/07/30/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Ağustos'ta 17.8 katrilyon lira iç borç ödenecek 
</HEADLINE>
<TEXT>

     Hazine, Ağustos ayında 17.8 katrilyon lira iç borç geri ödemesi gerçekleştirecek. Ödemelerin 14.4 katrilyon lirası piyasaya, 2.8 katrilyon lirası kamu kurumlarına, 646 trilyon lirası da Merkez Bankası'na yapılacak. 
     Hazine Müsteşarlığı, Ağustos ayı iç borçlanma stratejisini açıkladı. Buna göre, Hazine'nin Ağustos ayında yapacağı ödemeler, 4 Ağustos'ta başlayacak, 26 Ağustos'ta sona erecek. 
     Toplam 17 katrilyon 821 trilyon liralık Ağustos ayı iç borç ödemesinin 17 katrilyon 137 trilyon lirası Türk Lirası cinsinden, 36 trilyon lirası döviz, 648 trilyon lirası da dövize endeksli olacak. 
     
     HAZİNE FİNANSMAN DENGESİ 
     Hazine, söz konusu ay içinde iç ve dış borç itfa programında, ödemeler için 18.6 katrilyon lira öngördü. Bunun 17.8 katrilyon lirasını iç borç servisi oluştururken, bu paranın 13 katrilyon lirası ana para, 4.8 katrilyon lirası faizden oluşuyor. 
     Bu ayda toplam 800 trilyon lira olan dış borç ödemesinin ise 200 trilyon lirasını ana para, 600 trilyon lirasını faiz oluşturuyor. 
     
     AĞUSTOS AYI BORÇLANMASI 
     Hazine, Ağustos'ta piyasadan 10.5 katrilyon lira tutarında borçlanmaya giderken, bunun 2.6 katrilyonunu referans bono ihalesi, 7.9 katrilyonunu da ihale yoluyla borçlanarak gerçekleştirecek. 
     Kasa kullanımı, faiz-dışı fazla, dış borçlanma, kamuya satışlar, uluslararası kuruluşlardan sağlanacak 8. gözden geçirmenin tamamlanması sonucunda Uluslararası Para Fonu'ndan sağlanacak kaynak borçlanmaların yer aldığı ''diğer finansman'' kalemiyle de 8.1 katrilyon liralık kaynak sağlanacak. 
     
     İHALE PROGRAMI 
     Öte yandan, Hazine iç borçlanma ihalelerini genel olarak Salı günleri düzenlemeye devam edecek. Ancak Hazine piyasaların uygun olduğu diğer günlerde de ihale düzenleyebilecek. 
     Düzenlenecek olan ihalelerin detayları ihale gününden en az bir gün önce kamuoyuna duyurulacak. 
     Bu kapsamda, değişken faiz ödemeli senetlerin kupon faizlerinin belirlenmesi amacıyla 11 Ağustos 2004 valör ve 10 Kasım 2004 tarihli 91 günlük referans bono ihalesi yapılacak. 
     Söz konusu ihalede net 2 katrilyon 579 trilyon lira tutarında ihraç yapılacak olup, bu miktar söz konusu Ağustos ayında piyasaya yapılacak ödemeler ve kamu kurumlarına yapılan ROT Rekabetçi Olmayan Teklif satışların geri ödeme tutarları toplamının yüzde 15'ini oluşturuyor. Bu ihalede ROT ve ihale sonrası teklif yoluyla satış yapılmayacak. 
     Ağustos ayı içerisinde halka arz, TAP, Geri alım ve değişim ihaleleri yapılabilecek. 
     
</TEXT>
</DOC>
