<DOC>
<DOCNO> 273662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy22.html </URL>
<DATE> 2004/09/21/ </DATE>
<TIME> 18.41 </TIME>
<AUTHOR>  </AUTHOR>
<HEADLINE>
AK Parti Genel Başkan yardımcısı Fırat sert çıktı 
</HEADLINE>
<TEXT>

     AK Parti Genel Başkan Yardımcısı Dengir Mir Mehmet Fırat, ''TCK Yasa Tasarısı'nda olmayan bir madde varmış gibi Türkiye'yi dışarıya jurnallemenin hiç kimseye faydası olduğu kanısında olmadıklarını'' belirterek, ''AB'ye girmemeyi kendilerine hedef edinen ve bunun için Ak Parti'yi suçlayanlar, bugün AB'nin taraftarı gibi ortaya çıkıp TCK Tasarısı'nın teknik bir nedenle komisyona geri çekilmiş olmasını istismar etmişlerdir'' dedi. 
     Fırat, parti genel merkezinde düzenlediği basın toplantısında, CHP Grup başkanvekillerinin TCK Tasarısı'nın yeniden görüşülmesi konusunda TBMM'yi olağanüstü toplantıya çağırdıklarını anımsattı. 
     ''Bunu hayretle karşıladık'' diyen Fırat, TCK Tasarısı'nın görüşülmesi için AK parti olarak TBMM'yi olağanüstü toplantıya çağırdıklarında CHP yöneticilerinin, ''Neden 15 gün beklemeden TBMM'nin toplantıya çağrılmasını anlamadıklarını'' söylediklerini kaydetti. Fırat, CHP'lilerin, TCK'nın bir an önce görüşülmesinin AK Parti'nin, ''AB'nin verdiği emirler ve talimatlar doğrultusunda'' yerine getirildiğini'' ifade ettiklerini anlattı. 
     Fırat, TCK Tasarısı'nın ne zaman görüşüleceği konusundaki kararın AK Parti Grubu'na ait olduğunu ifade ederek, ''Dolayısıyla AB gibi Türkiye'nin ulusal çıkarlarını doğrudan ilgilendiren bazı konuların, günlük basit siyasi emellere alet edilmesini doğru bulmadığımızı belirtmek istiyorum'' dedi. Fırat, şöyle konuştu 
     ''Son günlerde CHP'yi temsil eden bazı arkadaşlarımızın siyasetin ve yaşamın temel gereği olan nezaket ve nezahat kurallarının dışında bir sokak argosu ile Sayın Başbakan'ı ve parti yetkililerimizi itham etmelerini şiddetle kınıyorum. Recep Tayyip Erdoğan, Türkiye Cumhuriyeti'nin başbakanıdır. Türkiye'nin imamı falan değildir. Nezaket ve nezahat sınırlarını aşanlar hakkında, hukuk sisteminin gerekleri yerine getirilecektir.'' 

     
     ''TÜRKİYE'NİN DIŞARIYA JURNALLENMESİ...'' 

     TCK Tasarısı'nın yürütme maddesine gelindiğinde geri çekilirken sebebinin de belirtildiğini anımsatan Fırat, tasarının bir bütün olduğunu söyledi. TCK Tasarısı içerisinde hangi maddelerin bulunduğu ve hangi maddelerde değişiklik yapıldığının açık olduğunu kaydeden Fırat, ''O yasanın içerisinde olmayan bir madde varmış gibi Türkiye'yi dışarıya jurnallemenin hiç kimseye faydası olduğu kanısında değiliz'' diye konuştu. 
     AK parti olarak Türkiye Cumhuriyeti'nin kuruluşundan bugüne kadar daha önce muasır medeniyet denilen, bugün ise AB'ye üye olabilmek için iki yıldır hiç bir taviz vermeden gereğini yerine getirdiklerini belirten Fırat, AB'ye girmemeyi kendilerine hedef edinen ve bunun için AK Parti'yi suçlayanların, bugün AB'nin taraftarı gibi ortaya çıkıp TCK tasarısının teknik bir nedenle komisyona geri çekilmiş olmasını istismar ettiklerini savundu. 
     Dengir Mir Mehmet Fırat, ''İnanıyorumki AK Parti TBMM Grubu, bu karmaşaya son vermek veya birilerinin bunun üzerinden siyaset yapmasına mani olabilmek için en kısa zamanda gerekli kararları alıp gerekli işlemi yapacaktır'' dedi. 
     Söz konusu kararın ne olduğu ve böyle bir karar çıkması için TBMM'nin 1 Ekim'de toplanıp toplanmamasının mümkün olup olmadığının sorulması üzerine Fırat, ''Tabii ki toplanması mümkün. Ancak daha önce söylediğim nedenler var'' diye konuştu. 
     Fırat, TCK yasası ile CMUK'un aynı zamanda çıkması gerektiğini ifade ederek, TCK ile CMUK'un mantalite olarak birbirine uyumlu olması gerektiğini kaydetti. Fırat, ''Türkiye öylesine jurnallenmiştirki olmayan bir konuyu Türkiye ve AB tartışmaya başlamıştır'' dedi. 
     AB yetkililerinin yaptığı açıklamaların, ciddiye alınması gereken açıklamalar olup olmadığı sorusunu yanıtlarken de Fırat, ''Tabii olarak karşımızdaki muhatapları her zaman ciddiye alırız dediğimiz sınırlar içerisinde'' diye konuştu. 
     Erdoğan'ın yarın Brüksel'e gideceğini ve orada muhatapları ile görüşeceğini anımsatan Fırat, ''Şuna inanıyorum ki Türkiye'deki durum yabancılara çok yanlış şekilde anlatılıyor'' diye konuştu. 
     Bir gazetecinin, ''Başbakan Erdoğan Brüksel'de kendini anlatamazsa veya TCK tasarısının geri çekilme nedenleri yerini bulmazsa, AB'den gelen tepkileri gözönünde bulundurarak TBMM'yi olağanüstü toplantıya çağırmayı düşünür müsünüz '' sorusu üzerine, 2 yıldır Türkiye'yi yönettiklerini ve bunun gereklerinin ne olduğunun bilinci içerisinde olduklarını belirtti. 
     AB'ye üyelik yolunda yapılan çalışmalara ilişkin bazı çevrelerin AB'nin Türkiye'yi aldatacağı iddiasında bulunduklarını kaydeden Fırat, aynı çevrelerin Türkiye'nin AB'ye girmemesinin temel nedenlerinden birisi olduğunu söylediklerini anlattı. Fırat, ''Bunlardan hangisine inanalım. Dolayısıyla bunları ciddiye almıyoruz'' dedi. 
     ''TBMM'yi toplarken, yürütme maddesine kadar gelip TBMM'yi kapatmayı öngörüyor muydunuz '' sorusuna da Fırat, ''Tabii öngörüyorduk'' karşılığını verdi. 
     Fırat, ''Jurnalciler kimlerdir'' sorusunu yanıtlarken de, ''Gazeteleri okurken medyayı takip ederken görüyorsunuz'' dedi. 
     Başbakan'ın Brüksel gezisinden sonra TBMM'nin olağanüstü toplantıya çağırılıp çağrılmayacağına ilişkin soruyu yanıtlarken de Fırat, ''Olabilir, siyaset dinamik bir olaydır. Bir saat dahi önemli bir süredir'' diye konuştu. 
     
</TEXT>
</DOC>
