<DOC>
<DOCNO> 279044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sondun10.html </URL>
<DATE> 2004/10/11/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Paris'teki Türk Konsolosluğu davalık oldu 
</HEADLINE>
<TEXT>

     Fransa'daki Ermenilerin Türkiye'nin Paris Konsolosluğu aleyhine açtığı dava bugün görüşülecek. 
     Fransa'da faaliyet gösteren 'Ermeni Davasını Savunma Komitesi', Ermeni soykırımı iddialarını resmi internet sitesinde reddettiği gerekçesiyle Türkiye'nin Paris Başkonsolosluğu'na dava açmıştı. 
     Komite, mahkemeye yaptığı başvurusunda Türk konsolosluğunun mahkum olmasını talep ederek, konsolosluğun internet sitesinin iptal edilmesi gerektiğini de ileri sürmüştü. 
     
     Davanın reddi istenecek 

     Türk avukatlar duruşmada, Viyana Sözleşmesi'ne göre konsolosluğun diplomatik dokunulmazlığa sahip olduğunu hatırlatarak, davanın reddedilmesini isteyecek. 
     Avukatlar ayrıca, ifade ve düşünce özgürlüğü hakkına da dikkat çekerek, davanın düşmesini talep edecek. 
     
     SAVCI, MAHKEMENİN KENDİSİNİ YETKİSİZ İLAN ETMESİNİ İSTEDİ 

     Fransa'daki Ermenilerin Türkiye'nin Paris Başkonsolosluğu aleyhine açtığı davada, Fransız Savcı, mahkemenin, kendisini yetkisiz ilan etmesini istedi. 
     Fransa'da faaliyet gösteren Ermeni Davasını Savunma Komitesi CDDA Sözde Ermeni soykırımını resmi internet sitesinde reddettiği gerekçesiyle Türkiye'nin Paris Başkosolosluğu aleyhine açtığı dava bugün Paris mahkemesinin 17. dairesinde görüşüldü. 
     Mahkeme başkanı yaklaşık 3 saat süren duruşmadan sonra kararını 15 kasımda açıklayacağını bildirdi. 
     Paris'te yaşayan çok sayıda Ermeni'nin katıldığı duruşmada Türkiye ile Ermeni kuruluşu adına yapılan savunmadan sonra söz alan savcı, konsolosluğun diplomatik dokunulmazlığını gerekçe göstererek mahkemenin kendisini bu davayla ilgili yetersiz ilan etmesini istedi. 
     Duruşmada Türkiye adına söz alan avukatlar, başkonsolosun Viyana Sözleşmesi'ne göre diplomatik dokunulmazlığı olduğunu belirterek davanın reddedilmesini istediler. 
     Avukatlar, Türk Başkonsolosluğu'nun, Türkiye'nin resmi görüşlerini kendi internet sitesinde açıklamasının ulusal ve uluslararası hukuk kurallarına göre hukuka aykırı olmadığını bildirdiler. 
     Avukatlar, sözde soykırımının tanınmasının Fransız Parlamentosu'nda kabul edildiğini, ancak kabul edilen yasanın Türkiye'nin görüşlerini kendi internet sitesinde açıklamasına sınır koymadığına dikkati çektiler. 
     Avukatlar, uluslararası hukuk gereği de konsolosluğun görüşlerini ifade etmesinde hiçbir sakınca olmadığına işaret ettiler. 
     Avrupa İnsan Hakları Sözleşmesi'nin ifade ve düşünce özgürlüğü ile ilgili 10. maddesine de atıfta bulunan avukatlar, bu konunun tartışılmasında hukuka aykırı hiçbir neden olmadığını bildirdiler. 
     Ermeni kuruluşunun Avrupa Parlamentosu'nun sözde Ermeni soykırımının tanınmasına yönelik açıklamalarına yanıt veren Türk avukatları, Avrupa Parlamentosu'nun, hiçbir uluslararası hukuka bağlayıcı özellik taşımadığına dikkat çektiler. 
     
     KARAR 15 KASIM'DA VERİLECEK 

     Fransa'da Ermenilerin, Türkiye'nin Paris Başkonsolosluğu aleyhine açtığı davada, Ermeni avukatları, Ermeni soykırımı iddialarını yineleyerek, Türk Konsolosluğu'nun sözde soykırımı internet sitesinde yayınlamayı reddederek suç işlediğini ileri sürdüler. 
     Ermeni kuruluşunun avukatları Türk Konsolosluğu'nun internet sitesine ev sahipliği yapan ''Wanadoo'' şebekesinin de sözde soykırım iddialarının internet üzerinden yayınlanmasına izin verildiği gerekçesiyle 1 euroluk sembolik para cezasına çarptırılmasını ve sözde soykırımın yer aldığı internetteki bölümün iptal edilmesini istediler. 
     Viyana Sözleşmesi'ne göre Türk Konsolosluğu'nun diplomatik dokunulmazlığının sınırlı olduğunu iddia eden Ermeni avukatları, diplomatik dokunulmazlığın konsolosluğun faaliyetlerini kapsamadığını ileri sürdüler. 
     Duruşmada Ermeni kuruluşunun dava açtığı ''Wanadoo'' şebekesinin avukatı da kendilerine yönelik iddialara karşı çıktı ve davanın reddedilmesini istedi. 
     Savunmalardan sonra söz alan savcı, konsolosluğun diplomatik dokunulmazlığı olduğunu belirterek, mahkemenin kendisini bu davayla ilgili yetersiz ilan etmesini istedi. 
     Mahkeme başkanı, yaklaşık 3 saat süren duruşmadan sonra kararını 15 kasımda açıklayacağını bildirdi. 
     Bu arada, Türkiye adına savunma yapılması sırasında salondaki Ermenilerin gürültü yapması ve bir Ermeninin bağırarak avukatı yalancılıkla suçlaması üzerine mahkeme başkanı devreye girdi. Salonda sükunet sağlayan mahkeme başkanı düzeninin bozulmaması konusunda uyarıda bulundu. 
     
</TEXT>
</DOC>
