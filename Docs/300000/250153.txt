<DOC>
<DOCNO> 250153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/yasam/axyas02.html </URL>
<DATE> 2004/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
'Mezarı değil ama mızrağı buralarda' 
</HEADLINE>
<TEXT>


Truva filminden sonra Çanakkale ve Çorum'un mezarını paylaşamadığı Aşil'in mızrağının da Antalya Phaselis'te olduğu iddia ediliyor... 

İBRAHİM OKUMAMIŞ, AHMET AY Antalya DHA 

Vehbi Koç Vakfı Antalya Suna - İnan Kıraç Akdeniz Medeniyetleri Enstitüsü AKMED Müdürü Kayhan Dörtlük, Aşil'in kullandığı ve dişbudak ağacından yapılma mızrağının antik Phaselis kentindeki Athena Tapınağı'nda olduğunu söyledi. Büyük İskender'in Aşil'in mızrağını M.Ö. 334 yılında tapınağa yaptığı ziyaret sırasında gördüğünün kayıtlarda olduğunu ifade eden Dörtlük, "Phaselis" adlı kitabında da konuya değindiğini belirterek şunları söyledi 
"Büyük İskender, Çanakkale Boğazı'ndan Anadolu'ya geçer. Likya kıyılarından doğuya ilerlerken birçok kent, krala bağlılıklarını sunmak ve davette bulunmak üzere elçi gönderir. Ancak İskender, Phaselis'i tercih eder ve kışı burada geçirir. İskender, ilk iş olarak Athena Tapınağı'nı ziyaret eder. Bu tapınakta ünlü kahraman Aşil'in dişbudak ağacından yapılmış kırık mızrağı korunur. İskender heyecanla mızrağa dokunur. Daha sonra Herakles Tapınağı'nı ziyaret eder ve burada bir kurban kestirir. Kaynaklara göre, Aşil'in mızrağının Antalya'da olduğunu gösteren kanıt budur." 
Mızrağın ve Athena Tapınağı'nın Phaselis'teki tam yerinin bilinmediğini anlatan Dörtlük, "Ancak mızrak kesinlikle Phaselis Akropolü'nde. Belki uzun yıllar sürecek bir kazıyla çıkarılabilir" dedi. 


</TEXT>
</DOC>
