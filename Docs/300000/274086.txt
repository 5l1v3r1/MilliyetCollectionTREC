<DOC>
<DOCNO> 274086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas09.html </URL>
<DATE> 2004/09/22/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Önce hipnoz, sonra diş tedavisi 
</HEADLINE>
<TEXT>

     Ali GÜLERYÜZ ADANA, DHA 
ADANA'da 15 yıllık diş hekimi Murat Uslu, diş hekimlerine ve iğneye karşı fobisi olan hastalarının bu korkularını, hipnoz yöntemiyle yenmelerine yardım ediyor. 
     Öğrencilik yıllarında hastaların diş hekimi koltuğu korkusunu yenmelerine karşı neler yapabileceği konusunda çalışmalar yaptığını belirten Murat Uslu, "Yaptığım araştırmalarda hipnozun diş hekimliği dahil tıpın hemen her alanında kullanıldığını öğrendim. Ben de bu konuda eğitim alarak, isteyen hastalarımda bunu uygulamaya başladım'' dedi. 
     Murat Uslu, hipnozun hastaların tedavi süresince rahat ve huzurlu olmasını sağlayıp, ağrıya karşı duyarlılığı azalttığını bildirdi. Türkiye'de yaygınlaşmaya başlayan hipnozun özellikle psikolog, psikiyatrların yanı sıra diş hekimleri ve diğer alanlardaki doktorların da başvurduğu bir tedavi yöntemi olduğunu bildiren Uslu, şunları söyledi 
     "Hastanın hipnoza olan yatkınlığına bağlı olarak, ağrının tamamen ortadan kalkması mümkün olabiliyor, hastanın bulantı refleksini yok eden hipnoz, tedavi sonrası ağrıların kontrol altına alınmasında, tükürük ve kanama seviyesinin azaltılmasında ve tedavi süresince ağzın açık kalmasından kaynaklanan yorgunluk yaşanmasını da önlüyor. 
     Yapılan yeni proteze veya takılan ortodontik aparatlara adaptasyonu da kolaylaştırıyor. İsteyen hastalarımda hipnozu uygulamaya başladığımda yararını gördüm. Öncelikle bireyi hipnoza alıp farklı bir bilinç düzeyine eriştikten sonra ihtiyaca uygun telkin kalıpları uyguluyorum. Hastalarımda genel olarak bilinçli hipnoz ve Milton Erickson'un indirekt indüksiyon merak uyandırarak tekniğini, zaman zaman da gong, zil sesi, enstrümantal müzik, dalga ve kuş sesleri gibi sözsüz hipnoz yöntemini kullanıyorum. Hipnozun tıptaki etkileri elbette çok büyük ama her hekim hipnozu ne kadar iyi biliyor olursa olsun, sadece kendi alanında kullanması gerekir.'' 
     
</TEXT>
</DOC>
