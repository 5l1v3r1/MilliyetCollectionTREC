<DOC>
<DOCNO> 252976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun20.html </URL>
<DATE> 2004/07/05/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Rahip okulunda porno skandalı, Avusturya'yı karıştırdı 
</HEADLINE>
<TEXT>

     Avusturya'nın St. Pölten kentindeki rahip okulunda ortaya çıkarılan porno skandalının büyümesi üzerine, okul müdürü piskopos Ulrich Küchl istifa etti. 
     Rahip okulu öğrencilerinin, internetten çocuk pornosu filmleri indirerek izledikleri yolundaki ihbar üzerine, Federal Savcılık okuldaki öğrencilerin özel bilgisayarlarına geçen hafta el koydu. 
     Soruşturmayı yürüten kriminal polis ekibinden bir yetkili, 8 öğrencinin özel bilgisayarlarında yapılan incelemede, aralarında çocuk pornosu ve küçük yaştaki çocuklara tecavüz sahnelerinin de bulunduğu toplam 11 bin fotoğraf tespit edildiğini söyledi. 
     Avusturya Devlet Televizyonu'na ORF iki gün önce başvuran bir tanık da, rahip okulu müdürü piskopos Ulrich Küchl'ün öğrencilerle homoseksüel ilişkiye girdiğini ileri sürdü. 
     St. Pölten Katolik Kilisesi Başpiskoposu Dr. Kurt Krenn'e bugün yazılı istifasını sunan okul müdürü Küchl, ''hakkındaki iddiaların gerçek dışı olduğunu'' yineleyerek, kiliseyi ve okulu daha fazla yıpratmamak ve tartışmalara son vermek üzere istifa ettiğini açıkladı. 
     Rahip okulundaki porno skandalını soruşturan federal savcı Walter Nemec, Avusturya Haber Ajansı'na APA yaptığı açıklamada, okulda kullanılan ana bilgisayarın sabit diskinde pornografik malzeme saptadıklarını, buldukları resimlerde küçük yaştaki çocuklar ve hayvanlarla cinsel ilişki görüntülerinin bulunduğunu söyledi. 
     Nemec, bilgisayarlarda yapılan araştırmanın kesin sonuçlarının birkaç hafta içinde ortaya çıkacağını kaydetti. 
     
</TEXT>
</DOC>
