<DOC>
<DOCNO> 271973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sondun43.html </URL>
<DATE> 2004/09/15/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Rehineler kurtarılamadı İtalya'da 'sessiz' bekleyiş 
</HEADLINE>
<TEXT>

     İtalya Dışişleri Bakanı Franco Frattini, bugün Senato ve Meclis bünyesindeki Dışişleri Komisyonlarına, Irak'ta kaçırılan iki İtalyan gönüllünün kurtarılması için yapılan çalışmalar konusunda bilgi verdi. 
     Frattini, Basra Körfezi'ndeki ülkelere 2 günlük ziyarette bulunmasının ardından, ayrıntılara girmemeye özen gösterdiği konuşmasında, ''Rehineleri kurtarabilmek için bilgi toplama ve bu bilgileri analize tabii tutmak sessizliği zorunluğu kılıyor. Hükümet olarak bu konuda mutlak ihtiyattan yanayız'' dedi. 
     Frattini, sessizlik konusunda basın ve muhalefeti de duyarlı olmaya çağırdı. 
     İki İtalyanın kaçırılması olayında bir ''gariplik'' olduğunu da ifade eden Frattini, kaçırılma olayının hiçbir örgüt tarafından inandırıcı biçimde üstlenilmediğini belirtti. Frattini, ''Bazı örgütlerin internet sayfalarında bu eylemi üstlenmeleri, istihbarat servislerimizce inandırıcı bulunmamıştır. Kaldı ki eylemi üstlenme iddiasındaki bu kişiler, rehineleri ellerinde bulundurduklarına dair somut bir kanıt da gösterememişlerdir'' diye konuştu. 
     Frattini, kurtarma çalışmalarının hükümet tarafından yönlendirilmesinin önemli olduğunu da vurguladı. Frattini, sivil toplum kuruluşlarının paralel biçimde kendi inisiyatifleriyle rehineleri kurtarmaya çalışmalarının işi zorlaştıracağını savunarak, ''Bu tür girişimler, paradoksal biçimde de olsa işimizi zorlaştırmaktadır'' dedi. 
     Frattini, rehineleri kurtarabilmek için Ortadoğu ülkelerinden özellikle İran, Suriye, Lübnan, Mısır, Tunus, Cezayir ve Fas ile işbirliği içinde hareket ettiklerini söyledi. Frattini, iki İtalyan rehineyi kurtarmanın yanı sıra Irak'ta rehin alınmasının ardından 20 Ağustos'ta öldürülen İtalyan gazeteci Enzo Baldoni'nin naaşını ülkeye getirebilmenin de amaçları arasında olduğunu belirtti. 
     Frattini, gelecek haftalarda Roma'da, ''İslam dünyasının saygın dini otoritelerinin de katılımıyla dinler ve uygarlıklar arasında çatışmayı değil diyaloğu ön plana çıkarmayı hedefleyen bir toplantı düzenlemeyi planladıklarını'' da sözlerine ekledi. 
     Frattini'nin bugün yaptığı konuşmaya konu olan Simona Torretta ve Simona Pari'den 7 Eylül'den bu yana hiç haber alınamıyor. ''Bağdat'a Bir Köprü'' adlı sivil toplum kuruluşunun elemanları ve savaş karşıtı olan iki genç kız, Bağdat'ın merkezinde yaklaşık 10 kişilik silahlı grup tarafından kaçırılmışlardı. 
     
</TEXT>
</DOC>
