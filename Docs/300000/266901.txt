<DOC>
<DOCNO> 266901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonsiy14.html </URL>
<DATE> 2004/08/27/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
TCK tasarısı... AK Parti değişiklik önergesini CHP'ye sundu 
</HEADLINE>
<TEXT>

     AK Parti'nin, Türk Ceza Kanunu Tasarısı'nda yapılmasını istediği değişikliklere ilişkin öneri CHP'ye sunuldu. 
     CHP Genel Merkezi'nde gerçekleşen görüşmenin ardından Adalet Bakanı Cemil Çiçek, TBMM Adalet Komisyonu Başkanı Köksal Toptan ve AK Parti Grup Başkanvekili Salih Kapusuz ile Adalet Bakanlığı bürokratları Meclis'te yaklaşık 3 saat süren bir toplantı yaptı. Toplantı sırasında Komisyon Başkanı Toptan zaman zaman CHP Grup Başkanvekili Kemal Anadol'un odasına giderek görüşmelerde bulundu. AK Parti Grubu'ndaki toplantının ardından değişiklik önerisi bir zarf içinde AK Parti Grup Başkanvekili Kapusuz tarafından CHP Grup Başkanvekili Anadol'a götürüldü. 
     Kapusuz, gazetecilerin, önerilere ilişkin ısrarlı sorularını ''Açıklama yapmamak konusunda mutabakata vardık'' diyerek yanıtsız bıraktı. 30 Ağustos Pazartesi gününe kadar CHP'nin yanıtını bekleyeceklerini bildiren Kapusuz, daha sonra kamuoyuna bir açıklama yapılacağını söyledi. Toplantıdan erken ayrılan Komisyon Başkanı Toptan da ''Herşey yolunda, bir sorun yok'' dedi. 
     Adalet Bakanı Çiçek de TBMM'den ayrılırken gazetecilerin önerilere ilişkin sorularına yanıt vermedi. 
     
</TEXT>
</DOC>
