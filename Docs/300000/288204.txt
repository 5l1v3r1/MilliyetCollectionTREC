<DOC>
<DOCNO> 288204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/ekonomi/aeko.html </URL>
<DATE> 2004/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MURAKIP KAPIŞMASI 
</HEADLINE>
<TEXT>


BDDK Başkanı Tevfik Bilgin ile IMF arasında sorun olan murakıp tartışmasına Devlet Bakanı Ali Babacan da karıştı. Bilgin, 'Bu BDDK'nın iç meselesi', Babacan ise 'Son karar siyasilerindir' diyor 

KADİFE ŞAHİN 

Kamuoyunda murakıp tartışması, İmar Bankası'nda yaşanan usulsüzlükleri araştıran iki yabancının ağustosta yayımlanan raporu ile başladı. Bilindiği gibi Fransız bankacı Jean Lois Fort ve İngiliz Peter Hayward, hazırladıkları raporda, bankalar yeminli murakıplarını sorumlu görmüştü. Bankacılık Düzenleme ve Denetleme Kurumu BDDK Başkanı Tevfik Bilgin o dönem sert tepkide bulunarak komisyonu sistemini bilmedikleri bir ülkede, belli çevrelerin etkisinde kalarak rapor yazmakla suçlamıştı. 
Tartışma, yeni bankalar tasarısındaki denetim ve bu denetimde murakıpların konumu ile ilgili düzenlemelerde IMF ile BDDK arasındaki görüş ayrılığıyla yeni bir boyut kazandı. IMF'nin, 8. Gözden Geçirme çalışmalarında murakıplık sisteminin kaldırılmasını istemesi BDDK ile IMF arasında sorunlara yol açtı. 

Bilgin'e 'sus' uyarısı 
BDDK'nın bağımsız bir kurum olduğunu ve yasal düzenlemelerinde de son sözün kurumun olduğunu sıklıkla belirten Bilgin ile IMF arasındaki murakıp tartışmasına son olarak Devlet Bakanı Ali Babacan da katıldı. Önceki gün Ankara'da ekonomi muhabirlerine iftar yemeği veren Babacan, BDDK ile IMF arasındaki tartışmalara ilişkin soruyu yanıtlarken, bu konuda son kararın siyasi karar olacağını söyledi. 
Böylece Babacan, bağımsız bir kurum olsa dahi BDDK ile ilgili yasal düzenlemelerin Meclis'ten çıkacağı mesajını verdi. Babacan şöyle konuştu 
"Bu işle ilgili nihai karar, siyasi karardır. Yani eğer bankacılık sistemi ile ilgili bir yasal düzenleme yapılacaksa bunu yapacak olan en başta yüce Meclis'tir." Babacan'ın sözleri, BDDK'ya 'tartışmayı tırmandırma' uyarısı olarak algılandı. 

'Güç kavgası yapılıyor' 
Bilindiği gibi IMF, yeni bankalar yasa tasarısında murakıplık sisteminin çıkarılmasını istiyor. BDDK ise IMF'nin bu görüşüne karşı çıkarak, sistemden murakıpların çıkarılmasının denetimin ciddiyetini bozacağını savunuyor. Bu konuda IMF ile görüşmelerde sonuç alamayan Bilgin, Bankalar Birliği'nde destek aradı. Bu arada, Bankalar Yeminli Murakıpları Derneği de bir açıklama yaparak 'BDDK'da murakıp hakimiyeti olduğu' yönündeki eleştirileri , 'asılsız' olarak niteledi. 
Dernekten yapılan açıklamada Murakıplar Kurulu'nun kaldırılmasını göze alan kişilerin 'kişisel çıkar, husumet ve güç kavgası' yaptıkları ileri sürüldü. 

BDDK ile IMF arasındaki murakıp tartışmasına Babacan da katıldı BDDK Bağımsız bir kurum olan BDDK, bankaların denetimine ilişkin yasal düzenlemede son sözü söyler. Bankalar yeminli murakıpları, denetimde önemli bir fonksiyona sahiptirler. Murakıpların denetimden uzaklaştırılmaları denetimin ciddiyetini bozar, sisteme zarar verir. 

IMF İmar Bankası olayında görüldüğü gibi sistemde denetimden kaynaklanan zaafiyetler var. Bankacılık sisteminin 
modern bir denetim sistemine kavuşturulması için murakıplık sisteminin denetimden çıkarılması, yerine daha etkin sistemlerin getirilmesi lazım. 

BABACAN Bu konuda nihai karar siyasi karardır. Yani eğer bankacılıkla ilgili bir yasal düzenleme yapılacaksa bunu yapacak olan Meclis'tir. 
BANKALAR Bankacılık sektöründe yaşanan yolsuzluk ve usulsüzlüklerin tamamının sorumluluğunu murakıplara yüklemek doğru değil. Denetim sistemi modernize edilebilir. Murakıpların, 
İmar Bankası dışında bankalara ilişkin raporları doğrudur. Bunların gereğini yapmayan siyasi otoriteler olmuştur. 

MURAKIPLAR Murakıpların BDDK'da 'hakim' oldukları doğru değildir. Murakıplığın yanı sıra kurul yapısının da kaldırılmaya çalışılması bankacılık sektörünün denetiminde zaafiyet yaratır. Bunu göze alan kişilerin, kişisel çıkar, husumet, kıskançlık ve güç kavgasının boyutu düşündürücü ve ürkütücüdür. 


</TEXT>
</DOC>
