<DOC>
<DOCNO> 250795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun13.html </URL>
<DATE> 2004/06/25/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
NATO Zirvesi'nde yeni adaylara tarih yok, teşvik var 
</HEADLINE>
<TEXT>

     Tarihinin en kapsamlı ve önemli genişlemesini bu yıl yaparak üye sayısını 19'dan 26'ya çıkaran NATO, İstanbul'da ilk defa bir zirveye katılacak 7 yeni üye ülkenin devlet ve hükümet başkanlarına ''hoş geldiniz'' diyecek. 
     İttifaka katılmaları 2002 yılının Kasım ayında, Prag zirvesinde kararlaştırılan Bulgaristan, Estonya, Letonya, Litvanya, Romanya, Slovakya ve Slovenya, geçen 29 Mart'ta Beyaz Saray'da, söz konusu ülkelerin başbakanlarının ve NATO Genel Sekreteri Jaap de Hoop Scheffer'in katılımıyla yapılan törenle ittifaka resmen üye oldular. 
     İstanbul zirvesinde yeni bir tören düzenlenmeyeceğini belirten yetkililer, açılışta yeni üyelerin temsilcilerine güven mesajları yansıtılacağını ifade ettiler. 
     
     İTTİFAKIN GENİŞLEMESİ 

     NATO'nun 1949'dan bu yana en kapsamlı genişleme hamlesini bu yıl yaptığını belirten kaynaklar, katılımcılardan Estonya, Letonya, Litvanya, Slovakya ve Slovenya'nın 1 Mayıs'tan itibaren AB üyesi de olduklarını hatırlatıyorlar. 
     NATO'nun ilk genişlemesi, 1952 yılında, Türkiye ve Yunanistan'ın katılımı ile olmuştu. Federal Almanya'yı 1955'te, İspanya'yı 1982'de bünyesine alan ittifak, 1999'da da Çek Cumhuriyeti, Polonya ve Macaristan'a kapılarını açmıştı. Eski Doğu Almanya toprakları 1990'da, iki Almanya'nın birleşmesi üzerine NATO savunma alanına dahil edilmişti. 
     Rusya, eski Doğu Bloku ülkelerinin NATO üyesi olmalarına uzun süre karşı çıkmış, ancak etkili olamamıştı. 
     Uzmanlar, NATO'ya yeni katılan 7 ülkenin toplam 175 bin kadar askeri, 3 bin tankı ve 350 uçağı bulunduğunu belirtiyorlar. 
     Romanya'nın 87 bin askeri, 1250 eski tankı, 5 savaş gemisi, 100 kadar savaş uçağı bulunuyor. 
     Bulgaristan'ın 42 bin 500 askeri bulunduğu, 1470 tank, 5 savaş gemisi ve bir denizaltı, 177 savaş uçağı olduğu belirtiliyor. 
     Slovakya'da 20 bin 700 asker, 270 tank, çoğunluğu operasyonel olmayan 71 savaş uçağı bulunuyor. 
     Litvanya'nın 9700 askeri, 10 kadar uçak ve helikopteri, 2 savaş gemisi bulunduğu belirtiliyor. 
     Slovenya'da 6500 asker, 70 tank, birkaç uçak ve helikopter olduğu belirtiliyor. 
     Estonya ordusunda 5500 asker bulunuyor. Bu ülkenin kayıtlara geçecek boyutta tank ve savaş uçağı sahibi olmadığı bildiriliyor. 
     Letonya'da 4900 asker, 24 uçak ve helikopter ve 7 küçük savaş gemisi bulunuyor. 
     Yeni üye ülkelerin askeri yeteneklerini süratle genişleterek NATO boyut ve ihtiyaçlarına uyarlamaları bekleniyor. 
     
     YENİ ADAYLAR 

     NATO'ya katılmak isteyen diğer ülkeler arasında Arnavutluk, Hırvatistan ve Makedonya bulunuyor. Bu adaylar, İstanbul zirvesinde kendilerine bir katılım tarihi verilmesi beklentilerini dile getiriyorlar. Zirvede bu tarihi elde edemeyecekleri gözlemlenen adaylara, kapıların açık kaldığı mesajının ''teşvik edici ifadelerle'' verilmesi öngörülüyor. 
     NATO'nun öne sürdüğü kriterlere uyum sağlamak amacıyla ''Adriyatik Grubu'' adı altında bir araya gelen Arnavutluk, Hırvatistan ve Makedonya, zirve öncesinde yaptıkları ortak bir açıklamada, NATO'ya 2007'de katılım istediklerini duyurdular. 
     ''Adriyatik Grubu'' savunma toplantılarına NATO ve ABD yetkilileri de katılıyor. Bu toplantılarda, Bosna Hersek ve Sırbistan gözlemci olarak hazır bulunuyor. 
     NATO'ya katılımda zaman kaybetmek istemeyen ''Adriyatik Grubu'', terörizme karşı ve güvenlik alanında işbirliği girişimlerini artırırken, Afganistan'a asker göndermek ve ittifak tatbikatlarına katılmak yönünde kararlar alıyor. 
     ''Adriyatik Grubu'', İstanbul zirvesinde bir açıklama yaparak, Afganistan için bir sağlık ekibi oluşturduğunu ve hizmete sunacağını duyuracak. Bu ülkeler, NATO'ya katılımlarının bölgeye istikrar ve güvenlik taşıyacağını da hatırlatacaklar. 
     Kuzey Atlantik Antlaşması'nın 10. maddesi, ittifak kapılarının, yükümlülükleri yerine getirmeye hazır olan tüm Avrupa ülkelerine açık olduğunu belirtiyor. Prosedüre göre, NATO'nun, ilk aşamada, ''niyet beyan eden ve kriterleri yerine getirmek üzere takvim belirleyen'' aday ülkelerle ''katılım müzakerelerini'' başlatma kararı alması gerekiyor. 
     NATO'nun son genişleme hareketinden sonra 26 üyesi şunlar 
     Almanya, Belçika, Bulgaristan, Kanada, Danimarka, İspanya, Estonya, ABD, Fransa, Yunanistan, Macaristan, İzlanda, İtalya, Letonya, Litvanya, Lüksemburg, Norveç, Hollanda, Polonya, Portekiz, Çek Cumhuriyeti, Romanya, İngiltere, Slovakya, Slovenya, Türkiye. 

     
</TEXT>
</DOC>
