<DOC>
<DOCNO> 282998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sonyas07.html </URL>
<DATE> 2004/10/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Tarkan'ın reklam filmi yol kapattırdı... 
</HEADLINE>
<TEXT>

     Bolu-Seben karayolu, pop müziği sanatçısı Tarkan'ın rol aldığı Bolu'nun Aladağ İlçesi'nde çekilen reklam nedeniyle saatlerce ulaşıma kapatıldı. 
     Aladağ'da, özel bir şirketin reklam çekimlerine katılan pop müziği sanatçısı Tarkan, çekimlerin yapıldığı 2 gün boyunca, Abant Palace Otel'de dinlendi. 
     Bolu-Seben karayolu, dün ve bugün yapılan çekimler nedeniyle saatlerce ulaşıma kapatıldı. 
     
     ARAÇ KUYRUKLARI OLUŞTU 

     Yol ulaşıma kapatıldığı sırada, uzun araç kuyrukları oluştu. Ulaşım, jandarma trafik ekiplerince kontrollü sağlandı. 
     Bu arada, Seben İlçesi'nde evleri yanan aileleri ziyarete giden AK Parti Bolu Milletvekili Metin Yılmaz ve Bolu Belediye Başkanı Alaaddin Yılmaz da uzun süre yolun açılmasını bekledi. 
     Belediye Başkanı Yılmaz, Tarkan'ın rol aldığı reklam filminin Bolu'da çekilmesinin sevindirici olduğunu belirterek, ''Tarkan'ın reklam filminde Bolu'nun adının geçmesini temenni ediyorum. Yolda beklememiz sorun değil. Yeter ki Bolu tanıtılsın'' dedi. 
     Öte yandan, reklamın çekildiği karayolunda araçlarında yolun açılmasını bekleyen yolcular ve Tarkan'ı görüntülemeye gelen basın mensupları, film şirketi izin vermediği için Tarkan'ı göremedi. Reklam filmi çekimlerinde, 120 personel, 37 özel koruma, 30 araç görev aldı. 

     
</TEXT>
</DOC>
