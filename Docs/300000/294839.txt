<DOC>
<DOCNO> 294839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/dunya/dun01.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği parçalanabilir 
</HEADLINE>
<TEXT>


DIŞ HABERLER SERVİSİ 


Avrupa Birliği AB Komisyonu Başkanı Jose Manuel Durao Barroso, genişlemiş bir AB'nin parçalanma riskiyle karşı karşıya olduğunu söyledi. Portekiz'de yayımlanan Expresso dergisine konuşan Barroso, "Bugün Avrupa'nın karşısındaki zorluk, federal bir süper - devlet olma riski ve ulusal geleneklerimizin erozyona uğraması değil, parçalanma ihtimalidir" dedi. Barroso, "Zor olan, Avrupa'yı 25 veya 27 üyeli doğasını değiştirmeden güçlendirebilmektir" diye konuştu. Barroso, Türkiye'nin AB üyeliği ile ilgili olarak da, "Avrupa bir Hıristiyan kulübü olamaz. Avrupa Hıristiyan kökenlerinden utanmamalıdır, ancak biz büyük çoğunluğu Müslüman olan bir ülkeyi üye yaparak Müslüman dünyaya güçlü bir mesaj vermeliyiz" şeklinde konuştu. Ancak Barroso, Türkiye'nin AB'ye üye olarak kabul edilmesinden kesin olarak emin olunmaması gerektiğini de belirtti. 

Balkenende, Türkiye için tura çıkıyor 

GÜVEN ÖZALP Brüksel 

AB Dönem Başkanlığı'nı yürüten Hollanda'nın Başbakanı Jan Peter Balkenende, 16 - 17 Aralık'taki zirvenin en önemli konusu olan Türkiye konusunda uzlaşı sağlamak amacıyla başkentler turuna çıkıyor. Balkenende, 7 Aralık'ta Yunan Başbakanı Karamanlis'le Atina'da bir araya gelecek, aynı gün Kıbrıs Rum Yönetimi lideri Papadopulos'la Ada'da görüşecek. Başbakan Erdoğan'la görüşmesi için belirlenen tarih ise 9 Aralık akşamı. Balkenende, 13 Aralık'ta Almanya Başbakanı Schröder, ardından Fransa Cumhurbaşkanı Chirac'la buluşacak. Balkenende, İngiltere Başbakanı Blair'le de görüşecek. Balkenende'nin ziyaret etmediği ülkelerle telefon diplomasisi yürütmesi bekleniyor. 


</TEXT>
</DOC>
