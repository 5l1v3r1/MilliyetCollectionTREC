<DOC>
<DOCNO> 253608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy22.html </URL>
<DATE> 2004/07/07/ </DATE>
<TIME> 19.08 </TIME>
<AUTHOR>  </AUTHOR>
<HEADLINE>
Mutman "Karizmatik dönemi bırakıp ekip dönemine geçecek" 
</HEADLINE>
<TEXT>

     DSP Genel Başkan Adayı Atilla Mutman, DSP'nin artık karizmatik dönemi bırakıp ekip dönemine geçeceğini söyledi. 
     Mutman, DSP Trabzon İl Teşkilatı'nda düzenlediği basın toplantısında, genel başkanlık seçim sürecinin olgun ve demokratik geçeceğine inandığını ifade etti. 
     Adaylığını açıklamadan önce DSP Genel Başkanı Bülent Ecevit ile görüşerek izin istediğini belirten Mutman, ''Genel başkanımıza aday olmayı düşündüğümü, artık genel başkanlık için kendimi hazır gördüğümü söyledim. Genel başkanımız da beni anlayışla karşıladı. Bunun üzerine ben de adaylığımı açıkladım'' dedi. 
     Adaylığını açıkladıktan sonra parti teşkilatlarının nabzını tutmak için yurt gezisine başladığını kaydeden Mutman, şöyle devam etti 
     ''Topluma karşı sorumluluğu olan demokratik bir kişi olarak aday oldum. Adaylığımı açıkladıktan sonra 30'a yakın il dolaştım. DSP teşkilatının kıt kaynaklarla tüm teşkilatı kucaklamaya çalışan beni özümseyeceğine inanıyorum. Partimizin genel başkanlık seçimini kazanacak olan, bir sonraki seçimde başbakan olacaktır. DSP artık karizmatik dönemi bırakıp ekip dönemine geçecektir.'' Mutman, solun artık ekonomiyle yakından ilgilenmesi gerektiğini de kaydederek, ''24 saatin 16 saatini çalışmayla geçirmeliyiz. Yoksa başarılı olmamız mümkün değildir'' dedi. 
     
</TEXT>
</DOC>
