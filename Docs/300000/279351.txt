<DOC>
<DOCNO> 279351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun06.html </URL>
<DATE> 2004/10/12/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
ABD uçaklarının Felluce bombardımanında 4 kişi öldü... 
</HEADLINE>
<TEXT>

     Amerikan uçaklarının Felluce'ye dün gece düzenlediği hava saldırısında 4 kişinin öldüğü, 6 kişinin yaralandığı bildirildi. 
     Amerikan ordusundan yapılan açıklamada, bombardımanın, Ürdünlü militan Ebu Musab Zerkavi'ye bağlı teröristlerce kullanılan ve saldırı planlarının yapıldığı bir hedefe yönelik olduğu belirtildi. 
     Açıklamada, bombalanan yerden daha sonra patlama sesleri geldiğine, bunun ''bölgede silah ve patlayıcı madde gizlendiğini gösterdiğine'' dikkat çekildi. 
     Kent hastanesinden yapılan açıklamada, operasyonda 4 kişinin öldüğü, 6 kişinin yaralandığı kaydedildi. 
     Amerikan ordusunun bildirisinde ayrıca, kente bu sabaha karşı ikinci hava saldırısı düzenlendiği, saldırıda Zerkavi'ye bağlı bir hedefin yok edildiği belirtildi. Açıklamada, ölü veya yaralı sayısı hakkında bilgi verilmedi. 
     
</TEXT>
</DOC>
