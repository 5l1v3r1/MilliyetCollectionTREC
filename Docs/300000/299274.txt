<DOC>
<DOCNO> 299274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur39.html </URL>
<DATE> 2004/12/20/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Kaybettiği kredi kartını iptal ettirmeyi unutunca... 
</HEADLINE>
<TEXT>

     Çanakkale'de, emekli bir öğretmen, unutmamak için şifresini üzerine yazdığı kredi kartını kaybedince, hesabından 6 milyar lira çekildi. 
     Emekli öğretmen Hatice Oruç, geçen ay, bir alışveriş merkezinde, içinde çeşitli bankalara ait 3 kredi kartı bulunan çantasını kaybetti. Hemen ilgili bankalara giderek kartlarından 2'sini iptal ettiren Oruç, üzerine şifresini yazdığı diğer kartını iptal ettirmeyi unuttu. 
     Bankadan gönderilen ekstreye baktığında hesabından 6 milyar lira çekildiğini gören Oruç, ilgili banka şubesine giderek, yetkililere durumu anlattı. 
     Yetkililer, Oruç'a, kaybolan kartını iptal ettirmediği ve gizli olması gereken şifreyi kartına yazdığı için hesabından para çekildiğini, bu durumda yapılacak bir şey olmadığını bildirdi. 
     Oruç'un, bankaya faiziyle birlikte 7 milyar lira ödeyeceği kaydedildi. 
     Polis, kartı kullanan kişinin yakalanmasına yönelik çalışma başlattı. 

     
</TEXT>
</DOC>
