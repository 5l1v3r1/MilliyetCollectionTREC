<DOC>
<DOCNO> 256878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur09.html </URL>
<DATE> 2004/07/20/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yanan kamyonu kendisinin sanınca... 
</HEADLINE>
<TEXT>

     Bolu'da bir kamyon sürücüsü, kundaklanarak yakılan kamyonu kendisinin sanınca sinir krizi geçirdi. 
     A.A muhabirinin aldığı bilgiye göre, D-100 Karayolu'nun kenarında park halinde bulunan Raif İşlek'e ait 14 DH 944 plakalı saman yüklü kamyon, kundaklama sonucu yakıldı. Olay yerine çağrılan polis ve itfaiye ekipleri, birlikte yangına müdahale ettiler. 
     Ekipler yangını söndürmeye çalışırken, park halinde bulunan saman yüklü 14 AZ 681 plakalı diğer kamyonun şoförü Seyfettin Şahin, yanan kamyonun kendisine ait olduğunu sanarak sinir krizi geçirdi. Olayın etkisiyle çevreye de saldıran Şahin, 15 gün önce de Zonguldak'ın Çaycuma İlçesi'nde kamyonunun yakıldığını iddia ederek, ekipleri yetersiz kalmakla suçladı. 
     Alkollü olduğu 112 ekiplerince tespit edilen Seyfettin Şahin, çevik kuvvet ekipleri tarafından etkisiz hale getirilerek, ambulansa bindirildi. 
     Ambulansta da taşkınlık yapmayı sürdüren Şahin, yanan kamyonun kendisinin olmadığını öğrenince, bu kez sevincinden ağladı. Sağlık ekipleri tarafından iğnelerle sakinleştirilen Şahin, İzzet Baysal Devlet Hastanesi'nde tedavi altına alındı. 
     Polis, olayla ilgili soruşturma başlattı. İtfaiye yetkililerinin kundaklama sonucu yakıldığını tespit ettikleri kamyon ile samanların bir bölümü yandı. 
     
</TEXT>
</DOC>
