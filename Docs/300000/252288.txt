<DOC>
<DOCNO> 252288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sonyas07.html </URL>
<DATE> 2004/07/01/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Superman" olmak için 12 dev aktör çarpışıyor .. 
</HEADLINE>
<TEXT>

     Hollywood'un genç yaşlı 12 dev oyuncusu, ''Superman-Clark Kent'' olmak için yarışıyor. Yapımcıların kafasında belirlediği 12 Superman adayı arasında Nicholas Cage, Brendan Fraser, Jude Law, Jim Caviziel ve Ashton Kutcher da var. 
     Internetteki ''msnbc'' sitesinin haberine göre, ''Superman meydan savaşı'' iyice kızıştı. Dünyanın en tanınmış süper kahramanını başarıyla canlandıran ve at kazasında felç olan Christopher Reeve'in tahtına oturması için belirlenecek aday konusunda titizlenen yapımcılar sonunda işi Arap saçına çevirdi. 
     ''Yüzüklerin Efendisi'' filminin Frodo Baggins'i, ''Yıldız Savaşları''nın ''Anakin Skywalker''ı ve ''Örümcek Adam'' filminin adı üzerinde karakterinde olduğu gibi aylardır aranan ''Superman'' bir türlü bulunamıyor. İsimlerin havada uçuştuğu Superman savaşında ''son elemeye'' kalan 12 aday ve haklarındaki yorumlar şöyle 
     -Tom Welling ''Smallville'' adlı televizyon şovunda genç Clark Kent'i canlandıran oyuncu, adı üzerinde ''genç Superman''. ''Angel'' ile ''Vampir Avcısı Buffy'' dizilerinde rol alan oyuncunun baskın İrlanda aksanı Superman olmasının önündeki en büyük engel. 
     -Paul Walker ''Hızlı ve Öfkeli'' filminin oyuncusu aslında ''Kara Şimşek'' filmindeki ''Michael Knight'' rolü için el sıkışsa da Superman'ler listesinde halen mevcut. 
     -Josh Hartnett ''Pearl Harbour'' filminin sempatik oyuncusuna ''Superman'' rolünün teklif edildiği, ancak kabul etmediği söyleniyor. Superman yarışındaki belki de tek isteksiz isim. 
     
     HAZRETİ İSA DA SUPERMAN LİSTESİNDE 
     -Jim Caviezel Mel Gibson'ın ''Tutku İsa'nın Çilesi'' adlı filminde ''Hazreti İsa'' rolünü üstlenen Caviziel, ''peygamber'' mertebesinden ''süper kahramanlığa'' transfer olur mu bilinmez ama ismi bu yarışta öne çıkıyor. 
     -Nicolas Cage Oscarlı ünlü oyuncunun ismi de ilginç şekilde Superman adayları arasında. Tecrübeli ismin süper kahramana dönüşmesi ise biraz ironik bulunuyor. 
     -Patrick Warburton ''Seinfeld'' dizisinin oyuncusunun Superman ile ilgisi bir televizyon reklamında onu seslendirmekten ibaret. Dişli rakiplerine bakılırsa şansı az. 
     -Ashton Kutcher Demi Moore ile ilişkisiyle şöhret kazanan aktör, yarışta adı sık telaffuz edilenlerden. En büyük rakibi ise Brendan Fraser. 
     
     VE BAY ''MUMYA'' 
     -Brendan Fraser İşte Superman meydan savaşının en iddialı ismi. ''Mumya'' filminin ünlü aktörü güçlü yapısı ve başarılı oyunculuğuyla önümüzdeki günlerde çelik adam rolünde izleyiciyi selamlayabilir. Hatta ünlü oyuncunun gazeteci Clark Kent'e Superman'den bile daha çok yakışacağı açık. 
     -Henry Cavill ''Monte Cristo Kontu'' filmiyle tanınan 21 yaşındaki oyuncu, yarışın zayıf adaylarından... 
     -Jason Behr 30 yaşındaki dizi oyuncusu fiziksel yapısı nedeniyle Superman'e uygun değil. 
     -Jude Law ''Soğuk Dağ'' ve ''Yetenekli Bay Ripley'' filmleriyle iki kez Oscar'a aday gösterilen oyuncunun çalışma takvimi çok yoğun. Eğer rol için zaman ayırabilirse iyi bir ''Superman'' olabilir. 
     -Christopher Walken Bu oyuncu, rol için Cage'den bile yaşlı. 1978 yılında Oscar kazanan Walken, ancak Superman'in babası olabilecek yaşta. 
     
     KİMDİR BU SÜPER ADAM 
     Aynı adlı çizgi romandan beyazperdeye uyarlanan ''Superman'' filminin ilki 1978 yılında çevrildi. Bu yapımı sırasıyla 1980, 1983 ve 1987'de çevrilen filmler izledi. 51 yaşındaki aktör Christopher Reeve, attan düşerek tekerlekli sandalyeye mahkum olduğu güne kadar ''Superman'' rolünü büyük bir başarıyla canlandırdı ve ünlü karakterle adeta özdeşleşti. 
     Film, Kripton'dan gelen süper kahramanın Dünya'da ''Clark Kent'' isminde sıradan bir gazeteci kimliğine bürünmesini ve ihtiyaç duyulduğunda bir telefon kulübesinde kılık değiştirerek gökyüzünde uçup süper güçlerini kullanarak insanların yardımına koşmasını konu alıyor. 
     
</TEXT>
</DOC>
