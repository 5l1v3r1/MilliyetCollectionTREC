<DOC>
<DOCNO> 281962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sontur40.html </URL>
<DATE> 2004/10/20/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Sultanahmet'te gösteriye polis müdahalesi .. 
</HEADLINE>
<TEXT>

     Cezaevlerindeki ''ölüm orucu'' eyleminin başlamasının 5. yıldönümü nedeniyle gösteri yapmak isteyen gruba müdahale eden polis, 24 kişiyi gözaltına aldı. 
     Sultanahmet Camii önünde toplanan ve ölüm orucu eyleminde ölenlerin fotoğraflarının bulunduğu temsili tabutlar taşıyan yaklaşık 100 kişiden oluşan grup, bir de pankart açtı. 
     İstanbul Adliyesi'ne kadar yürüyüp suç duyurusunda bulunmak isteyen göstericilere ''eylemlerinin yasadışı olduğunu'' söyleyen polis yetkilileri, dağılmalarını istedi. 
     Grubun dağılmaması üzerine, Çevik Kuvvet Şube Müdürlüğü'ne bağlı polislerce göz yaşartıcı gaz kullanılarak müdahalede bulunuldu. 
     Bazı göstericiler, Ayasofya'ya doğru kaçarak polise taş atmaya başladı. Çevik kuvvet ekipleri, bu grubu Gülhane Parkı'na kadar kovalayıp dağıttı. 
     Bu sırada Ayasofya yakınındaki 2 turistin, bir aracın arkasına saklanarak kendilerini korumaya çalıştığı görüldü. 
     Bazı göstericilerin yaralandığı olayda gözaltına alınan 24 kişi, İstanbul Emniyet Müdürlüğü'nün Vatan Caddesi'ndeki kompleksine götürüldü. 
     
</TEXT>
</DOC>
