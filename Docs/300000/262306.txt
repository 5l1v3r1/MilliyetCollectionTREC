<DOC>
<DOCNO> 262306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/yasam/yas04.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşleyen zihin ışıldar 
</HEADLINE>
<TEXT>


DIŞ HABERLER SERVİSİ 

ABD'NİN Cleveland kentindeki "Case Western Reserve" Üniversitesi'nce yapılan bir araştırma, çalışma hayatında zihinsel aktivite gerektiren işlerde çalışanların, kol işçilerine göre, Alzheimer hastalığına yakalanma risklerinin çok daha düşük olduğunu ortaya koydu. Alzheimer hastalığının ortaya çıkmasında, yapılan işin rolünü anlamayı hedefleyen araştırmada, 235 sağlıklı kişi ve 122 Alzheimer hastasının çalışma hayatları mercek altına alındı. 
YARATICILIK, planlama ve kontrol gerektiren karmaşık işler zihinsel çaba gösterilen iş kategorisinde değerlendirilirken, rutin işler fiziki güçle yapılan iş sınıfına sokuldu. Sonuçta Alzheimer olanların çalışma hayatında fazla zihinsel aktivite gerektirmeyen işlerde çalıştıkları görüldü. Ancak araştırmacılar, Alzheimer'ın erken aşamalarını yaşayan kişilerin daha az zihinsel aktivite gerektiren işlere yöneliyor olabileceğini ifade ettiler. 



</TEXT>
</DOC>
