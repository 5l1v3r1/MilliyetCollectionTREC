<DOC>
<DOCNO> 253474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/spor/aspo.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM SENDROMU 
</HEADLINE>
<TEXT>


Fenerbahçe'nin Alman çalıştırıcısı, takımdan ayrılmayı düşünmediğini bir kez daha tekrarladı. Ancak Başkan Aziz Yıldırım ile Christoph Daum arasında son dönemlerde ciddi bir anlaşmazlığın doğduğu öğrenildi 

YUSUF KOBAL 


'Görevimin başındayım' 
FENERBAHÇE'DE Teknik Direktör Christoph Daum sendromu devam ediyor. Alman hoca dün yaptığı basın toplantısında görevinin başında olduğunu bir kez daha tekrarladı. Alman çalıştırıcı, "Geçen 13 aylık zaman dilimi içinde aldığım kararlar, davranış şeklim ve açıklamalarım ile Türkiye ve Fenerbahçe'ye karşı bir güven ilişkisi oluşturdum. Hedeflenen başarıya hiçbir spekülasyonla zarar verdirmeyiz" dedi. 

'Yanlış anlaşıldı' 
DAUM, Alman basınına yaptığı açıklamaların da Türk kamuoyuna yanlış aktarıldığının altını çizdi. Başkan Yıldırım'ın Fenerbahçe'nin geleceği için doğru kararları alıp uygulayacağına inandığını ifade eden tecrübeli çalıştırıcı, "Ben kendisini nerede hangi konuda destekleyebilirsem, buna devam edeceğim" dedi. Daum sözleşmesinin acilen uzatılmasını gerektirecek bir durumun ortada bulunmadığını da sözlerine ekledi. 

Soğuk savaş var 
ALMAN çalıştırıcı, "Zaman her şeyin ilacı olacaktır, ne yapılması gerektiğini tayin edecektir" diye konuştu. Teknik Direktör Daum'un bu açıklamalarına rağmen yönetimle soğuk savaş yaşadığı öğrenildi. Başkan Aziz Yıldırım'ın tecrübeli hocanın yaklaşımlarını samimi bulmadığı, hem transfer, hem de Alman Milli Takımı antrenörlüğü konusu yüzünden ikilinin son dönemlerde ters düştüğü ileri sürüldü. 


</TEXT>
</DOC>
