<DOC>
<DOCNO> 286787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/spor/aspo.html </URL>
<DATE> 2004/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Yangın söndü 1-0 
</HEADLINE>
<TEXT>


Ankaraspor'u, 24. yaşını kutlayan Nobre'nin kafa golüyle yıkıp, 3 puan aldı, takipçisi Galatasaray ile farkı 3'e çıkardı. Selçuk'un atılmasından sonra Rüştü sahne aldı 


90 dakika 

MEHMET DEMİRKOL 

Beşiktaş - Kadıköy vapurunda formalı kimse yok. Kadıköy Saracoğlu doğrultusunda ise öyle az ki. Herhangi bir günde de bu kadarını görebilirsiniz. Stat çevresinde de normalin çok altında bir kalabalık var. Halbuki güzel maç havalarının son demleri bunlar. Henüz "Kazak mı giysem mont mu" havalarının finali... Üstüne üstlük 6 Kasım... 6 - 0'lık maçın görüntüleri dev ekranda, seslendirme gürültüsü ise Kadıköy'e kadar gidiyor. Ama Lyon'da son çivisi çakılan Şampiyonlar Ligi tabutunun olumsuz etkisi ağır. Dijital ortamda kalmış bir coşkudan fazlası yok. Yine de başlama vuruşu gelip çattığında stadyumda 20 bini aşkın insan var. Ki bu birçok anlı şanlı stadın kapasitesine denk gelmekte. Migros tribünün üst katının gediklileri 30. dakikaya kadar alt katta konuşlanmışlar, boşlukları doldurmak amacındalar. Ama işler istedikleri gibi gitmeyince yukarı dönüyorlar. 5 dakika sonra da gol geliyor. Uğur denemesinde yüksek başarı var. Van Hooijdonk topun üstünden atlayarak, Önder'in şarj yaparak dağıttığı barajın yanından Alex'in şutladığı topu Şenol tutacakken, "Lorke" Nobre'nin sert kafasıyla geliyor 1 -0. 
Daum'un takımı yine değişik. Bu kez Nobre'li, Aziz Pierre'li, ama Tuncay'sız ve de Serhat'sız 74'de Van Hooijdonk'un yerine girecek . Çifte yuhalananlardan Selçuk orta üçlünün sağında, Deniz savunma göbeğinde Luciano'nun yerinde. Sağ kanatta ise Önder. Bu kadronun başta çok iyi çalıştığını söylemek zor. 12'de gelen Nobre'nin şutuna kadar bir aktivite yok. Yusuf'lu - kendisi 57'inci dakikada başı önde oyunu terk edecek - ve pivot santrfor olarak Hüseyin'li Ankaraspor ise Beşiktaş maçıyla alakasız, derin bir çekingenlik içinde. 38'de ilk kez pozisyon denebilecek şansı Wederson'un 25 metrelik serbest vuruşuyla buluyorlar. Az farkla üstten aut. 44'de ise Fener'in göz koyduğu Brezilyalı ilk ciddi akının başrolünde. Soldan sert ortasına kale alanı içinde her renkten 7 kişi öylece bakıyorlar. 

Kaçan, kaçana 
İkinci yarı bir ilkle başlıyor. Nobre, Alex'in pasında üç kişinin arasında 'dripling' le 10 metre kat ediyor. Harika vuruyor, top direkten dönüyor. Ankara'nın hızlı oyunla ev sahibini avlama planları rakibin 4 - 3 - 1 - 2'sinin hızlı dönen 3'lüsüne takılıyor. 64'de şutu direği sallayan bu kez Aurelio. 65'te önce Ümit, sonra Van Hooijdonk kaleye yakın mesafeden yaptıkları şutlar isabetsiz. 1 dakika sonra ise kelepçeyi takan ev sahibinde, benzer bir golü Selçuk kaçırıyor. Fenerbahçe artık tam hakim. Ama 74'de Selçuk alkışlar içinde kırmızı kartla soyunma odasının yolunu tuttuğunda iş değişiyor. 10 saniye sonra Önder, Jaba'nın önünden, ondan yarım dakika sonra ise Saffet'in şutunda Rüştü top kaleye girmekteyken birer gol önlüyor. Bir anda her şey tersine dönebilecekken iki muhteşem kurtarış. Maçın kimyası artık çok farklı. Orta sahasız iki kontracı takım sahada. Artık baskın basanındır. Ancak bu orta sız oyunundan bir şey çıkmıyor. 

'Bana sürpriz olmadı' 

'Başarı kolay değil' 
SARI - Lacivertli takımın yıldız futbolcusu Van Hooijdonk, Şampiyonlar Ligi'nde alınan sonuçlar sonrasında yapılan eleştiriler için, "İnsanlar bizi daha yukarıda görebilirler ama bizim oyunumuz bu" yorumunu yaptı. Hollandalı oyuncu, "Avrupa'da alınan sonuçlar benim için sürpriz olmadı. Çünkü orada başarı o kadar da kolay gelmiyor. Bu takımın daha yeni kurulduğu unutulmamalı" ifadelerini kullandı. 

'Problemim yok' 
HOOIJDONK, "Ben bir şeyler söylersem insanlar yanlış anlayacaklar. Teknik disiplinden bahsettiğimde, sahada futbolcuların bilgisi hakkında konuştuğum zaman, Avrupa'daki takımların bizden daha iyi yaptığı şeylerin olduğunu söylemem gerek" dedi. Daum ile problemi olmadığını da kaydeden yıldız oyuncu, yedek kalmanın kendisinde düş kırıklığı yarattığını ancak takımın menfaati için bu duruma katlanabileceğini belirtti. 

Una bulandı 

ANKARASPOR maçı sonrası soyunda odasında 24. yaşına giren Nobre'ye takım arkadaşları Brezilya geleneklerine göre özel bir kutlama yaptılar. Un ve yumurtaya bulanan golcü oyuncu, "Yeni yaşıma golle girmek benim için ayrı bir sevinç kaynağı oldu" dedi. 




Kadıköy 6-0'ı attı 

6 Kasım 2002'de ezeli rakibi Galatasaray'ı Şükrü Saracoğlu Stadı'nda 6-0 yenen Fenerbahçe tarihi skoru bir kez daha kutladı, atılan goller gösterilirken tribünlerde büyük coşku yaşandı 

YUSUF DURSUN 

Ekranda gösterildi 
FENERBAHÇE Şükrü Saracoğlu Stadı'nda, maç öncesi 2002 - 2003 sezonunda, 6 Kasım 2002'de Galatasaray'a karşı kazanılan 6-0'lık maçın kutlaması yapıldı. Futbolcular, maç için ısındığı sırada skorboardda maçın golleri gösterilirken, taraftarlar her golden sonra tribünlerde coşkulu anlar yaşadı. Tarihi galibiyetin görüntüleri bir süre tekrar tekrar gösterildi. 

Yabancılar seyretti 
GOLLER ekrana gelirken özellikle takıma yeni katılan Van Hooijdonk, Alex, Nobre, Fabiano gibi yabancı oyuncular derbiyi ilgiyle izledi. Futbolcular bir ara ısınma hareketlerini bırarak gözlerini ekrandan alamadılar. Bu arada tribünlere de 6-0 ile ilgili ilginç pankartlar asıldı. Ezeli rakiplerine göndermede bulunan taraftarlar uzun süre susmadı. 

'Kötü oynadık' 

ANKARASPOR Teknik Direktörü Samet Aybaba, Fenerbahçe karşısında kötü oynadıklarını itiraf etti, "Beklediğimizi sahaya yansıtamadık" diye konuştu. Başkent ekibinin çalıştırıcısı, "Çabuk oyuncularımıza, çabuk toplar atamadık. Bu nedenle istediğimizi gerçekleştiremedik" derken, eksikleri görüp, bunları gidereceklerini ifade etti. Aybaba, Fenerbahçe'nin Brezilyalı futbolcular için resmi bir teklif yapmadığını da açıkladı. 

Maçtan notlar 
Wederson hazır kıta 
ANKARASPOR'UN Brezilyalı oyuncusu Wederson, kendisiyle ilgilenen Fenerbahçe'ye yeşil ışık yaktı. Sambacı, "Ben iyi futbol oynamaya çalışıyorum. İleride teklif gelirse neden olmasın " dedi. Wederson, Alex'e yapılan eleştirilere de katılmadığını belirtip, "Allah vergisi bir kabiliyeti var" diye konuştu. 

İlginç gelenek 
MAÇIN devre arasında Ankaraspor'dan Wederson Alex'ten, Tita da Aurelio'dan formasını aldı. Alex karşılaşma sonunda da yedek kaleci Oliveria'ya formasını verdi. Wederson, devre arasında forma alış verişinin Brezilya geleneği olduğunu söyledi. 

Seyirci küstü 
GEÇTİĞİMİZ hafta Beşiktaş'a yenilen, Şampiyonlar Ligi'nde de hayal kırıklığı yaratan Fenerbahçe'yi seyircisi de terketti. Ankaraspor maçında Şükrü Saracoğlu Stadı'nda büyük boşluklar görülürken, karşılaşmayı yaklaşık 20 bin taraftar izledi. 

Başsağlığı mesajı 
FENERBAHÇE kardeşi vefat eden Trabzonsporlu Adem Koçak için başsağlığı mesajı yayınladı. Kulübün internet sitesinden yayınlanan mesajda, "Adnan Koçak'ın vefat ettiğini üzüntü içerisinde öğrenmiş bulunmaktayız" denildi. 

PAF'lar galip 
DEREAĞZI Tesisleri'nde oynanan PAF maçında Fenerbahçe, Ankaraspor'u 3-2 yendi. Başkent ekibi karşısında 2-1 yenik duruma düşen Sarı - Lacivertliler, Raşit 2 ve Ilgaz'ın golleriyle sonuca gitti. 


</TEXT>
</DOC>
