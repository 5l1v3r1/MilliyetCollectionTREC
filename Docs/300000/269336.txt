<DOC>
<DOCNO> 269336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/spor/spo02.html </URL>
<DATE> 2004/09/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'de kriz yönetimi 
</HEADLINE>
<TEXT>


Trabzon'daki Fenerbahçe antipatisinin milli maçta bir kez daha ortaya çıkması, Sarı-Lacivertliler'i ayaklandırdı. İlk oynanacak Sebat karşılaşmasının Avni Aker'de olması nedeniyle yönetim olağanüstü tedbir isteyecek 

YUSUF KOBAL 


Düşman muamelesi 
GÜRCİSTAN ile oynanan milli maçta Haluk Ulusoy lehine, Fenerbahçe ve Sarı - Lacivertli futbolcular aleyhine takınılan tavır, yönetimi harekete geçirdi. Son dönemde Trabzon'da adeta düşman muamelesi gördüklerine inanan Fenerbahçeli idareciler, ilk lig maçı olan Akçaabat Sebat karşılaşmasının da Avni Aker'de oynanacak olması nedeniyle bir takım tedbirler alma ihtiyacı duydu. 

İçişleri'ne başvuru 
TRABZON'A gidecek Fenerbahçe kafilesinin nerede konaklayacağı, maçtan önce ve sonra stada gidip gelirken uygulanacak strateji, bugün ya da yarın toplanacak olan yönetim kurulu toplantısında bir "Kriz yönetimi" biçiminde ele alınacak. Ayrıca Sarı - Lacivertliler'in bu deplasmanda daha geniş önlemler konusunda İçişleri Bakanlığı'ndan da talepte bulunacağı öğrenildi. 

Vatan hainliği gibi 

FENERBAHÇE Gönüllüleri Derneği, Gürcistan karşısında yer alan Sarı - Lacivertli futbolculara karşı gösterilen tepkiye isyan etti. Tribünlerdeki bazı kişilerin gayrimilli ve gayriahlaki bir tutum sergilediğini vurgulayan dernek bildirisinde, bu olayın vatan hainliği boyutuna geldiğini söyledi, "Trabzon seyircisini, Fenerbahçemiz'e karşı takınmış olduğu bu tavırdan dolayı esefle kınıyoruz" ifadesini kullandı. 

Daum'dan sinsi plan 

SARI - Lacivertliler, iki günlük iznin ardından antrenmanlara bugün başlıyor. Akçaabat Sebat karşılaşmasına yönelik bir hazırlık programı uygulatan Teknik Direktör Daum'un, diğer yandan da Şampiyonlar Ligi'ndeki Prag maçının sistemi üzerinde çalıştığı ifade edildi. Kadrosunu ve taktiğini bir sır gibi saklayan Alman hoca, "Bekleyin, görün. Prag karşısında hem kadroda, hem de sistemde büyük değişiklikler yapacağım" diye konuştu. 


</TEXT>
</DOC>
