<DOC>
<DOCNO> 257912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sontur29.html </URL>
<DATE> 2004/07/24/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Pozantı'da yük treni devrildi .. 
</HEADLINE>
<TEXT>

     Adana'nın Pozantı İlçesi'nde, bir yük treninin lokomotifi ile 4 vagonu raylardan çıktı. Kazada, ölen veya yaralanan olmadı. 
     TCDD 6. Bölge Başmüdürü Yaşar Tatlısu'dan alınan bilgiye göre, Adana'dan Ulukışla'ya demir taşıyan, makinistler Teyfik Erçiçek ve Ahmet Orçan'ın idaresindeki, 63561 sefer sayılı yük treni, saat 16.00 sıralarında, Pozantı İlçesi İstasyonu'na giriş makasında raydan çıktı. 
     Olayda, lokomotif ve 2 vagon yan yatarken, 2'si de raylardan çıktı. Yük trenin 25 vagondan oluştuğu bildirildi. 
     Kazada, ölen veya yaralanan olmadığı kaydedildi. 
     Kaza nedeniyle kapanan demiryolunun yeniden ulaşıma açılması için çalışmalara başlandığı, ayrıca Adana'dan iş makinelerinin yola çıktığı ifade edildi. 
     Demiryolu yetkilileri, ilk belirlemelere göre iki vagonun dingilinin çıkması nedeniyle meydana geldiği anlaşılan kazanın oluş nedeninin kesin olarak saptanması amacıyla ekiplerin incelemelere başladığını belirttiler. 

     
</TEXT>
</DOC>
