<DOC>
<DOCNO> 284846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/soneko04.html </URL>
<DATE> 2004/10/31/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
AB'nin Türkiye'ye yapacağı hibe yardımları artacak... 
</HEADLINE>
<TEXT>

     Avrupa Birliği'nin AB , Türkiye'ye yapacağı hibe yardımları yıllar itibarıyla artış gösterecek. 
     A.A. muhabirinin aldığı bilgiye göre, müzakerelerin başlamasıyla, Türkiye'ye taahhüt edilen hibe miktarlarının da artırılması bekleniyor. 
     Türkiye, gelecek yıl AB'den 300 milyon euro, 2006 yılında da 500 milyon euro hibe alacak. 
     Yetkililer, uyum çalışmalarının hızlanmasıyla, 2006'da hibe miktarının 1 milyar euroya çıkabileceği belirtiliyor. 
     Uyum çalışmaları için alt komitelerin kurulduğunu belirten yetkililer, Aralık ayında AB'den müzakere tarihinin alınmasıyla birlikte halen 8 olan alt komite sayısının arttırılacağını, komiteler tarafından gerçekleştirilecek tarama toplantılarının da hızlanacağını vurguluyorlar. 
     Komitelerin, Türkiye'deki kurumların AB'ye uyumu çerçevesinde yürüteceği tespit çalışmalarının ''tarama'' toplantıları olduğunu belirten yetkililer, tarama toplantıları sonucunda, Türkiye'deki AB ile ilgili kurum sayısının artacağını, bu çerçevede AB'nin de hibe yardımının artacağını ifade ediyorlar. 
     
     2007 YILINDAN SONRA DÖRT KATINA ÇIKACAK... 
     Tarama toplantıları sonucunda, Türkiye'nin AB'ye uyumu konusundaki eksiklikler tespit edilirken, Türkiye'nin uyum ve yeniden yapılanma çalışmaları konusundaki finansman ihtiyacı yeniden hesaplanacak ve bu konudaki finansman ihtiyacı karşılanacak. 
     Türkiye'nin uyum çalışmaları sonucu ihtiyacının artış göstermesi nedeniyle, AB'nin Türkiye'ye yapacağı hibe yardımlarının, 2007'den itibaren en az dört katına çıkacağı ve bu rakamın en az iki milyar euro olacağı kaydediliyor. 
     Yetkililer, hibelerin yanı sıra AB'nin Türkiye'deki projelere de finansman desteğinde bulunacağını belirtirken, ihtiyaç duyulan tüm projelerin AB tarafından finanse edileceği ifade ediyorlar. 
     AB Türkiye Komisyonu temsilcisi Hans Jörg Kretschmer de daha önce yaptığı bir açıklamada, 2007'den itibaren proje temelinde mali yardımlar yapılacağını ve yardım miktarının ciddi oranlarda artırılabileceğini bildirmişti. 
     
</TEXT>
</DOC>
