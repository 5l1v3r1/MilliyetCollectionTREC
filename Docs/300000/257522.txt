<DOC>
<DOCNO> 257522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/siyaset/siy02.html </URL>
<DATE> 2004/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e Bakan Gül kalkanı 
</HEADLINE>
<TEXT>


UTKU ÇAKIRÖZER Ankara 


İsrail'in, Kuzey Irak'taki faaliyetleri gerekçe gösterilerek Suriye ve İran tarafından kınanması, AKP hükümetinin sürpriz desteğiyle önlendi. Dışişleri Bakanı Abdullah Gül, Kahire'deki Irak toplantısında, İsrail'i hedef alan girişime destek vermedi. 
Mısır'ın başkenti Kahire'de önceki gün altıncısı yapılan "Irak'a Komşu Ülkeler Dışişleri Bakanları Toplantısı"nda, İran ve Suriye, İsrail'in Irak içinde Kürt gruplarla yürüttüğü ileri sürülen gizli faaliyetleri gündeme getirdi ve ortak tavır konmasını istedi. 
Toplantıda, "İsrail'in Kürt gruplara askeri eğitim verdiği iddiaları kesinlikle doğru değil. İnanmayan Irak'a gelsin baksın" diyen Irak Dışişleri Bakanı Hoşyar Zebari ise kınama talebine şiddetle karşı çıktı. 
İsrail'in Kuzey Irak'ta yaptığı öne sürülen faaliyetlerini New Yorker yazarı Seymour Hersh'le Ankara'da görüşerek konuyu tüm dünyaya duyurmasını sağlayan Gül ise, İsrail'in hedef alınmasına destek vermedi. 
Ankara'nın bu tavrı, "Türkiye, İsrail ile iyice gerilen ilişkilerin kopma noktasına gelmesini istemedi. Bundan sonraki süreçte meselelerin ikili boyutta çözülmesini tercih ediyor" diye yorumlandı. 
Türk diplomatları, "Araplarla Irak arasında konu tartışıldı. Uzlaşma sağlanamayınca metne girmedi. Biz karışmadık. Basındaki iddiaların araştırılması kararı alındı. Iraklılar bir sonraki toplantıya araştırıp gelecek" bilgisini verdiler. 

Kerkük tartışması 

Mısır'ın yanı sıra Türkiye, İran, Ürdün, Kuveyt, Suudi Arabistan, Suriye ve Irak'ın dışişleri bakanlarının katıldığı toplantıda, Gül ile Zebari arasında "Kerkük tartışması" yaşandı. Gül'ün Kerkük konusundaki kaygıları üzerine Zebari, "Kerkük bir Türk kenti değil. Biz bu şehri kardeşlik şehri yapacağız" karşılığını verdi. Gül de, "Burada bir problemin Türkiye'ye yansımaları olur. İlgimizin olması doğal" dedi. 


</TEXT>
</DOC>
