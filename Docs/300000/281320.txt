<DOC>
<DOCNO> 281320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur21.html </URL>
<DATE> 2004/10/18/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Eurovision'a Türkçe şarkıyla gidiyoruz 
</HEADLINE>
<TEXT>

     Eurovision Şarkı Yarışması'nda bu yıl Türkiye'yi Türkçe bir şarkı temsil edecek. TRT, Eurovision'a yeniden Türkçe bir şarkı ile katılmak için seçme yarışması düzenliyor. İsteyen herkesin katılabileceği yarışma için son başvuru tarihi 29 kasım. 
     Türkiye yıllarca Eurovision Şarkı Yarışması'nda birinciliğe hasret kaldı. Yarışma için yapılan seçmelerde ipi göğüsleyip, Türkiye'yi temsil hakkı kazanan şarkılar birinciliği getiremedi. 
     Semiha Yankı'nın 'Seninle Bir Dakika'sı gibi büyük umutlarla yarışmaya gönderilen şarkılar eli boş döndü Eurovision'dan. 
     
     İngilizce şarkıyla birincilik 
     Yıllarca sabreden Türkiye muradına ancak 2003'te erebildi. Neredeyse milli bir mesele haline gelen yarışmada Sertab Erener'in seslendirdiği İngilizce şarkı 'Everyway that I Can' ile birincilik kazanıldı. 
     
     Kazandı ama tartışıldı 
     Ancak başarıyı getiren şarkının İngilizce olması Türkiye kamuoyunda uzun süre tartışıldı, kafaları karıştırdı. 
     Kimilerine göre Türkiye uluslaralarası bir şarkı yarışmasında anadiliyle temsil edilmeliydi. Kimilerine göre ise küreselleşen dünyada anlaşılır olmak önemliydi. 
     
     'Anadilimizle var olmalıyız' 
     TRT, o dönem aldığı kararı savundu ve uyguladı. 2004'te de Athena'nın İngilizce şarkısı 'For Real' ile katıldı Türkiye yarışmaya ve dördüncü oldu. 
     Ancak bu yıl TRT'de de fikirler değişti. 2005 Eurovision Şarkı Yarışması'nda Türkiye'nin Türkçe bir şarkı ile temsil edilmesine karar verildi. 'Uluslararası bir platformda anadilimizle var olmalıyız' dendi. 
     
     Son başvuru tarihi 29 kasım 
     Ve sipariş beste yerine bu yıl TRT, Eurovision Şarkı Yarışması Seçmeleri düzenliyor. İsteyen herkes bu seçmelere başvurabilecek. 
     Seçmeler için son başvuru tarihi 29 kasım. Seçici Kurul'un ilk üçü belirlemesinden sonra bestelerin halk oylamasına sunulması planlanıyor. 
     
</TEXT>
</DOC>
