<DOC>
<DOCNO> 296002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur31.html </URL>
<DATE> 2004/12/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Ortaöğretimde sınıf geçme sistemi değişti... 
</HEADLINE>
<TEXT>

     Ortaöğretim sınıf geçme sistemini değiştiren ''Milli Eğitim Bakanlığı Orta Öğretim Kurumları Sınıf Geçme ve Sınav Yönetmeliği'' Resmi Gazete'nin bugünkü sayısında yayımlandı. 
     Aynı konuda düzenlemeler içeren önceki yönetmeliği yürürlükten kaldıran yeni yönetmeliğe göre, alt sınıflardaki sorumlu olduğu dersler de dahil 2'den fazla sorumlu dersi bulunanlar, sınıf tekrarı yapacak. Önceki yönetmelikte ise bir üst sınıfa geçebilmek için asgari sorumlu ders sayısında herhangi bir sınırlama bulunmuyordu. 
     Yönetmeliğe göre, ''ortalama yükseltme sınavları sonunda başarısızlığı bulunup yıl sonu başarı ortalamasıyla sınıf geçemeyen, sorumlu olarak sınıf geçemeyen, devamsızlık nedeniyle başarısız sayılan'' öğrenciler sınıf tekrarı yapacak. 
     Ayrıca devamsızlık nedeniyle başarısız sayılanlar dışında mezun olamayan son sınıf öğrencilerinden sınıf tekrar etme hakkı bulunanlar, istemeleri halinde başarısız oldukları ders sayısına bakılmaksızın sınıf tekrarı yapacak. Bunlardan sınıf tekrarı yapmak istemeyenler, sınıf tekrarı yapmadan sorumluluk sınavlarına girebilecek. 
     
     BAŞARI ORTALAMASINDA OKUL AYRIMI 
     Yönetmeliğe göre, başarı ortalamasıyla doğrudan sınıf geçme sistemi okul türlerine göre farklılaştırıldı. Okul türleri ''Fen ve sosyal bilimler liseleri'', ''Yabancı dil hazırlık sınıfı bulunan liseler'', ''Genel lise, spor lisesi ve mesleki-teknik liseler'' olarak belirlendi. 
     Talim ve Terbiye Kurulu'nca bu lise türlerine göre belirlenecek dersler dışındaki derslerden başarısız olan öğrencilerin, doğrudan sınıf geçebilmek için sahip olmaları gereken başarı ortalamaları şöyle 
     ''- Fen liseleri ve sosyal bilimler liselerinde 3.50 . 
     - Yabancı dil hazırlık sınıfı bulunan liselerde 3.00. 
     - Genel lise, spor lisesi ve mesleki-teknik liselerde 2.50'' . 
     
     TEK DÖNEM NOTU ARTIK YETERLİ DEĞİL 
     Yönetmelikte, ÖSS'ye hazırlanan lise son sınıf öğrencilerinin ikinci dönem okula devamlılığını sağlamaya yönelik hükümler de yer aldı. 
     Yönetmeliğe göre, özürleri nedeniyle okula devam edemeyen, okula devam ettikleri halde iki dönem notu alamayan öğrenciler ile ikinci dönem okula hiç devam etmeyen öğrenciler, o yıla ait öğrenim haklarını kullanmamış sayılacak. 
     Mezun olamayan son sınıf öğrencilerine, geçmişte sınıf tekrarı yaptılarsa 1, yapmadılarsa 2 öğretim yılı ek süre tanınacak. Bu durumdaki öğrenciler, başarısız oldukları derslerden sorumluluk sınavına girecekler. Sınavlar sonunda yine başarısız olurlarsa öğretim yılı sonunda okulla ilişikleri kesilecek. 
     
     GEÇ KALMA, DİSİPLİN SUÇU SAYILMAYACAK 
     Yönetmeliğe göre, ''geç gelmeyi alışkanlık haline getirenler ile sınıftan veya okuldan izinsiz ayrılanlar'' hakkında disiplin işlemi yapılmayacak. 
     Birinci ders dışındaki geç gelmeler, devamsızlık olarak kabul edilecek. Geç gelen öğrencilerin derse alınma şekli, ders yılı başında öğretmenler kurulunca kararlaştırılarak, veli ve öğrencilere duyurulacak. 
     Yönetmeliğe göre, hazırlık sınıfı başarısı diploma notunu etkilemeyecek. 
     Bir seçmeli dersin okutulabilmesi için gerekli öğrenci sayısı 20'den 12'ye düşürüldü. Okulun imkanlarının uygun olması ve eğitim bölgesindeki okullarda da bu dersin öğretime açılamaması ya da bu derse devam edilememesi durumunda il ilçe milli eğitim müdürünün onayı ile öğrenci sayısının 12'den az olması durumunda da seçmeli ders okutulabilecek. Özel okullarda, bu durum için, il ilçe milli eğitim müdürünün onayına gerek olmayacak. 
     
     10. VE 11. SINIF ÖĞRENCİLERİ FARKLI UYGULAMALAR 
     Yönetmelik, bugün yürürlüğe girdi. Ancak, yönetmeliğin geçici maddeleriyle, 10. ve 11. sınıf öğrencileri için mezun oluncaya kadar farklı uygulamalar yapılacak. 
     Yönetmeliğe göre, 2004-2005 eğitim-öğretim yılında hazırlık ve 9'uncu sınıf dışındaki diğer sınıflarda 10. ve 11. sınıflarda öğrenim görmekte olan öğrenciler için öngörülen düzenleme şöyle 
     ''- Yıl sonu başarı ortalaması genel liseler ile her türdeki mesleki ve teknik liselerde 2.50 den anadolu liseleri, anadolu güzel sanatlar liseleri, anadolu öğretmen liseleri ve yabancı dil ağırlıklı liselerde 3.00'den fen liselerinde Türk Dili ve Edebiyatı dersi ile fen ve matematik gurubu derslerinin yıl sonu notlarının ağırlıklı ortalaması 3.50 den aşağı olanlar başarısız oldukları tüm derslerden bir üst sınıfa devam edebilecekler. 
     - Yıl sonu başarı ortalaması genel liseler ile her türdeki mesleki ve teknik liselerde 2.50 anadolu liseleri, anadolu güzel sanatlar liseleri, anadolu öğretmen liseleri ve yabancı dil ağırlıklı liselerde 3.00 ve daha yukarı olmasına rağmen alan bölüm derslerinin yıl sonu notlarının ağırlıklı ortalaması 3.00'den, anadolu güzel sanatlar liselerinde 3.50'den aşağı olanlar başarısız oldukları alan bölüm derslerinden fen liselerinde Türk Dili ve Edebiyatı dersi ile fen ve matematik gurubu derslerinin yıl sonu notlarının ağırlıklı ortalaması 3.50'den aşağı olanlar, başarısız oldukları tüm derslerden bir üst sınıfa devam edebilecekler. 
     -Başarı ortalaması ile başarılı sayılma şartlarını taşıdıkları halde bu doğrudan sınıf geçme ile ilgili olarak okul türlerine göre yapılan not düzenlemesine göre yıl sonu başarı ortalamasıyla başarılı sayılamayacak derslerden başarısız dersi bulunan öğrenciler, yalnız bu derslerden sorumlu olarak bir üst sınıfa devam edecekler.'' Yönetmeliğe göre, 2004-2005 Öğretim Yılında hazırlık ve 9'uncu sınıf dışındaki diğer sınıflarda öğrenim görmekte olan öğrencilerin sorumlu olduğu dersten sorumlulukları şu koşullarda kalkacak 
     ''- O dersin üst sınıfında uygulanan programından başarılı olması, - Sorumluluk sınavı sonunda o dersten en az ''Geçer'' not alması, - Sorumluluk sınavı sonunda sorumlu derslerinin bulunduğu sınıfın yıl sonu başarı ortalamasının genel liseler ile her türdeki mesleki ve teknik liselerde 2.50 fen liselerinde Türk Dili ve Edebiyatı dersi ile fen ve matematik gurubu derslerinin yıl sonu notlarının ağırlıklı ortalamasının en az 3.50 anadolu liseleri, anadolu güzel sanatlar liseleri, anadolu öğretmen liseleri ve yabancı dil ağırlıklı liselerde en az 3.00 alan bölüm derslerinden de sorumlu olduğu ders dersleri var ise ayrıca alan bölüm derslerine ait yıl sonu notlarının ağırlıklı not ortalamasının da en az 3.00 Anadolu güzel sanatlar liselerinde ise en az 3.50 olması.'' Yönetmeliğe göre, 10. ve 11. sınıflardaki öğrenciler için, sorumlu oldukları dersin üst programında başarılı olmaları durumunda sadece bir alt sınıfın programındaki sorumluluk kalkacak. Alan bölüm değiştirmekten dolayı sorumlu duruma düşen öğrencilerin sorumluluklarının kalkabilmesi için bu derslerden sorumluluk sınavlarına girmeleri zorunlu olacak. Yıl sonu başarı ortalaması ve başarılı sayılamayacak ders derslerden sorumluluğu bulunan öğrencilerin sorumluluğu, sorumluluk sınavında en az ''Geçer'' not alınmadıkça kalkmayacak. 
     Alan bölüm derslerinden sorumlu olarak geçen öğrencilerin sorumlu geçtikleri derslerin üst sınıftaki alan bölüm dersleri arasında bulunmaması, ancak alan bölüm seçmeli veya seçmeli dersler arasında bulunması ve bu derslerden başarılı olmaları durumunda sorumlulukları kalkacak. 
     
</TEXT>
</DOC>
