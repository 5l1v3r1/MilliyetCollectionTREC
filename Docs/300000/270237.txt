<DOC>
<DOCNO> 270237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/guncel/gun01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Acıyı paylaşmak için 
</HEADLINE>
<TEXT>


Milliyet, Kuzey Osetya'daki terör dehşetini yaşayan 50 çocuğu ve ailelerini Antalya'da konuk edecek... 


Kuzey Osetya'nın Beslan kasabasında rehine trajedisinin yaşandığı okulda yaşamını yitirenler son yolculuklarına uğurlanırken, okuldan sağ kurtulan çocukların, yaşadıkları dehşet verici olayın etkisinden kurtulmalarına yardımcı olabilmek için harekete geçen Milliyet, trajediyi yaşayan 50 aileyi Antalya'da konuk edecek. 
Milliyet İcra Kurulu Başkanı Hanzade Doğan, Rusya Federasyonu'nun Ankara Büyükelçisi Pyotr Stegny'e yazdığı mektupta, daveti şu sözlerle duyurdu 
"Milliyet olarak 1 Eylül 2004 tarihinde Kuzey Osetya'da yaşanan vahşi terör eylemini şiddetle kınıyoruz. İnsanlık dışı bu eyleme karşı duyduğumuz tepkiyi ifade edebilecek kelimeler bulmakta zorlanıyorum. Umudum, tüm dünya halklarının terör eylemlerinin vicdansızlığını en kısa zamanda algılamaları, herhangi bir dini sebebin ya da bağımsızlık arzusunun, hiçbir davanın terörün yükünü hafifletemeyeceğini görmeleri. Terörden çekmiş bir ulusun vatandaşları olarak acınızın büyüklüğünü anlıyor ve paylaşıyoruz. Milliyet olarak yayıncılığımız ile halkların bu dehşeti görmeleri ve teröre karşı birlik olmaları için elimizden geleni yapıyoruz ve yapmaya devam edeceğiz. 
Bu vesile ile Osetya'daki terör eylemi mağduru 50 aileyi Antalya şehrimizde bir hafta süre ile ağırlamaktan mutluluk duyacağımızı belirtmek isterim. Bu vesile ile acılarını bir süre için dahi unutmalarına, bir nebze hafiflemesine yardımcı olabilirsek, ne mutlu bize." 


</TEXT>
</DOC>
