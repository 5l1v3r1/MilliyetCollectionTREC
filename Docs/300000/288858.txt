<DOC>
<DOCNO> 288858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/guncel/axgun02.html </URL>
<DATE> 2004/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ameliyat mahk mu 
</HEADLINE>
<TEXT>


Neve Şalom Sinagogu'na düzenlenen bombalı saldırıda kafatası kırılan, göz kapakları eriyen ve iki gözünü kaybeden Küçük, bir yılda 10 kez ameliyat oldu 

ŞÜKRAN ÖZÇAKMAK İstanbul 

İstanbul Kuledibi'nde, Neve Şalom Sinagogu'na düzenlenen bombalı saldırı sırasında, çalıştığı pastanede ağır yaralanan Rahmi Küçük, bir yıldır Cerrahpaşa Tıp Fakültesi'nde tedavi görüyor. 
Patlama sırasında kafatası kırılan, gözkapakları eriyen ve iki gözünü kaybeden Küçük'ün ilk ameliyatı 55 saat sürdü. Küçük, bir yılda 10 kez ameliyat oldu. Sol gözünde yüzde 5 görme ihtimali olan Küçük'ün önümüzdeki günlerde bir ameliyata daha girmesi planlanıyor. Küçük'ün hastanede daha ne kadar yatacağı ise belirsiz. 

Yardım talebi reddedildi 
Bir yıl boyunca inanılmaz acılar çeken Küçük'ün kulak memesinden alınan dokularla yırtılan gözkapakları, kolundan alınan dokularla kırık kafatası tedavi edildi. 
Cerrahpaşa Tıp Fakültesi'nde, enfeksiyon kapmaması için özel odada yatan Küçük, SSK ödemediği için ameliyatta gerekli olacak bazı ilaçları kendi cebinden ödediğini söyledi. Hastaneye ayda 35 milyon lira ödediğini belirten Küçük, yüzde 98 işgücü kaybı raporu alarak İstanbul Valiliği'ne başvurduğunu anlattı. Terörden zarar görenlere Sosyal Yardımlaşma ve Dayanışma Vakfı bütçesinden parasal yardım yapan Kriz Masası'nın, SSK emeklisi olduğu gerekçesiyle yardım talebini geri çevirdiğini kaydeden Küçük, "Tek gelirim, SSK'dan aldığım 400 milyon lira emekli maaşı" dedi. 

'Kaderime terk ettiler' 
Sinagog yetkililerinin verdiği 1 milyar 20 milyon lirayı ilaçları için harcayan Küçük, bayram nedeniyle izin alarak Beşiktaş'taki evine gitti. Bir yıl boyanca ölüp ölüp dirildiğini ifade eden Küçük, "Unutulmak, önemsenmemek, kaderine terk edilmiş olmak acı veriyor" diye konuştu. 


</TEXT>
</DOC>
