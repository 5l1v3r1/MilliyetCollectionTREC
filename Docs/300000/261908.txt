<DOC>
<DOCNO> 261908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/guncel/gun02.html </URL>
<DATE> 2004/08/10/ </DATE>
<TIME>  </TIME>
<AUTHOR>  </AUTHOR>
<HEADLINE>
UNICEF'le devlet anlaşamadı 
</HEADLINE>
<TEXT>


'Haydi Kızlar Okula' kampanyası için UNICEF, İstanbul'da okula gidemeyen kız sayısını 75 bin olarak açıkladı, devletin açıkladığı rakam 9176'da kaldı 

PINAR AKTAŞ İstanbul 

Milli Eğitim Bakanlığı ile UNICEF'in yürüttüğü "Haydi Kızlar Okula Kampanyası"nın İstanbul ayağında ilk sonuçlara varıldı. UNICEF, martta İstanbul'da temeli atılan kampanya öncesinde okula gönderilmeyen kız sayısını 75 bin olarak açıklarken, Milli Eğitim Müdürlüğü'nün yaptığı çalışmada rakam 9176 çıktı. 

Gaziosmanpaşa ilk sırada 
Projenin başlamasıyla birlikte Milli Eğitim Müdürlüğü'nün yaptığı tespit çalışmasında, İstanbul'da devamsız ve okula kaydolmamış kız öğrenci sayısı 9176 olarak belirlendi. En kötü durumdaki ilçeler Gaziosmanpaşa, Sultanbeyli ve Bağcılar iyi durumdakiler ise Adalar, Şile, Bakırköy, Beşiktaş. 
Proje kapsamında, eylülden itibaren eğitim alacak olan öğretmenler okula gönderilmeyen kız öğrencilerin ailelerini ikna etmeye çalışacaklar. 
UNICEF'ten bir yetkili ise, "Türkiye'de kadın erkek nüfusunun eşit. Bunu baz alarak İstanbul'da kızların, erkek öğrencilerden 75 bin daha az olduğunu belirledik... Bunun 10 binine ulaşıldıysa bu başarıdır, ama yeterli değildir. Devamı gelmeli" dedi. 


</TEXT>
</DOC>
