<DOC>
<DOCNO> 253189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/siyaset/siy02.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
CHP'de istifalar başladı 
</HEADLINE>
<TEXT>


Edirne Milletvekili Necdet Budak, CHP'den istifa etti. Budak, "CHP içinde siyaset üretme inancımı kaybettim" dedi 

EZELHAN ÜSTÜNKAYA Ankara 


CHP'de olağanüstü kurultay sonrası parti yönetiminin muhaliflere yönelik ihraç yoluna gideceği söylentilerinin ardından ilk istifa geldi. Edirne Milletvekili Necdet Budak, partisinden istifa etti. Budak, TBMM Başkanlığı'na gönderdiği dilekçesinde, "CHP'nin mevcut siyasi yapısı içerisinde, bölgemin ve ülkemin sorunlarını çözmeye yönelik siyaset üretme inancımı kaybetmiş bulunmaktayım. Bu nedenle CHP'den istifa ediyorum" dedi. CHP Grubu'nda istifaların süreceği iddia edilirken, Budak'ın istifasıyla CHP'nin TBMM'deki sandalye sayısı 172'ye düştü. 
Muhaliflerle yönetimin kozlarını paylaşacağı son dönemeç ise tüzük kurultayı olacak. Muhalifler, genel merkeze 16 Haziran'da 310 imzayla başvuru yapmış, daha sonra bu sayı 350'ye tamamlanmıştı. Ancak bazı delegelerin imzasının geçersiz sayılmasıyla bu sayı 305'e gerilemişti. 
Kurultaya çağrı için 259 imza yeterli. Tüzük kurultayının toplanabilmesi için 647 delegenin salonda bulunması gerekiyor. 
CHP Genel Başkan Yardımcısı Önder Sav, Edirne Milletvekili Necdet Budak'ın istifasına üzüldüğünü, istifa gerekçelerinin gerçekle bağdaşmadığını söyledi. 

CIA dedikoduları 

ANKARA Milliyet 

CHP kulislerinde muhaliflerden sonra en çok konuşulan konu, Baykal'ın açıkladığı "CIA belgesi" oldu. Baykal, genel merkeze bir faks geldiğini, CIA'in kendisiyle ilgili rapor hazırladığının iddia edildiğini belirtti. Baykal faksı çeken kişilerin, kendilerine belgeyi CHP'li bir milletvekili danışmanının istediğini aktardığını söyledi. Ancak belgeyi isteyen milletvekili olduğu öne sürüldü. Vekil, "Derviş'e yakın, iyi İngilizce konuşan, sık sık ABD'ye giden" şeklinde tanımlanırken, İstanbul Milletvekili Zeynep Damla Gürel'in adı ön plana çıktı. Gürel, iddiaların gülünç olduğunu belirtti. 


</TEXT>
</DOC>
