<DOC>
<DOCNO> 251296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/son/sonyas08.html </URL>
<DATE> 2004/06/27/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Londra'da Kardeş Türküler rüzgarı... 
</HEADLINE>
<TEXT>

     İngiltere'nin başkenti Londra'da düzenlenen Türk Festivali çerçevesindeki konserlerin ilki, Kardeş Türküler topluluğu tarafından verildi. 
     Londra'nın Hackney semtinde bulunan tarihi Hackney Empire tiyatrosundaki konsere, 14 müzisyen ve 10 dansçıdan oluşan bir ekiple katılan Kardeş Türküler, çok sayıda kişi tarafından izlendi. 
     Türkçe, Kürtçe, Rumca, Ermenice, Arapça, Çingenece, Azerice 20'den fazla türkü seslendiren grubun dansları salondaki izleyicileri coşturdu. 
     Konser bitiminde sanatçıları uzun süre ayakta alkışlayan Londra'daki Türkler, grubun söylediği türküler eşliğinde halay da çekti. 
     Türk Festivali bu akşam da Şef Gürer Aykal yönetiminde Londra Oda Orkestrası ve İdil Biret konseriyle devam edecek. 
     Hafta boyunca verilecek klasik müzik konserlerinin ardından gelecek cumartesi günü de pop şarkıcısı Candan Erçetin, Hackney Empire'da sahneye çıkacak. 
     Türk Müzik Festivali, 3 Temmuz Cumartesi günü sona erecek. 
     
</TEXT>
</DOC>
