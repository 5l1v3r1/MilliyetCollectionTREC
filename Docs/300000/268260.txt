<DOC>
<DOCNO> 268260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas05.html </URL>
<DATE> 2004/09/01/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Metroseksüel Temel 
</HEADLINE>
<TEXT>

     Tacettin ÇEBİ TRABZON, DHA 
BURNUNU estetik ameliyatla küçültüp düzelttiren Karadeniz erkeği, şimdi de saç ekimi, epilasyon ve cilt bakımına yöneldi. Trabzon'da, kadın müşterileri hedefleyerek bir klinik açan Dr. Tarkan Kalaycıoğlu, hiç ummadıkları şekilde erkek müşteri akınına uğradıklarını söyledi. 
     Karadeniz erkekleri burun ameliyatından sonra, cilt bakımına, epilasyona ve saç ekimine yöneldi. Trabzon'da kadınlar için açılan cilt bakımı ve epilasyon kliniğine, erkekler de büyük ilgi gösteriyor. Cilt bakımı ve epilasyon için gelen erkeklerin yoğun talebi nedeniyle klinikte saç ekimine de başlandı. 
     Geçtiğimiz yıllarda burun ameliyatına rağbet eden Karadenizli erkekler, artık epilasyon ve cilt bakımına da başladı. Trabzon'da Dr. Tarkan Kalaycıoğlu tarafından kurulan klinikte yapılan, cilt bakımı, lazerle epilasyon, botoks gibi işlemlere, erkekler için saç ekimi de eklendi. 
     İşe başlarken kadınlar için düşündükleri ünitelere, erkeklerin de ilgi gösterdiğini, bunun da kendileri için hem şaşırtıcı hem sevindirici bir gelişme olduğunu belirten Dr. Kalaycıoğlu, "Hiç beklemediğimiz bir ilgi gördük. Erkek müşterilerimiz öncelikle kulak ve burunda oluşan istenmeyen tüylerden kurtulmak için lazer epilasyonu istediler. Ardından saç ekimi talepleri geldi. Saç ekim merkezini de ekledikten sonra erkekler devamlı müşterilerimiz oldu'' diye konuştu. 
     İnsanın bakımlı olması için kadın olması gerekmediğini belirten Karadenizli erkekler, saç ekimi ve cilt bakımı ile kendilerini daha iyi hissettiklerini ve her türlü yeniliğe açık olduklarını söylüyor. 
     
</TEXT>
</DOC>
