<DOC>
<DOCNO> 297469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/yazar/sazak.html </URL>
<DATE> 2004/12/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kürt ilanı 
</HEADLINE>
<TEXT>


Türkiye'de Kürtler ne istiyor 
17 Aralık'a günler kala, Le Monde ve Herald Tribune'de yayımlanan ilan, Kürt sorunu bağlamında 'demokratik talepler'in ve yeni bir anayasa isteğinin 'zamanlama ve içerik' yönünden tartışılmasına yol açtı. 
Leyla Zana ve 3 eski DEP milletvekilinin de imzaladığı, 200 dolayında yazar, sanatçı, aydın, din adamı ve yerel yönetim temsilcilerinin ilan metni, Türkiye'nin Kürt vatandaşları için 'Kıbrıs Türkleri için talep ettiği haklara eşdeğer haklar garantilemelidir' mesajı nedeniyle sert eleştirilere uğradı. 
Bildiriyi hazırlayanlar, metindeki bu paragrafın 'federasyon ya da özerk yönetim' isteği anlamına gelmediği savunsalar da, AB zirvesi öncesi verilen ilanın Türkiye'de ve Avrupa'daki merkezlerde soru işaretleri uyandırdığı açık. 
Leyla Zana ve arkadaşları şu sıra Paris'te AB zirvesinden Türkiye ile müzakerelerin başlaması yönünde 'Fransa'yı ikna' lobisi yapıyorlarmış. 
İlan projesi de Paris Kürt Enstitüsü Başkanı Kendal Nezan'dan çıkmış. Taslak metni Türkiye'de Ümit Fırat hazırlamış. Leyla Zana ve eski DEP'liler de kendilerine gönderilen metni imzalamışlar. 
6 Ekim AB İlerleme Raporu yayımlandığı günlerde 'azınlık' tanımının Türkiye'deki Kürtleri de içerdiği şeklinde spekülasyonlar yapılmış ancak, bunun doğru olmadığı ve beklentilerin 'siyasi eşitlik'le sınırlı olduğu ifade edilmişti. Zaten Güneydoğu'daki yurttaşlarımız da 'azınlık' olarak görülmeye karşılar. Sorun şimdi 17 Aralık kararı öncesinde bu kez 'gazete ilanları'yla gündeme geliyor 
"Türkiye, kültürel çeşitliliğe ve siyasal çoğunluğa saygılı, gerçek bir demokratik ülke olmak zorundadır. Özellikle Kürt vatandaşlarına, Avrupa'nın demokratik ülkelerinin yurtttaşları olan Bask, Katalan, İskoçyalı, Lapon, Güney Tirollü, ya da Valonlara tanınan, ya da bizzat kendisinin Kıbrıs Türkleri için talep ettiği haklara eşdeğer haklar garantilemelidir. 
Avrupa süreci, Türklere ve Kürtlere yeni ve umut verici perspektifler açmakta ve onlara Kürt sorununun mevcut devlet sınırları çerçevesinde barışçıl bir çözüm şansı sunmaktadır. Bu tarihi fırsat, hakkıyla kullanılmalıdır." 
İlandaki 'Kıbrıs Türkleri' ile 'Türkiye Kürtleri' arasındaki bağlantı talihsiz bir benzetme içermektedir. 
Kürt halkının varlığını, kimliğini, kültürel ve siyasal haklarını savunmakla, sanki ayrı bir devletin içindeymişçesine yeni bir anayasayla garantileme istemi, 'ilancılar' aksini savunsalar da 'federasyon' çağrışımı uyandırmaktadır. 
Eski HEP DEP geleneği 1987-1991 seçimlerinde Meclis'e girdikten sonra Avrupa'daki Kürt hareketine ve bugünkü 'İmralı'ya çok fazla endekslenerek, Türkiye'nin partisi olma ve güçlenme şansını kaybetmişti. 
Benzer hataya yine düşülüyor 



</TEXT>
</DOC>
