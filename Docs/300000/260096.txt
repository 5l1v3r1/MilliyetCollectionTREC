<DOC>
<DOCNO> 260096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/guncel/agun.html </URL>
<DATE> 2004/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kalleşçe vurdular 
</HEADLINE>
<TEXT>


Irak'ta rehin tutulan Murat Yüce, El Kaide ile bağlantılı Zerkavi'nin adamları tarafından kurşuna dizildi. Teröristler, vahşet görüntülerini internette yayımladı 

DIŞ HABERLER SERVİSİ 

Irak'ta El Kaide ile bağlantılı Ebu Musab El Zerkavi'nin örgütü tarafından rehin tutulan Türk kamyon şoförü Murat Yüce, başından vurularak öldürüldü. Yüce Irak'ta öldürülen ilk Türk rehine oldu. Aşırı dinci bir internet sitesinde yayımlanan video görüntülerinde Ankaralı olduğunu ve Bilintur şirketi için çalıştığını söyleyen Yüce, öldürülmeden önce kendisine yaptırılan açıklamada şunları söyledi 

Öldükten sonra da 2 el ateş 
"Çalışmak için Irak'a gelmek isteyen Türklere bir tavsiyem var. İşgalci Amerika'ya yardım etmek için ille de elinizde silah olması gerekmiyor. Türk şirketleri Irak'tan çekilmeli." Maskeli ve silahlı kişilerin önünde diz çökmüş şekilde yaptığı açıklama Arapçaya çevrilerek altyazıyla yayımlanan Yüce, daha sonra tabancayla başından vurularak öldürüldü. Yere düşen rehineye 2 el daha ateş edildi. 

Bu kez talep yoktu 
Yüce'nin konuşmasından önce Arapça bildiri okuyan bir militan da "Dünyadaki Müslüman kardeşlerimizi, özellikle Türkleri, işgalci güce destek olmamaları konusunda uyarmamıza ve işçilerinden bazılarını serbest bırakmamıza rağmen işgalcileri desteklemeye devam ettiler. Dönek Murat Yüce de bunlara dahil" dedi. Irak'ta bugüne kadar çok sayıda yabancı işçiyi rehin alan militanlar çeşitli taleplerde bulunmuş, bunların yerine getirilmesi durumunda da rehineleri serbest bırakmıştı. Ancak Yüce'yi rehin alan örgüt, bir talepte bulunmadan rehineyi öldürdü. 
Görüntülerde, duvarda görülen siyah pankarttan, militanların El Zerkavi'nin Tevhid ve Cihad örgütüne mensup oldukları anlaşılıyor. Kaset Hicri takvime göre 14.4.1425 yani 1 Haziran 2004 tarihini taşıyor. Ancak filmin aynı gün çekilip çekilmediği bilinmiyor. 

İki şoför h l yok 
El Cezire'de 31 Temmuz'da yayımlanan bir video kasette, aynı örgütün kaçırdığı Abdurrahman Demir ve Sait Unurlu adlı şoförlerin kafalarının kesileceği tehdidinde bulunulmuştu. Geçen hafta İslam Ordusu örgütü de Pakistanlı Azad Hüseyin Kan ile Sajad Naim'i öldürmüş, bu kişiler, Irak'ta rehin alınıp öldürülen ilk Müslümanlar olmuştu. 
Yüce'nin öldürüldüğü haberinin duyulmasının ardından, Hataylı TIR şoförü Ferit Nural da dün sabah Bağdat yakınlarında konvoya saldıran direnişçiler tarafından öldürüldü. Nural'ın 2 çocuğunu üniversitede okutabilmek için Irak'a gittiği öğrenildi. 

Dışişleri Bakanı Abdullah Gül 
'Diğerlerini kurtarmalıyız' 

Türk şoför Mustafa Yüce'nin öldürülmesini değerlendiren Dışişleri Bakanı Abdullah Gül, "Ümit ediyorum ki, şu anda kaçırılmış durumda olan diğer vatandaşlarımızı sağ salim kurtarma imk nı bulabiliriz. Bizim de birinci gündemimiz budur" dedi. Irak'ta birçok ülke vatandaşının rehin alındığını ve bu insanların başına çok büyük sıkıntılar geldiğini belirten Gül, "Irak şu anda bölgenin en büyük potansiyel tehlikesidir. Ne olacağı bilinmez" diye konuştu. 


</TEXT>
</DOC>
