<DOC>
<DOCNO> 252668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sonsiy06.html </URL>
<DATE> 2004/07/03/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Muhalif delegeler, izleyicilerin içeri alınması için önerge verecekler... 
</HEADLINE>
<TEXT>

     CHP'nin 12. Olağanüstü Kurultayı'nda Genel Başkan Deniz Baykal'ın konuşması sürerken, muhalefet hareketine mensup delegeler, basının ve izleyicilerin içeri alınması için önerge vereceklerini açıkladı. 
     İstanbul Delegesi ve İktidar Yürüyüşü Hareketi Komitesi Sözcüsü Ali Cihat Işık, gazetecilere yaptığı açıklamada, divan başkanlığı oylamasında adayları Bekir Kumbul'un oylamayı açık ara kazanmasına rağmen, Genel Başkan Baykal'ın adayı İstanbul Milletvekili İsmet Atalay'ın ''kazanmış gösterildiğini'' iddia etti. 
     Işık, ''CHP tüzüğüne göre bir milletvekilinin divan başkanlığı yapamayacağının açık olmasına karşın, usulde bir hata yapıldığını'' ve bu nedenle kurultayın iptali için de daha sonra girişimde bulunacaklarını söyledi. 
     Olağanüstü Kurultay'ın, ''jandarma gölgesinde ve kurultay salonu ve dışarısında ayrı ayrı anti-demokratik baskılarla gerçekleştirildiğini'' savunan Işık, ''Biz, Türk halkının güveninin kalmadığı bir genel başkanı değiştirmek için yola çıktık. Onlarsa anti-demokratik uygulamalarla yolumuzu kesmeye çalışıyorlar. Ancak seçmen üzülmesin, bu parti yönetimini tümünden değiştirerek iktidar yapacağız'' dedi. 
     Kurultay salonundaki durumun sorulması üzerine de, Işık, ''Sayın Genel Başkan, 15 yıldır yaptığı 3-4 saatlik konuşmalarından birini yapıyor. Onun bitmesini bekliyoruz'' diye konuştu. 
     Işık, gündemde milletvekillerini suçlayan 5. maddenin değiştirilmesi ve genel başkana güven oylamasının gizli oy, açık tasnifle yapılması için de önerge vereceklerini sözlerine ekledi. 
     CHP'nin Olağanüstü Kurultayı'nda Baykal'ın konuşması sürerken, kurultayın yapıldığı Büyük Anadolu Oteli'nin etrafındaki yoğun güvenlik önlemleri de devam ediyor. 
     İzleyiciler, otel içine alınmazken, otele giden yol da yoğun trafik nedeniyle zaman zaman araç trafiğine kapanıyor. 
     
</TEXT>
</DOC>
