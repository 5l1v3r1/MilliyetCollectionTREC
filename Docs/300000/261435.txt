<DOC>
<DOCNO> 261435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sontur24.html </URL>
<DATE> 2004/08/07/ </DATE>
<TIME> 17.35 </TIME>
<AUTHOR>  </AUTHOR>
<HEADLINE>
Tuvalette yazı yazanlara kolaylık... 
</HEADLINE>
<TEXT>

     Antalya'nın Manavgat İlçesi'nde Şehirlerarası Otobüs Terminali'nde tuvalet kapılarına yazı yazılmasını önlemek amacıyla, kapılara, üstünde ''Tuvalete yazı yazma ihtiyacınızı bu kağıtta gideriniz'' yazılı boş kağıtlar asıldı. 
     Manavgat Şehirlerarası Otobüs Terminali Müdürü Nihat Türkay, konuyla ilgili AA muhabirine yaptığı açıklamada, ücretsiz hizmet verilen tuvaletlerde, kapılara yazı yazılmasını önlemek amacıyla yeni bir uygulama başlattıklarını bildirdi. Tuvalet kapılarının arkalarına ''Tuvalete yazı yazma ihtiyacınızı bu kağıtta gideriniz'' başlıklı kağıtlar astıklarını kaydeden Türkay, uygulamanın sonuçlarından son derece memnun olduklarını belirtti. 
     Yazılan kağıtları bir dosyada topladıklarını belirten Türkay, yazıların arasında amiyane ve müstehcen ifadeler olduğu gibi uyarıcı yazılar da bulunduğunu söyledi. 
     Bu arada, konulan kağıtlardan birine, ''Kapıya yazmak daha zevkliydi'' şeklinde bir yazı da dikkati çekti. 
     
</TEXT>
</DOC>
