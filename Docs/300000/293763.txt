<DOC>
<DOCNO> 293763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun54.html </URL>
<DATE> 2004/12/01/ </DATE>
<TIME> 22.11 </TIME>
<AUTHOR>  </AUTHOR>
<HEADLINE>
Şaron, kabine arayışında... 
</HEADLINE>
<TEXT>

     Başbakan Ariel Şaron'un, 2005 yılı bütçesine olumsuz oy kullanan iktidar ortağı Şinui Parti'li 4 bakanı görevden almasıyla, Şaron kabinesinde sadece kendi partisi Likud'lu bakanlar kaldı. 
     Koalisyondan daha önce Ulusal Dinci Parti üyeleri istifa etmiş, ardından Ulusal Birlik Partisi bakanları yine Şaron tarafından görevlerinden alınmıştı. 
     İsrail Radyosu, oylamanın ardından, Likud Merkez Komitesi'nin önümüzdeki hafta özel bir toplantı yapacağını ve toplantının gündeminde, İşçi Partisi'nin hükümete katılımının bulunduğunu duyurdu. 
     Şaron ise oylamaya olumsuz oy veren bakanları kabinedeki görevlerinden alacağı yolundaki sözünü hemen yerine getirdi. Parlamentodaki odasında oylamanın hemen sonrası Şinui'li bakanlarla bir araya gelen Şaron, görevden alınma kararlarını kendilerine bildirdi. 
     Şinui lideri Tommy Lapid, Adalet Bakanlığı'ndan uzaklaştırılmasından sonra, ''dostça'' ayrıldıklarını belirtti ve ''Şaron, söylediklerinden ötürü özür diledi, ben de sözlerimden dolayı özür diledim. Politika bizim kişisel ilişkilerimizi etkilemez'' dedi. 
     Görevden alınan İçişleri Bakanı Avraham Poraz da Şinui'nin, Gazze'den geri çekilme planını desteklemeye devam edeceğini kaydetti. 
     Şaron'un kabineye dahil etmek istediği İşçi Partisi lideri Şimon Peres ise ''Likud'la birlik görüşmeleri için bir davet aldık. Cevabımız olumlu olacak'' dedi. Likud'un Parlamentoda 21 üyesi bulunuyor. 
     Oylamaya bir kaç gün kala, Başbakan Şaron'dan 290 milyon şekel 72,5 milyon dolar tutarında transfer ödeneği alan Birleşik Torah Musevileri Partisi ise verdiği sözü tuttu ve Knesset'teki 5 üyesi, bütçe için olumlu oy kullandı. Şinui, bu transfere şiddetle karşı çıkmıştı. 
     120 üyeli İsrail Parlamentosu'nda Knesset , Şaron'un partisi Likud'un 40 parlamenteri bulunuyor. 
     
</TEXT>
</DOC>
