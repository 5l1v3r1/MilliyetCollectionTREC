<DOC>
<DOCNO> 296825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonsiy06.html </URL>
<DATE> 2004/12/11/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kızıltepe Kaymakamı görevinden alındı 
</HEADLINE>
<TEXT>

     Mardin’in Kızıltepe ilçesindeki bir operasyonda yargısız infaz’ yapıldığı iddialarını soruşturan müfettişlerin raporu üzerine Kızıltepe Kaymakamı Engin Durmaz görevinden alındı. 
     İçişleri Bakanlığı'nın görevlendirdiği müfettişlerin hazırladığı rapor doğrultusunda Kaymakam Durmaz görevinden alınarak, Erzurum vali yardımcılığına atandı. 
     Engin Durmaz, atamasıyla ilgili yazının kendisine tebliğ edilmesinin ardından açıklama yapacağını söyledi. Mardin Valisi Temel Koçaklar ise, henüz bir açıklamada bulunmadı. 
     Durmaz'ın yerine şimdilik atama yapılmadı. 
     
     Baba ve oğul birlikte öldürülmüştü 

     Mardin'in Kızıltepe ilçesinde 21 kasım tarihinde düzenlenen bir polis operasyonunda, terörist’ oldukları gerekçesiyle kamyon şoförü Ahmet Kaymaz ve 12 yaşındaki oğlu Uğur Kaymaz öldürülmüştü. 
     Olayın ardından Kaymaz ailesi, Ahmet Kaymaz ve oğlunun kasıtlı olarak öldürüldüğünü söylerek, 'yargısız infaz' yapıldığını savundu. Mardin Valiliği ise, 'baba-oğulun terör örgütü elemanı oldukları ve çıkan çatışmada öldürüldükleri'ni duyurdu. 
     Ancak olayın meydana geldiği bölgede herhangi bir çatışma izine rastlanmaması ve ölenlerden birinin 12 yaşında bir çocuk olması bir takım kuşkuları da beraberinde getirdi. 
     Kamuoyunda da tepkiyle karşılanan olayın ardından İçişleri Bakanlığı, konu hakkında bir rapor hazırlamaları için müfettişler görevlendirerek bölgeye gönderdi. 
     Meclis İnsan Hakları Komisyonu'ndan milletvekilleri de bölgeye gelerek Kaymaz ailesinin yanı sıra yetkililerden konuyla ilgili bilgi aldı. 
     Kızıltepe’de inceleme yapan bazı CHP’li milletvekilleri ise, 'olayda çatışma yaşanmadığına ve maktüllerin üzerine yoğun ateş açıldığına' ilişkin bir rapor hazırladı. 
     Bu gelişmelerin ardından Kızıltepe Savcılığı, soruşturmanın selameti ve yargılamanın adil biçimde yapılabilmesi amacıyla’ soruşturmanın gizli yürütülmesine karar verdi. 
     
</TEXT>
</DOC>
