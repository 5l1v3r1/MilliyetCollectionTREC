<DOC>
<DOCNO> 283961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/spor/spo02.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kurtarıcı değilim' 
</HEADLINE>
<TEXT>


Alex, Daum'un verdiği her görevi yerine getirdiğine inandığını söyledi, "Lyon, İstanbul'daki kadroyla karşımıza çıkarsa yeneriz" iddiasında bulundu 


Kendini savundu 
ÖZELLİKLE Şampiyonlar Ligi maçlarında olumlu futbol oynamadığı için eleştirilen Alex, Fenerbahçe TV'de kendini savundu. Sarı - Lacivertli kulübe kurtarıcı olarak gelmediğini söyleyen Brezilyalı futbolcu, "Daum bana ne görev verirse, onu yapıyorum. Bunu da başardığıma inanıyorum. Benim hakkımda ne yazılırsa yazılsın, umurumda değil. Zaten ben Türkçe bilmiyorum ve okuyamıyorum" dedi. 

'Derbileri biliyorum' 
OYNADIĞI futbolla da Fenerbahçe taraftarını mutlu ettiğine inandığını söyleyen Sambacı, derbilerin önemini ülkesinden çok iyi bildiğini ifade etti. Alex, "Bu derbi çok farklı olacak. Biz Beşiktaş'tan 16 puan öndeyiz ve çok rahatız. Onlar bizi yenmek için çok istekli olmak zorundalar. Ancak bu çok zor" diye konuştu. Brezilyalı, "Lyon bize karşı Saracoğlu Stadı'ndaki kadro ile çıkarsa, biz kazanırız" iddiasında da bulundu. 

Özel prim 

DAUM, yönetimden aldığı yetkiyle Beşiktaş ve Lyon maçları için özel prim paketi hazırlıyor. Alman teknik adam, özellikle ligin kaderini etkileyebilecek Beşiktaş derbisini kazanmaları halinde oyuncularına performanslarına göre özel primler dağıttıracak. 

Ceza kapıda 

SAKARYASPOR maçında oyundan alınmasına sinirlenen Tuncay'a disiplinsiz davranışları nedeniyle yaklaşık 30-35 bin Euro arasında bir ceza kesilmesi bekleniyor. Bu arada Daum, basına açık idmanlarda genç futbolcuyu yedek soyundurarak gözdağı veriyor. 

Pierre'e görev 

DERBİ maçının kadrosunu yarın belirleyecek Daum, idmanlarda yedek takımda görevlendirdiği Hooijdonk'a, İnönü Stadı'nda görev verecek. Sahaya yine çift forvete çıkmayı düşünen Daum, geçen sezon olduğu gibi Hollandalı yıldıza özel bir görev de yükleyecek. 

Demirören vazgeçti 

FENERBAHÇE Başkanı Aziz Yıldırım ile Beşiktaş Başkanı Yıldırım Demirören'in derbi öncesi FBTV'de biraraya geleceği program iptal edildi. Demirören'in programa katılamayacağını bildirmesi üzerine yayından vazgeçildiği bildirildi. 


</TEXT>
</DOC>
