<DOC>
<DOCNO> 272308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko13.html </URL>
<DATE> 2004/09/16/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Çağlayan IMF ile yeni programda bizim de görüşlerimiz alınmalı 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Uluslararası Para Fonu IMF ile imzalanacak 3 yıllık Program'ın ana hatları konusunda, mutlaka kendilerinin görüşlerinin alınması gerektiğini söyledi. 
     Çağlayan, A.A muhabirinin IMF ile hazırlıkları süren 3 yıllık Yeni Program ve Kıdem Tazminatı konularındaki sorularını yanıtladı. 
     Program'ın üretim, yatırım ve istihdamla ilgili konularında hükümetin, reel sektörün görüşlerini alması gerektiğini vurgulayan Çağlayan, şöyle konuştu 
     ''Benim ülkemin, hükümetimin mutlak suretle bizlerden, ekonomi kısmında görüşlerimizi alması kaçınılmazdır. IMF'nin ne olduğu pek umrumda değil. Benim derdim IMF değil, gelir dinler gider... İsterse gelsin buyursun. Yetkililer ve Ali Babacan da, uzlaşmaya çok açık bir bakanımız. Bu konuda program konusunda mutlaka, reel sektörün, bizlerin, yatırım ve üretim açısından görüşlerimiz alınmalı.'' 
     
     IMF PROGRAMLARI, BÜYÜME VE FAİZ DIŞI FAZLA 
     Faiz dışı fazla ve ekonomik parametrelerden taviz verilmesini talep etmediklerine işaret eden Çağlayan, ''Türkiye büyüyor, faiz dışı fazla veriliyor ama Türkiye istihdam yaratamıyor. IMF programları, sadece büyüme ve borç çevirme yönünden bir fayda getirdi. İşin aslı, ekonomik bacağının oluşması için böyle bir diyaloğa gerek var'' dedi. 
     
     KIDEM TAZMİNATI 
     Çağlayan bu arada, Türkiye'nin kıdem tazminatı konusunu çözmek zorunda olduğunu söyledi. Çağlayan, kıdem tazminatının bugün 'kayıt dışının da, istihdamdaki problemlerin de anası' olduğunu söyledi. 
     Şu andaki kıdem tazminatı yükünü, hiç bir işletmenin götürmesinin mümkün olmadığını kaydeden Çağlayan, şöyle devam etti 
     ''İddia ederek söylüyorum. Bugün Koç, Sabancı kıdem tazminatını verip, işçilerin tamamını çıkarmaya kalksa, şirketlerin çoğunun değeri kıdem tazminatını ödemeye yetmez. Ben bunu rahmetli Sabancı ve Rahmi Koç'un gözünün içine bakarak söyledim. Şirketleri satsanız, bunu karşılayamazsınız dedim.'' Memurlar emekli olduğunda kıdem tazminatı aldığını hatırlatan Çağlayan, ''Ama bizde maalesef işçi bir yerden ayrılırken, tazminatını alır gider başka yerde çalışır, tekrar alır. İşçinin de mutlaka kıdem tazminatını emeklililiğinde almasına ilişkin oluşturulacak bir sistem getirilmeli'' dedi. 
     Kıdem tazminatlarının yılda 1 ayı değil, 15 günü kapsaması gerektiğine işaret eden Çağlayan, kıdem tazminatı haketme süresinin de 1 yıldan fazla olması gerektiğini söyledi. 
     Çağlayan, kıdem tazminatı yükünden dolayı işyerlerinin kayıtdışına yöneldiklerini, bu yükün yatırım yapılmasını engellediğini anlatırken, bazı işletmelerde kıdem tazminatı süresinin dolmasına az bir süre kala insanların işten atıldığını ve bu sistemin insanları ahlak dışı yollara ittiğini söyledi. 
     
     HİLELİ BOŞANMALAR ARTTI 
     Ekonomik krizden sonra hileli boşanmaların anormal derecede arttığını anlatan Çağlayan, ''kadınla koca aynı evde oturuyorlar ama kanunen boşanmışlar. Amaç, kadının babasının, annesinin emekli maaşını almak. Devlet ne kadar dayanır buna, işte bunun sonucu 20 katrilyon lira açık çıkıyor ortaya'' diye konuştu. 
     Sağlık karnelerinin de artık 'mahallelinin anonim cüzdanı' olduğunu kaydeden Çağlayan, ''Bütün ilaçlar aynı karneye yazılıyor. Türkiye artık bu yükü taşıyamıyor. Öncelikle elektronik ortama taşınmalı. Emeklilikle ilgili kimin nerden, ne geliri var, bunun bilinmesi lazım. Hileli boşanmaların önünün alınması lazım'' dedi. 
     
     DİSK BAŞKANI'NIN TOPLANTIYI TERK ETMESİ 
     Öte yandan dünkü Çalışma Meclisi toplantısında, ''kıdem tazminatı'' konusunun gündeme alınmasına itiraz eden DİSK Başkanı Süleyman Çelebi'nin toplantıyı terk etmesinin haksız olduğunu savunan Çağlayan, şunları kaydetti 
     ''Olmadığınız yerde, görüşleriniz de olmaz. Bence toplantıyı terk etmek yerine, toplantıda kalıp konuyu tartışmak gerekli. Toplantıya katılanların hiç birinden bu olay tasvip görmedi. 
     İş kanunları, vergi kanunlarına benzemez. İş Kanunu'nun iki keskin tarafı vardır. Mutlaka sosyal diyaloğu esas almak, işçi ve işverenin ortak bir noktada buluşması gerekiyor.'' 
     
</TEXT>
</DOC>
