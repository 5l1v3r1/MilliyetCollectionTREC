<DOC>
<DOCNO> 285755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy04.html </URL>
<DATE> 2004/11/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Sarıgül mitinglerden vazgeçmiyor... 
</HEADLINE>
<TEXT>

     CHP Genel Başkanlığı'na adaylığını açıklayan Şişli Belediye Başkanı Mustafa Sarıgül, 20 Kasım'da Mersin'de "Büyük Çukurova Mitingi" düzenleyecek. Sarıgül, aralık ayında da Şanlıurfa'da miting yapacak. 
     CHP Genel Başkanı Deniz Baykal ile Şişli Belediye Başkanı Mustafa Sarıgül arasındaki çekişme sürüyor. Bir yandan CHP yönetimi Sarıgül hakkındaki yolsuzluk iddialarını rapor haline getirtirken, diğer yandan Sarıgül, yaz ortalarında başladığı mitinglerini sürdürüyor. 
     
     BÜYÜK ÇUKUROVA MİTİNGİ 
     Son olarak 10 Ekim'de Çorlu'da miting düzenleyen Sarıgül, 20 Kasım'da Mersin'de "Büyük Çukurova Mitingi"ni gerçekleştirecek. Miting için CHP'li milletvekillerine ayrı ayrı davetiye gönderilmediği, ancak "Atatürkçü ve ülkesinin geleceğini düşünen" herkesin mitinge davetli olduğu öğrenildi. İstanbul'dan Adana'ya hava yoluyla gidecek olan Sarıgül, Mersin'e kara yoluyla geçecek. Adana'da partililer tarafından karşılanacak olan Sarıgül, konvoyla miting yapacağı Mersin'e ulaşacak. 
     
     ARALIKTA URFA MİTİNGİ VAR 
     CHP kulislerinde, partinin hukukçu milletvekillerinden oluşturduğu komisyonun MYK'ya sunacağı raporunun görüşülmesine kadar olan süre içinde Sarıgül'ün mitinglerine ara vereceği ileri sürülmüştü. Buna karşın, Sarıgül'ün mitinglerini gelecek ay da sürdürme kararlılığında olduğu öğrenildi. Alınan bilgiye göre Sarıgül, aralık ayında Şanlıurfa'da miting yapacak. 
     
     ÇORLU MİTİNGİNE MİLLETVEKİLLERİ KATILMIŞTI 
     Sarıgül'ün düzenlediği son Çorlu mitingine, CHP Kocaeli Milletvekili Sefa Sirmen, Kayseri Milletvekili Muharrem Eskiyapan, İstanbul Milletvekili Hasan Aydın, Şanlıurfa Milletvekili Turan Tüysüz ve CHP'den istifa eden Mardin Milletvekili Muharrem Doğan katılmıştı. Mitingde ayrıca, eski Bayındırlık Bakanı Onur Kumbaracıbaşı, CHP'nin eski gençlik kolları başkanları Halit Toraman, Zeki Alçın, Hamdi Fidan ve DSP'li Rıdvan Budak gibi isimler de hazır bulunmuştu. Sarıgül'ün mitingine bu milletvekillerinin katılması, parti yönetiminin de tepkisine neden olmuştu. 
     
</TEXT>
</DOC>
