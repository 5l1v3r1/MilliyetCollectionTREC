<DOC>
<DOCNO> 299756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/yazar/bila.html </URL>
<DATE> 2004/12/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Pusu ve önlem 
</HEADLINE>
<TEXT>


Musul yakınlarında beş polisimizin şehit edilmesi tüm ülkeyi yasa boğdu. Olaydan hemen sonra devletin tüm kurumlarıyla olayın aydınlığa kavuşturulması ve bundan sonraki gidişlerde alınacak güvenlik önlemleri konusunda harekete geçildi. 
Irak'a geçişlerde güvenlik önlemlerini belirlemek ve uygulamak amacıyla oluşturulmuş Koordinasyon Kurulu mevcut. Bu kurulun Habur kapısında da bir merkezi var. Genelkurmay Başkanlığı, Dışişleri Bakanlığı ve Emniyet Genel Müdürlüğü ile diğer ilgili kurumların katılımıyla oluşan Koordinasyon Kurulu çalışmalarını sürdürüyor. 
Güvenlik yetkililerinin son elim olaydan sonra alınacak önlemlerle ilgili olarak verdikleri bilgi şöyle 
1- Talep edildiğinde nakiller için askeri uçak tahsis edilecek, 
2- Haftanın belli günlerinde gerçekleştirilen emniyetli geçiş konvoyları dışında bağımsız gidişler yapılmayacak, 
3- Uygun görüldüğünde Ürdün üzerinden yapılan ticari uçuşlarda personel taşınabilecek. 
Beş polisimizin şehit edildiği olay bir anlamda güvenlik açısından önemli bir ders niteliği de taşıyor. 

Diplomatik girişim 
Ankara, bundan sonrası için uçak tahsisi başta olmak üzere yeni önlemler üzerinde çalışırken, Dışişleri Bakanlığı da Ankara, Bağdat ve Washington'da diplomatik girişimlerde bulundu. Bağdat'a hem Irak Geçici Yönetimi'nin Dışişleri Bakanlığı'na, hem ABD'nin yönetimindeki Çokuluslu Kuvvetler Komutanlığı'na başvuru yapılarak olayın faillerinin bir an önce bulunması ve adalete teslim edilmesi istendi. Aynı istem Ankara'da ABD Büyükelçiliği ile Irak Büyükelçiliği'ne de iletildi. Keza Washington'daki büyükelçiliğimiz de ABD Dışişleri nezdinde girişimde bulundu. Ankara, olayın en kısa zamanda aydınlatılmasını bekliyor. 

Kim yaptı 
Diğer yandan olayla ilgili bilgi toplama çalışmaları da sürüyor. Ankara'da sivil ve askeri makamlara gelen bilgiler örtüşüyor. Polislerimize yapılan saldırı sırasında yakın mesafede ABD askerlerinin olayı kuleden görmeleri ve ateşle müdahale etmeleri, saldırganlardan ikisini öldürmeleri ve hemen bir bölük askerle olay yerine müdahale etmeleri, Ankara'da memnuniyetle karşılanmış durumda. Yine yaralıların süratle ABD askeri hastanesine kaldırılmış olması, şehitlerin naklinde yardımcı olunması da, saldırıda ABD'nin olumsuz bir dahli olmadığı kanaati uyandırmış görünüyor. 
Olayın oluş tarzı, saldırganların davranış biçimi, araç etrafında dans edilmesi, saldırıdan kurtulan görevlimizde ve benzeri bulguları değerlendiren Ankara'daki güvenlik birimlerinde de kuşkular Zarkavi grubuna yönelmiş durumda. Ancak, Ankara, saldırıyı gerçekleştiren grubun saptanmasının da ötesinde arkasındaki karar verici güç veya grupların da saptanmasına çalışıyor. Tetiği çekenlerle kararı verenlerin farklı olabileceği olasılığı üzerinde de duruluyor. 
Irak'taki olaylar Ankara'nın kaygılarını artırmaya devam ediyor. 
Güvenlik birimlerinin gündemindeki ilk sırada Irak bulunuyor. 



</TEXT>
</DOC>
