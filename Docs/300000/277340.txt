<DOC>
<DOCNO> 277340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/spor/spo01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayrıcalık değil adalet 
</HEADLINE>
<TEXT>


Beşiktaş Başkanı Demirören, hakemler konusunda yaptıkları uyarının ya anlaşılmadığını, ya da kendilerini ifade edemediklerini söyledi, "Haksızlıkların takipçisi olacağız" dedi 

ORHAN YILDIRIM 


Fatura Müftüoğlu'na 
TRABZONSPOR yenilgisini hakem Kuddusi Müftüoğlu'nun yanlışlarına bağlayan Beşiktaş'ta isyan sürüyor. Başkan Yıldırım Demirören, ligdeki konumları konusunda hakemlerin adaletsizliğinin büyük rolü olduğunu belirtti, "Biz ayrıcalık değil, adalet istiyoruz" diye konuştu. UEFA Kupası kura çekimi için dün İsviçre'ye giden Demirören, geçen hafta Futbol Federasyonu Başkanı Levent Bıçakcı'ya yaptıkları ziyareti de hatırlattı. 

Başkan imalı konuştu 
DEMİRÖREN, "Ligde bulunduğumuz yere sadece içimizdeki geçiş döneminin verdiği ortamla gelmediğimiz ortada. Özellikle hakem konusundaki sıkıntılarımızı en üst düzeydeki mercilere ilettik. Ancak görünen o ki bizi anlamamışlar, ya da biz kendimizi tam olarak ifade edememişiz" diye konuştu. Beşiktaş Başkanı, tüm haksızlıkların sonuna kadar takipçisi olacaklarını belirterek, "Bu durum tüm takımlara da örnek olmalı" yorumunda bulundu. 

Avrupa'da başarı hedefi 
DEMİRÖREN, Avrupa'da da iyi bir çıkış yakalamak istediklerini ifade etti. Rakiplerin artık çok fark etmediğini belirten Beşiktaş Başkanı, konuşmasına şöyle devam etti "Artık torbaya giren ekipler içinde kolay ya da zor diye bir ayırım yapmak sözkonusu değil. Hangi takım çıkarsa çıksın, Avrupa'da kalacağız. Bundan sonra sadece önümüze bakacağız. Takımı düzeltmek ve başarılı olmak için her türlü radikal kararları alacağız." 

Carew iddiası 

BEŞİKTAŞ'IN Norveçli futbolcusu Carew'e Juventus'un talip olduğu ileri sürüldü. İtalyan ekibinin iki yılda 6. kez omuzu çıkan Trezequet'in gözden çıkardığı, yerine Carew'i ocak ayında renklerine bağlamak için transfer çalışmasına başladığı belirtildi. Carew'in de eski hocası Capello'ya haber göndererek "Gelmek istiyorum" dediği iddia edildi. 

'Oktay haklı' 

FUTBOL Federasyonu eski Başkanı Kemal Ulusu, Beşiktaş Asbaşkanı Kıvanç Oktay'ın, "Ulusu'yu desteklediğimiz için bize oyun oynanıyor" sözlerinde haklı olduğunu belirtti. Sabri Çelik'in rakibi olarak seçime giren Ulusu, "Beşiktaş'ın dışında Konyaspor ve Çaykur Rizespor da MHK'nin kurbanı oldu. Bu MHK ile bu sezon bitmez" dedi. 

Yine Karvan 

KARTAL, daha önceki milli maç arasında oynadığı Azerbaycan'ın Karvan takımıyla yarın Ümraniye Tesisleri'nde bir kez daha karşılaşacak. İki günlük iznin ardından bugün çalışmalara başlayacak Siyah-Beyazlılar'da yeni transfer Önder Çengel de idmana çıkacak. 

Gitti gidiyor 

VİCENTE Del Bosque'nin Beşiktaş'taki durumunu yakından izleyen İspanyol basını, hocanın yine işini zora soktuğunu belirtti. AS gazetesi, geçen hafta ultimatom alan Bosque'nin, yönetimin kararını beklediğini yazdı, "Beşiktaş çöküyor, Del Bosque'nin yeniden bir ayağı dışarıya çıkıyor" ifadesini kullandı. Marca ise, "Beşiktaş'tan bir yenilgi daha, Del Bosque tökezliyor. Vicente'nin durumu tekrardan tehlikeye girdi" yorumunu yaptı. 

Suç ve ceza 

LİGDE oynanan 8 haftada 19 sarı, 4 de kırmızı kartla, en çok kart gören takımlar arasında yer alan Beşiktaş'ta, kırmızı kart gören futbolculara ağır ceza geliyor. Siyah - Beyazlı yönetim, Trabzon'da oyundan atılan İbrahim Toraman'a, kasıtlı hareketinden dolayı 50, Çağdaş'a de 20 milyar lira ceza verilmesine karar verecek. Maçın hakemine tepki gösteren Toraman, "Bütün delikanlı hakemler bizim maçlara veriliyor. Onlar da delikanlılıklarını bize karşı gösteriyor" diye konuştu. Çağdaş ise, "Suçum ne" diyerek tepki gösterdi. 

Bileğine kuvvet Beşiktaş 

UEFA Kupası'nda Bodo Glimt'i eleyip gruplara kalan Beşiktaş'ın rakipleri bugün belli olacak. İsviçre'nin Nyon kentindeki UEFA Merkezi'nde TSİ 13.00'te yapılacak kura çekiminde, 5'erli olarak 8 grup yapılacak. Her takım 2'si içerde 2'si dışarda olmak üzere toplam 4 maç yapacak. Gruplarında ilk 3'e girecek olan 24 ekip, Şampiyonlar Ligi'nde gruplarında 3. olarak gelecek 8 takımla birlikte, 3. turda mücadele edecek. 

1. TORBA TAKIM ÜLKE PUAN Lazio İtalya 83.531 Parma İtalya 66.531 Feyenoord Hollanda 65.247 N.United İngiltere 61.511 AEK Yunanistan 51.467 Stuttgart Almanya 47.331 C.Brugge Belçika 43.528 G.Rangers İskoçya 42.600 

2. TORBA TAKIM ÜLKE PUAN Villarreal İspanya 42.350 Auxerre Fransa 34.947 Schalke 04 Almanya 34.331 S.Lizbon Portekiz 33.969 R.Zaragoza İspanya 33.350 BEŞİKTAŞ TÜRKİYE 32.656 Benfica Portekiz 29.969 Lille Fransa 27.947 

3. TORBA TAKIM ÜLKE PUAN A.Bilbao İspanya 26.350 Sevilla İspanya 26.350 D.Zagreb Hırvatistan 25.733 Basel İsviçre 25.382 Sochaux Fransa 24.947 Middlesbrough İngiltere 20.511 Utrecht Hollanda 20.247 Grazer AK Avusturya 19.970 

4. TORBA TAKIM ÜLKE PUAN Partizan Sır.- Karadağ 18.655 S.Bükreş Romanya 17.881 Heart İskoçya 17.600 Heerenveen Hollanda 17.247 Aachen Almanya 16.331 A.Wronki Polonya 16.176 Panionios Yunanistan 15.467 Dnipro Ukrayna 14.300 

5. TORBA TAKIM ÜLKE PUAN Ferencvaros Macaristan 13.046 S.Liege Belçika 12.528 Egaleo Yunanistan 11.467 AZ Alkmaar Hollanda 11.247 FC Zenit Rusya 9.572 Beveren Belçika 9.528 A.Wien Avusturya 8.970 D.Tiflis Gürcistan 1.650 

</TEXT>
</DOC>
