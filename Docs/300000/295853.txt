<DOC>
<DOCNO> 295853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko12.html </URL>
<DATE> 2004/12/08/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Şükrü Binay YTL'deki "Yeni" ifadesinin kalkması 2007 - 2008 gibi olur 
</HEADLINE>
<TEXT>

     Hüseyin Tunçay bildiriyor - Merkez Bankası Başkan Yardımcısı Şükrü Binay, Yeni Türk Lirası'ndaki YTL ''yeni'' ifadesinin kalkışının, 2007-2008 yıllarında olabileceğini bildirdi. 
     A.A muhabirinin sorularını yanıtlayan Binay, yıl sonuna kadar 14,5 katrilyon liralık banknot basımının planlandığını belirtirken, bunların dağıtımının ocak ayında da süreceğini ifade etti. 
     Bayramlarda emisyonun yüzde 45 arttığını hatırlatan Binay, Kurban Bayramı'nda emisyonun 20 katrilyon liraya çıkmasını beklediklerini kaydetti. 
     Bayrama kadar 16 katrilyon TL değerinde YTL'nin basılmış olacağını kaydeden Şükrü Binay, bayramdan sonra emisyonun yeniden 14 katrilyon seviyesine dönmesinin beklendiğini vurguladı. 
     Haziran ayına kadar YTL basıp, piyasanın tamamen YTL'ye dönüşünün öngörüldüğünü de anlatan Binay, basılan banknotların yüzde 65'inin depo olarak tutulacağını belirtti. 
     
     YTL'DEN ''YENİ'' İFADESİNİN KALDIRILMASI 
     Binay, YTL'den ''yeni'' ifadesinin ne zaman kalkacağı yönündeki soru üzerine de bu konuda Bakanlar Kurulu'nun yetkili olduğunu kaydetti. 
     Ancak, yeni para için grafikerlerin çalışacağını, güvenlik özelliklerinin yeniden gözden geçirileceğini ve bu kadar miktarda paranın basımının belirli bir süreyi aldığını anlatan Binay, 2007-2008 gibi YTL'deki ''yeni'' ifadesinin kaldırılabileceğini açıkladı. Madeni paraların dağıtımına ilişkin olarak da Merkez Bankası Başkan Yardımcısı, bu sene içinde basılacak 1.2 milyar adet madeni paranın sene sonuna kadar dağıtımının yapılacağını vurguladı. 
     Madeni para basımının talebe göre basımına önümüzdeki yıllarda da devam edileceğini sözlerine ekledi. 
     
</TEXT>
</DOC>
