<DOC>
<DOCNO> 262358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sondun23.html </URL>
<DATE> 2004/08/11/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Denktaş Niye bu kadar uslu çocuk olduk 
</HEADLINE>
<TEXT>

     KKTC Cumhurbaşkanı Rauf Denktaş, Rumların bugün yapmayı planladıkları eylem gibi olayların aslında davalarını tanıtma eylemleri olduğunu belirterek, ''Karşılarında bu vatan toprağına sahip çıkan halkımızı görmezse, yarın başka türlü gelecek'' dedi. 
     Denktaş, KKTC'de yayımlanan Halkın Sesi gazetesinde yer alan köşe yazısında, Rumların bugünkü eylemine ilişkin görüşlerini de açıkladı. 
     Rumların bu yıl da sınır delme eylemi yapacağını hatırlatan Denktaş, yazısını şöyle sürdürdü 
     ''Niçin Kuzeyin Türk işgalinde olduğunu göstermek için. Biz ne yapıyoruz Aman sakın ola biz karşı gösteri yapmayalım, ayıp olur. Polisimiz, askerimiz gereğini yapar diyoruz. Rumun istediği de bu. Toprağıma gidemedim, işgalciler bırakmadı diyecek. Karşısında bu vatan toprağına sahip çıkan halkımızı görmezse yarın başka türlü gelecek. Anlayalım artık. Burada konu asayiş değildir. Memlekete sahip çıkmadır.'' Denktaş, dünya televizyon kanallarının Rumların gösterilerini ''işgale karşı gösteri'' diye yayınlayacağını ifade ederek, ''Rumların gelmek istedikleri yerin sahipleri olduğumuzu göstermek lazım. Dünya kamuoyu bunca haksızlık karşısında bu Türklerin hiçbir reaksiyonları yok, demek ki şikayetleri de yok dememelidir'' diye yazdı. 
     Rumların yürüyüş ve gösterilerinin aslında davalarını tanıtma, gündemde tutma eylemleri olduğunu belirten Denktaş, ''Buna barış süsü verip 100 tane güvercin uçursalar da bu böyledir. Maraş'a dönüş istiyorlar'' dedi. 
     Denktaş, yazısının bir başka bölümünde, ''Biz neredeyiz Niye bu kadar uslu çocuk olduk Milli heyecan niye yok '' diye sorarak, iki tarafın parti liderlerinin dünyaya barış işaretleri vermek için temaslar yaptığını, ama bu temaslarda Rumların amacının Kıbrıs Türklerini ölmüş Annan planı çerçevesinde egemenlik istemeyen bir ortamda tutmak olduğunu kaydetti. 
     
</TEXT>
</DOC>
