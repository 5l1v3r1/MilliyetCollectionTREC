<DOC>
<DOCNO> 262452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonspo09.html </URL>
<DATE> 2004/08/11/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Okçuluktaki müsabakalarda Türkiye, 4 sporcuyla yarışacak... 
</HEADLINE>
<TEXT>

     28. Yaz Olimpiyat Oyunları'nın açılışından 1 gün önce, sıralama atışlarıyla başlayacak okçuluk müsabakalarında, erkekler ve bayanlarda toplam 128 sporcu yarışacak. 
     Yarınki sıralama atışları dışında Atina'daki Panathinaiko Stadı'nda 7 gün sürecek müsabakalarda, Güney Kore takımı favori olarak gösteriliyor. 
     Otoriteler, hem takım hem de tekler şampiyonlukları için en büyük şansı Seul ve Sydney Olimpiyatları'nda büyük başarı kazanan Güney Koreli okçulara tanıyor. 
     En büyük favori olarak 4 yıl önceki Sydney Olimpiyatları'nda 17 yaşındayken 18 atışta 173 puan alarak altın madalyayı kazanan Güney Koreli sporcu Yun Mi-Jin gösterildi. 
     Otoritelere göre, Hollandalı ve ABD'li sporcular da bu dalda başarı kazanma şansına sahip. 
     Hollanda da okçulukta oyunlara dünya klasmanında ilk 2 sıradaki Peter Elzinga ve Fred Van Zutphen'in de yer aldığı bir takım gönderiyor. ABD Milli Takımı'nda da New York'ta yapılan son Dünya Şampiyonası'nda şampiyonluğa ulaşan Mary Zorn yer alıyor. 
     Türkiye'yi okçulukta, bayanlarda Damla Günay, 4. olimpiyatına katılacak olan Natalia Nasaridze ve Zekiye Keskin ile erkeklerde Hasan Orbay temsil edecek. 
     
     KURALLARI 
     Okçuluk alanı genellikle kuzey-güney yönünde uzanan dik bir çim sahadır. Atışlar 70 metre üzerinden kuzey yönüne doğru yapılır. Sıkıca sarılmış hasırdan oluşan daire biçimli hedefin çapı 1.22 metre, kalınlığı 10 santimetredir. Hedefin ön yüzü çeşitli renklerde çemberler çizilmiş bir bezle kaplanır. Merkezden dışa doğru 9, 7, 5, 1 olarak numaralandırılmış çemberler puanı hesaplamada kullanılır. Hedeflerin büyüklüğü atış mesafesine göre değişir. 
     Olimpiyatların açılışından 1 gün önce Dikelya Hava Üssü Alanı'nda saat 09.30'dan itibaren yapılacak sıralama müsabakalarında yarışmacılar, elde ettikleri puana göre sıralanacak. İlk sırada yer alan yarışmacı 64., 2. sırada yer alan yarışmacı 63. ve diğer yarışmacılar da sıralama aynı düzende olacak biçimde ikili gruplara ayrılıp rakip olurlar. 
     İkili müsabakaları kazananlar bir sonraki tura kalır ve sistem, 8 okçu kalana dek sürer. Çeyrek finalde toplu olarak mücadele eden okçulardan yarı finale kalan 4 sporcu, altın, gümüş ve bronz madalya için yarışır. 
     Müsabakalar, olimpik ve makaralı yay olmak üzere 2 ana kategoride bireysel ve takım olarak yapılır. 
     
     TARİHİ 
     Okun keşfinden sonra eski dönem halklar tarafından müzik ve diğer sanat dallarından ayırt edilmeksizin ustalık gerektiren bir maharet olarak kabul edilen okçuluk sporunun beşiği olarak İngiltere ve İskoçya gösteriliyor. 
     İlk okçuluk dernekleri 16. ve 17. yüzyıllarda İngiltere'de kurulurken, ilk uluslararası müsabaka, 1900 yılında İngiltere ile Fransa arasında yapıldı. 19. yüzyılda İngiltere'den ABD'ye geçen okçuluk sporu, gerçek anlamda bir spor niteliğini 1930'larda kazandı. 
     Olimpiyat Oyunları'nda erkekler okçuluk yarışmalarına 1900'de başlandı. 1920'den sonra uzun süre oyunlar dışında tutulan okçuluk yarışmaları, 1972'den sonra yeniden olimpiyatlara dahil edildi. 
     Uluslararası Okçuluk Federasyonu FITA , Belçika, Fransa, Polonya ve İsveç'in girişimleriyle 1931'de kuruldu, İngiltere 1932'de, ABD ise 1933'de federasyona katıldı. 
     Modern okçuluk sporu Türkiye'de 1937'de başlamakla birlikte ancak 1960'larda gelişti. Türkiye Okçuluk Federasyonu ise 1961'de kuruldu. 
     
</TEXT>
</DOC>
