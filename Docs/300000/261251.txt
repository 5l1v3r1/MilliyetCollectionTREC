<DOC>
<DOCNO> 261251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/dunya/axdun01.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den İsrail'e işgal vergisi 
</HEADLINE>
<TEXT>


İşgal altındaki topraklarda üretilmiş mallar İsrail'le olan gümrük birliği kapsamından çıkarıldı. Bu mallardan artık vergi alınacak 

DIŞ HABERLER SERVİSİ 


Avrupa Birliği AB Komisyonu ile İsrail arasında varılan anlaşma gereğince, İsrail'in 1967 Savaşı ve sonrasında işgal ettiği Gazze Şeridi, Batı Şeria, Doğu Kudüs ve Golan Tepeleri'nde üreterek Avrupa Birliği ülkelerine ihraç ettiği ürünler, bundan böyle taraflar arasında 25 yıldır süregelen gümrük birliği anlaşmasının dışında tutularak gümrük vergisine tabi olacak. 
Daha önce etiketinde yanlızca "İsrail Malı" Made in İsrael ibaresi bulunan ürünlerin üzerinde yeni rejim uyarınca üretildiği kentin adı da yazacak. Bu uygulamayla, malın işgal altındaki topraklarda üretilmiş olup olmadığının anlaşılması amaçlanıyor. 
İşgal altındaki topraklarda üretilmiş mallar, bugüne kadar İsrail menşei ile ihraç edildikleri için, gümrük birliği anlaşması kapsamında tutuluyor ve bu mallardan gümrük vergisi alınmıyordu. Bu ürünler bundan böyle AB tarafından üçüncü bir ülkeden yapılan ithalat kapsamında sayılacak. AB böylece İsrail'in kolonizasyon politikaları üzerinde önemli bir ekonomik baskı oluşturuyor. 
İsrail Dışişleri Bakanlığı, anlaşmanın taraflar arasında 8 aydır sürdürülen yoğun görüşmeler neticesinde imzalandığını açıkladı. Endüstri, Ticaret ve Çalışma Bakanı Michael Ratzon'un, anlaşmaya karşı çıkan siyasetçiler arasında yer almasına rağmen, ülkenin ekonomik çıkarlarını gözeterek anlaşmayı imzaladığı belirtildi. 
AB 2002'de, işgal bölgelerinden mal ithal eden Avrupalı firmaları, bu ürünlerden depozito almaları yönünde uyarmıştı. Bu bölgelerden AB ülkelerine her yıl yaklaşık 200 milyon dolarlık ihracat yapılıyor. 


</TEXT>
</DOC>
