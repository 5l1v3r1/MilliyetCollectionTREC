<DOC>
<DOCNO> 282234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sontur05.html </URL>
<DATE> 2004/10/21/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Görünmez kaza 
</HEADLINE>
<TEXT>

     Erhan GÖGEM KIRIKKALE, DHA 

KIRIKKALE'de kaldırımda yürüdüğü sırada bir iş hanının 4'üncü katından düşen tabelanın başına isabet etmesiyle ağır yaralanan 18 yaşındaki Yunus Çakır Kırıkkale Yüksek İhtisas Hastanesi'nde tedavi altına alındı. 
     Kırıkkale Zafer Caddesi'ndeki bir işhanının 4'üncü katında hizmet veren Diş Hekimi Engin Cebecioğlu'na ait muayenehanenin tabelasını değiştirmeye çalışan işçiler, söktükleri eski tabelayı bir anda düşürdü. Yaklaşık 40 kilo ağırlığındaki tabela, üniversiteye hazırlık dersanesine giden Süleyman Demirel Lisesi mezunu Yunus Çakır'ın üzerine düştü. 
     Çevredeki vatandaşların şaşkın bakışları arasında kaldırıma yığılan Çakır, kanlar içinde hemen Kırıkkale Yüksek İhtisas Hastanesi'ne kaldırıldı Kafasına 18 dikiş atılan Çakır, hastanede 3 gün tedavi gördükten sonra taburcu edildi. Tedavisine evinde devam edilen Çakır, "Dersaneye giderken ne olduğunu anlayamadan kendimi yerde buldum. Gözümü hastanede açtım. Başıma tabela düştüğünü sonradan öğrendim. Bu kaza yüzünden kurstan geri kaldım. Doktorlar bir süre daha evde yatmamı istedi. Umarım gireceğim üniversite sınavını olumsuz etkilemez'' dedi. 
     Yunus Çakır'ın avukat amcası Erol Çakır, Kırıkkale Asliye Hukuk Mahkemesi'ne başvurarak Diş Hekimi Engin Cebecioğlu aleyhine tazminat davası açtı. Avukat Çakır talep ettiği tazminat miktarını açıklamadı. 
     
</TEXT>
</DOC>
