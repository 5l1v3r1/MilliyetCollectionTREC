<DOC>
<DOCNO> 276699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/spor/spo15.html </URL>
<DATE> 2004/10/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



İbre Çetin'de 

UEFA Kupası'nda Egaleo yenilgisinin ardından istifa eden Teknik Direktör Erdoğan Arıca, dün kulüpte futbolculara veda etti. Kırmızı - Siyahlı yönetimin, Oğuz Çetin, Club Brugge'nin Teknik Direktörü Trond Sollied ve Kamerun Milli Takımı çalıştırıcısı Schaefer ile görüştükleri öğrenildi. Schaefer'in 1 milyon Euro istediği belirtilirken, ağırlığın Çetin'e kaydığı vurgulandı. 

Seçimler 11 Aralık'ta 

ÖZERKLİĞE geçmeyen federasyonların başkanlık seçimleri 11 Aralık'ta yapılacak. Türkiye genelinde saat 9.00'da başlayacak seçim, 16.00'da son bulacak. Kesin olmayan seçim sonuçları aynı gün açıklacak. Federasyon başkanlığına aday olacaklar 2 milyar lira ödeyecek, seçilemeyenlerin parası geri verilecek. 

F1'e rakip 

MOTOR sporlarında Formula 1'e rakip olması beklenen A1 Grand Prix'sinin, 2005 yılında başlayacağı bildirildi. Dubai kraliyet ailesinin desteklediği ve Dubai'de ya da New York'ta başlayacak yarışların, F1'den farklı olarak sonbahar ve kış aylarında gerçekleştirileceği ifade edildi. Ayrıca tüm araçlarda aynı motor, şase ve lastik kullanılacak. 

Yelkenler fora 

GELENEKSEL Volvo Match Race Yelken Yarışları bugün İstanbul'da başlayacak. İki gün sürecek olan yarışlara 8 takım katılacak. Yarışın ilk günü tüm ekipler birbirleriyle en az birer kez yarışacak, en yüksek puana sahip olan 4 ekip yarı finale çıkma hakkını kazanacak. 

13 yaşında A Takım'da 

YENİ sezonda başarı hedefleyen BOTAŞ Bayan Basketbol Takımı, kadrosuna 13 yaşındaki Gamze Takmaz'ı alarak bir ilke imza attı. Teknik Sorumlu Ceyhun Yıldızoğlu, 1.75 boyundaki genç yıldızı överek, "Gamze gelecekte Milli Takım'ın vazgeçilmez oyuncusu olacak" diye konuştu. 

Pele'den mesaj 

DÜNYANIN gelmiş geçmiş en iyi futbolcusu olarak kabul edilen Pele, Brezilyalı futbolculara hak arama çağrısında bulundu. Efsane futbolcu, Sambacılar'ın hak ettikleri paraları alamadıklarını belirtip, ortak bir tavır içine girmelerini ve greve gitmelerini önerdi. 

Hedef finaller 

ÇUKUROVA Üniversitesi Masa Tenisi Takımı, Nancy Evans Kupası'na katılmak için Macaristan'a gitti. Nevin Mutlu, Azize Baş, Müge Atakan ve Eda Ağca'dan oluşan temsilcimiz, rakiplerini devirip, finallere kalmayı hedefliyor. 

İYİK galip 

SUTOPUNDA Avrupa Şampiyonlar Ligi Eleme Grubu'nda İstanbul Yüzme İhtisas üçüncü maçında Fransa'nın Taverny Sports Nautiques takımını 10 - 8 yenerek ikinci galibiyetini aldı. Temsilcimiz bugün VNF Moskava ile karşılaşacak. 



</TEXT>
</DOC>
