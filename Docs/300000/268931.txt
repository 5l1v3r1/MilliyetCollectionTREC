<DOC>
<DOCNO> 268931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/siyaset/siy08.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP hükümetinden 'asli maaş' kıyağı 
</HEADLINE>
<TEXT>


ÖNDER YILMAZ Ankara 


Cumhurbaşkanı Ahmet Necdet Sezer'in atamaları onaylamaması nedeniyle, devlet kurumlarının birçoğunu "vekaleten" yöneten AKP hükümeti, vekil bürokratlarının az maaş almasını önlemek amacıyla 657 Sayılı Devlet Personel Yasası'nda yeni bir düzenleme yapacak. Tasarıya göre, dolu kadrolara üç aydan, boş kadrolara altı aydan fazla vekalet edenlere, kendi maaşıyla vekaleten yürüttüğü makamın maaşı arasındaki fark "vekalet ücreti" olarak ödenecek. Böylece hükümet, atadığı bürokratlarına asli kadro verememiş olsa da, asli kadro maaşı ödemiş olacak. 
Hükümet, yasada bakanlıkların kendilerine göre belirledikleri ek ücretlere de standart koydu. Tasarıda ayda 80 saatten fazla ek ücret ödemesi yapılmayacağı öngörüldü. Tasarıdaki 2. görev ücreti düzenlemesi de, görevi dışında farklı bir görevi üstlenen kişiye, üstlendiği görevin ücretinin üçte birinin ödenmesini öngörüyor. Böylece memurlar şikayet ettikleri görevlerden de ücret almış olacak. 


</TEXT>
</DOC>
