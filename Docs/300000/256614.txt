<DOC>
<DOCNO> 256614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sontur38.html </URL>
<DATE> 2004/07/19/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Sağlık Bakanlığı Vatandaşlardan ambulans ücreti alınmayacak 
</HEADLINE>
<TEXT>

     Sağlık Bakanlığı, bir genelgeyle vatandaşlardan ambulans ücreti alınmaması talimatının verildiğini, ''ambulans ücreti ödenmedi'' diye ambulans görevlendirilmemesinin söz konusu olamayacağını bildirdi. 
     Sağlık Bakanlığı, ''Ağrı'da bir hastanın 90 milyon lira ambulans ücretini ödeyemediği için hayatını kaybettiği'' yönündeki haberler üzerine açıklama yaptı. Açıklamada, Ağrı Devlet Hastanesi'ne 14 Temmuz günü müracaat eden Salih Taştan'ın ilk muayenesi ve tetkiklerinin yapıldığı, ileri tetkik gerekeceği düşüncesiyle hastanın Erzurum Numune Hastanesi'ne sevkıne karar verildiği belirtildi. 
     Hastanın sevkı için hasta sahiplerine ambulans görevlendirileceğinin söylendiği ifade edilen açıklamada, ancak hasta sahiplerinin hiç bir talepte bulunmadan hastaneden ayrıldığı kaydedildi. 
     Açıklamada, hastanın, yakınları tarafından ertesi gün bir nöroloji uzmanının özel muayenesine götürüldüğü, hastayı muayene eden uzmanın, hastanın acilen Erzurum'a nakledilmesi gerektiğini söylediği, ancak hastanın götürülmediği kaydedildi. 
     Hastanın, 16 Temmuz günü evinde öldüğü belirtilen açıklamada, bunun üzerine olayı incelemek ve Ağrı Devlet Hastanesi'ndeki olayı soruşturmak üzere bir yetkilinin görevlendirildiği ifade edildi. 
     Ambulans ücreti konusunda mevzuatta yeni düzenlemeler yapıldığı vurgulanan açıklamada, 26 Mayıs 2004'te yayınlanan bir genelgeyle vatandaşlardan ambulans ücreti alınmaması talimatının verildiği, ''ambulans ücreti ödenmedi'' diye ambulans verilmemesinin söz konusu olamayacağı bildirildi. 
     
</TEXT>
</DOC>
