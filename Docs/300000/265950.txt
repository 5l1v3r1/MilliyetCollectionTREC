<DOC>
<DOCNO> 265950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun37.html </URL>
<DATE> 2004/08/24/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
İran'da ilk BMW'ler yok sattı... 
</HEADLINE>
<TEXT>

     İran'ın yıllar sonra ithalatına izin verdiği Alman yapımı BMW marka lüks araçlar ülkede yok satıyor. 
     BMW'nin Tahran'daki temsilcileri, 5 serisi otomobillerden ülkeye ithal edilen ilk ikisinin Bandar Abbas limanındaki gümrükten çekildiğini, diğer sekizinin de yakında alıcılarına teslim edileceğini belirttiler. 
     BMW'lerin astronomik bir fiyatla satışa sunulmasına karşın ülkeye gelmeden önce satıldığı kaydedildi. 
     Kentte oturan bir kişinin ayda ortalama 317 dolar kazandığı İran'da, 5 serisi BMW marka otomobilin satış fiyatının 120 bin euro olduğu belirtildi. Aynı aracın Almanya'daki satış fiyatı 45 bin euro. Bir İranlının bu araçtan satın alabilmesi için 38 yıl aralıksız çalışması gerekiyor. 
     İran hükümeti ulusal otomobil sanayisini korumak amacıyla uzun yıllar direndikten sonra 2003'te yabancı araçların ithalatına izin vermişti. 
     İlk başta yüzde 170 ithalat vergisi uygulayan İran, bunu daha sonra yüzde 130'a kadar düşürürken, bazı modellerde vergi yüzde 300'e kadar ulaşıyor. 
     
</TEXT>
</DOC>
