<DOC>
<DOCNO> 279193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur12.html </URL>
<DATE> 2004/10/11/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Hastanede skandal Başhekim istifa etti, doktorlar davul çaldırdı 
</HEADLINE>
<TEXT>

     Utku BOLULU İZMİR, DHA 

İZMİR Büyükşehir Belediyesi Eşrefpaşa Hastanesi Başhekimi Dr. Semih Doğan'ın görevinden alınmasına sevinen uzman doktorlar Göker Çiftdemir ve Yıldıray Şirin'in hastane bahçesinde davul çaldırdığı öne sürüldü. Hastane bahçesinde davul çalınması diğer doktor ve hemşireleri şaşırtırken, Büyükşehir Belediye Başkanı Aziz Kocaoğlu, derhal bir müfettiş görevlendirip doktorlar Çiftdemir ve Şirin hakkında soruşturma başlattı. 
     İzmir Büyükşehir Belediyesi'nde bir süredir devam eden kadro değişimi, Eşrefpaşa Hastanesi'nde ilginç olaylara neden oldu. Başhekim Dr. Semih Doğan, Başkan Aziz Kocaoğlu'nun kendisiyle çalışmak istemediğini bildirmesinden sonra 29 eylül çarşamba günü görevinden istifa etti. 30 Ekim perşembe günü bazı gazetelerde Dr. Doğan'ın görevden alındığı haberi yer aldı. 1 Ekim cuma günü saat 10.30'de Eşrefpaşa Hastanesi'ne gelen hastalar ile doktor ve hemşireler çalan davul sesiyle irkildi. Bahçeye giren davulcu, tokmağını sert şekilde davuluna vururken, bir gün önce Başhekimlik görevinden istifa genel cerrahi uzmanı Dr. Semih Doğan ise bir hastasının ameliyatındaydı. 
     Hastane bahçesinde davul çalınmasının nedenini önce kimse anlayamadı. Hastane personeli, iyileşen bir hastanın sevincini böyle gösterdiğini sandı. Ancak, bir sağlık kuruluşunda, hastalar ve özellikle ameliyattaki doktorlar olumsuz etkileneceği için, davulcu kısa sürede bahçenin dışına çıkarıldı. Hastane yetkilileri durumu tutanakla tespit etti. 
     
     "DAVULU 2 DOKTOR ÇALDIRDI'' 
     Davulcu ve çevredeki görgü tanıklarıyla yapılan konuşmalardan sonra davulun ikisi de genel cerrah olan Göker Çiftdemir ve Yıldıray Şirin tarafından, Dr. Semih Doğan'ın başhekimlikten alınması nedeniyle duydukları sevinci göstermek için para verip çaldırdıkları öne sürüldü. Davulu doktorlar Göker Çiftdemir ve Yıldıray Şirin'in çaldırdığına ilişkin tutunak tutuldu. Bu tutanak Büyükşehir Belediyesi Genel Sekreteri Hasan Fehmi Mani'ye ulaştırıldı. 
     Mani, Başkan Aziz Kocaoğlu'nu konu hakkında bilgilendirdi. Başkan Kocaoğlu, iki doktor hakkında acilen soruşturma açılması için talimat verdi. Kocaoğlu'nun olaya çok kızdığını, soruşturma sonunda sorumluların en sert şekilde cezalandırılmasını isteği belirtildi. 
     
     MÜFETTİŞ SORUŞTURUYOR 
     Eşrefpaşa Hastanesi'ndeki davul skandalını soruşturmak için 4 ekim pazartesi günü Büyükşehir Belediyesi'nde bir müfettiş görevlendirildi. Hastanede soruşturma başlatan müfettiş, suçlanan iki doktor ve diğer tanıklarla konuşarak, kısa sürede raporunu hazırlayacağını söyledi. 
     Başhekimlik görevinden Başkan Kocaoğlu'nun isteğiyle istifa eden Dr. Semih Doğan ise kendisinin başhekimlikten ayrılması nedeniyle davul çaldırılmasına çok üzüldüğünü söyledi. Dr. Doğan, "Her iki doktorla da aynı cerrahi servisindeyiz. Yıllarca birlikte çalıştık. İdareci olarak yaptığım uygulamaları beğenmemiş olabilirler. Nöbetler her zaman sorun olur. Ancak, böylesine bir tepki beklemiyordum'' dedi. 
     Davul çaldırdığı iddia edilen Dr. Göker Çiftdemir, konuyla ilgili görüşlerini soran DHA muhabirine "Böyle bir olaydan ve soruşturmadan haberim yok'' demekle yetindi. 
     
</TEXT>
</DOC>
