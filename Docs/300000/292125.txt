<DOC>
<DOCNO> 292125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sontur20.html </URL>
<DATE> 2004/11/25/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İnternette terör örgütü propagandasına hapis .. 
</HEADLINE>
<TEXT>

     İnternet üzerindeki yazışmaları ile terör örgütü PKK KADEK'in propagandasını yaptığı, böylece örgüte yardım ve yataklık ettiği iddiasıyla yargılanan inşaat mühendisi H. Ertaş, 10 ay hapis, 416 milyon 666 bin lira ağır para cezasına çarptırıldı. 
     Ankara 11. Ağır Ceza Mahkemesi'ndeki davada savunma yapan Ertaş'ın avukatı Suna Coşkun, müvekkilinin, terör örgütü PKK KADEK ile hiçbir ilgisinin bulunmadığını, ''örgüte sempati bile duymadığını'' ifade etti. 
     Ertaş'ın, Fırat Üniversitesi'nde okuduğu dönemde, internetteki arama motorlarından ''www.dmoz.org'' isimli web sitesinin ''Etnik Gruplar'' bölümünün ''Kürtler'' alt başlıklı kısmının gönüllü editörlüğünü yaptığını belirten Coşkun, müvekkilinin, bu dönemde Kürtlere ilişkin ilgi duyduğu konuları araştırdığını savundu. Suna Coşkun, müvekkilinin, gündemde oldukları sırada satanistlere ilişkin araştırma yaptığını da söyledi. 
     ''Gönüllü editörün'', başkalarından gelen mailleri sıraya koyduğunu, bu mesajların içeriklerinden sorumlu tutulamayacağını ifade eden Coşkun, bu işe uluslararası hukukta herhangi bir ceza yaptırımı olmadığını kaydetti. 
     Coşkun, müvekkilinin, PKK KADEK'in mücadele tarzına katılmadığına ilişkin mesajları bulunduğunu belirterek, evinde yapılan aramada herhangi bir yasadışı doküman bulunmadığını dile getirdi. Müvekkilinin, gönüllü editörlük yaparken ismini saklamadığını savunan Coşkun, davanın, Türkiye'de ilk olması nedeniyle sonucunun çok önemli olduğunu belirtti. Ertaş'ın eyleminin, Türk Ceza Kanunu'nun 169. maddesindeki suçu oluşturmayacağını ileri süren Coşkun, beraat talebinde bulundu. 
     Mahkeme, silahlı terör örgütünün şiddet yollarına başvurmasını özendirici yönde propaganda yaptığı gerekçesiyle, 3713 sayılı Yasa'nın ''terör örgütleri'' başlıklı 7 2. maddesi uyarınca 10 ay hapis, 416 milyon 666 bin lira da ağır para cezası verdi. Mahkeme, cezaları ertelemedi. 
     Coşkun, kararı temyiz edeceklerini bildirdi. 
     Kapatılan Ankara 1 No'lu DGM, ilk yargılamada, Ertaş'ı 3 yıl 9 ay ağır hapis cezasına çarptırmıştı. Yargıtay 9. Ceza Dairesi, eylemin, TCK'nın 169. maddesinde yapılan değişiklik açısından değerlendirilmesi için kararı bozmuştu. 
     İddianamede, ''www.dmoz.org'' isimli web sitesinin ''Etnik Gruplar'' bölümünün ''Kürtler'' alt başlıklı kısmının gönüllü editörlüğünü yapan ''alexwurz'' takma adlı nickname Ertaş olduğu belirtilerek, sanığın, ''Kürtler'' alt başlıklı bölümünde, terör örgütünün bölücü söylemlerine ve uzantısı durumundaki sitelerin adreslerine yer verdiği, kişisel bilgisayarında da terör örgütünün propagandasını içeren e-mailler bulunduğu öne sürülüyordu. 
     İddianamede, Ertaş'ın internet üzerinden KADEK'in propagandasını yaptığı ileri sürülerek, Türk Ceza Kanunu'nun TCK ''yasadışı örgütlere yardım ve yataklık etme'' hükmünü içeren 169 ve ''yarı oranında artırım'' öngören 3713 sayılı Terörle Mücadele Yasası'nın 5. maddesi uyarınca 4 yıl 6 aydan 7 yıl 6 aya kadar ağır hapis cezası isteniyordu. 
     
</TEXT>
</DOC>
