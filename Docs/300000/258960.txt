<DOC>
<DOCNO> 258960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun16.html </URL>
<DATE> 2004/07/29/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Belçika işgal kuvvetleri Almanya'dan çekiliyor... 
</HEADLINE>
<TEXT>

     Belçika'nın, İkinci Dünya Savaşı'ndan bu yana 60 yıla yakın bir süredir Almanya'da bulunan işgal kuvvetleri geri çekiliyor. 
     Belçika Savunma Bakanlığı kaynaklarından elde edilen bilgilere göre, Almanya'daki Belçika Kuvvetleri FBA , Köln yakınlarındaki Spich'te bulunan tüm kışlaları boşalttı, bina ve araziler Alman Maliye Bakanlığı'na teslim edildi. Yetkililer, bu bölgede sadece 15 kişilik personeli bulunan bir ''bağlantı bürosu'' kaldığını bildirdiler. 
     FBA işgal kuvvetlerinin elinde bulunan Vogelsang kampının da bu yıl boşaltılacağı ve 2005'te Almanlara teslim edileceği bildirildi. 
     Belçika hükümeti, Silahlı Kuvvetler'in ''stratejik modernleştirilmesi'' önlemleri çerçevesinde 2000 yılında çeşitli kararlar almış, 2015'e kadar uygulanması öngörülen tasarruf planları arasında, FBA'nın Almanya'dan geri çekilmesine de yer verilmişti. 
     İkinci Dünya Savaşı'ndan mağlup çıkan Almanlar, Belçika'ya da büyük savaş tazminatları ödemiş ve işgal kuvvetlerini barındırmayı kabullenmişti. İlk aşamada 40 bin Belçika askeri, diğer müttefiklerle birlikte Almanya'nın çeşitli bölgelerini işgal kontrolüne almıştı. Berlin Duvarı'nın yıkıldığı 1989'da, Almanya'da 24 bin Belçikalı asker bulunuyordu. Bu askeri birimlerini son yıllarda geri çekmeye başlayan Belçika'nın, Almanya'da halen 7 bin kadar asker ve sivil FBA personeli bulunuyor. FBA, özellikle Köln ve çevresinde konuşlandırılmış durumda hizmet veriyor. 
     Yetkililer, bazı Belçikalı askerlerin, Adolf Hitler'in Harp Okulu ve en önemli eğitim merkezlerinden biri olan, halen kısmen müze olarak kullanılan Vogelsang Eğitim Kampı'nda işgali 2005'e kadar sürdüreceklerini bildirdiler. 
     Belçika'nın, 2005'ten sonra Almanya'da ''sembolik olarak'' ''birkaç asker'' bırakabileceği belirtiliyor. 
     
</TEXT>
</DOC>
