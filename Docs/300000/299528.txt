<DOC>
<DOCNO> 299528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy23.html </URL>
<DATE> 2004/12/21/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
DİSK Asgari ücret en az net 800 milyon lira olmalı 
</HEADLINE>
<TEXT>

     Türkiye Devrimci İşçi Sendikaları Konfederasyonu DİSK Genel Başkanı Süleyman Çelebi, ''2 Ocak 2005'ten itibaren geçerli olacak asgari ücretin en az net 800 milyon lira olması gerektiğini'' söyledi. 
     ''Asgari Ücret Sefalet Ücreti Olmamalıdır'' yazılı pankart taşıyan DİSK üyeleri, Saraçhane Parkı'ndan Unkapanı'ndaki Çalışma ve Sosyal Güvenlik Bakanlığı İstanbul İl Müdürlüğü binasına kadar yürüdü. 
     Bina önünde basın açıklaması yapan DİSK Genel Başkanı Çelebi, Asgari Ücret Tespit Komisyonu'nun, 2 Ocak 2005'ten itibaren geçerli olacak yeni ücreti belirlemek üzere üçüncü kez toplandığını hatırlattı. 
     ''DİSK olarak bu toplantıya katılma teklifi yaptıklarını, ancak yasal mevzuata takıldıklarını'' kaydeden Çelebi, ''DİSK'in de, emekçileri temsil eden bir örgüt olarak bu komisyona katılması gerekmektedir'' dedi. 
     Çelebi, ''mevcut asgari ücretin yoksulluk sınırının çok altında olduğunu, komisyonun ücreti belirlerken işçi ailesini görmezden geldiğini, dolayısıyla böyle bir asgari ücreti kabul etmeyeceklerini'' söyledi. ''Bazı Doğu Avrupa ülkelerinde asgari ücretin Türkiye'den yüksek olduğunu, ancak bu ülkelerde hala sosyal ücret uygulamalarının geçerli bulunduğunu'' ifade eden Çelebi, sözlerini şöyle sürdürdü 
     ''Bu ülkelerde işçilerin ortalama yüzde 7'si asgari ücretle çalışırken, Türkiye'de bu oran yüzde 36 dolayındadır. Çözüm açıktır. Asgari ücret, vergi, fon, sigorta gibi her türlü kesintinin dışında net olarak belirlenmelidir. Asgari ücret, devletin sosyal niteliği gözetilerek, eğitim, sağlık, sosyal güvenlikle ilgili devlet yükümlülükleri yerine getirilerek hesaplanmalıdır. Asgari ücret, insan onuruna yakışır düzeyde yaşamaya yetecek bir ücret olmalıdır.'' 
     
     ''BİZİ ACI SÜRPRİZLERLE KARŞI KARŞIYA BIRAKMASINLAR'' 
     ''Sayın Başbakan Recep Tayyip Erdoğan, 'asgari ücretle ilgili sürpriz yapacağını' ifade etmiş. Bu konular sürprizlerle değil, nitelikli ve bilimsel veriyle belirlenir. Hükümeti uyarıyoruz, bu konuda bizi acı sürprizlerle karşı karşıya bırakmasınlar'' diyen DİSK Genel Başkanı Süleyman Çelebi, ''Batık bankalarla ilgili 40 milyar doların bir kalemde silindiğini, buna karşılık çalışanların taleplerinin gözardı edildiğini'' ileri sürdü. 
     Çelebi, ''Esas borçlu olunan kesim emek sınıfıdır. Emek sınıfına olan borcunuzu ödeyin, ondan sonra karşımıza gelin'' dedi. 
     Soruları da yanıtlayan Çelebi, ''asgari ücret konusunda belli bir rakam telaffuz ediyor musunuz '' sorusuna ''İnsanca yaşayacak bir rakam...'' karşılığını verdi. 
     ''Bu rakamın ne olduğunun'' sorulması üzerine de Çelebi, ''Açlık sınırı rakamı. Yani asgari ücret, en az net 800 milyon lira olmalıdır'' dedi. 
     Basın açıklamasının ardından ''Sefalet ücreti istemiyoruz'' şeklinde slogan atan grup, daha sonra olaysız dağıldı. 
     
</TEXT>
</DOC>
