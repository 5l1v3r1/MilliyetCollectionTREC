<DOC>
<DOCNO> 262805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sonsiy14.html </URL>
<DATE> 2004/08/12/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Saadet Partisi "Tren kazasının nedeni tedbirsizlik" 
</HEADLINE>
<TEXT>

     Saadet Partisi Genel Başkan Yardımcısı Cevat Ayhan, art arda meydana gelen tren kazalarının nedeninin ''tedbirsizlik'' olduğunu, TBMM'de bu konuları araştırmak üzere komisyon kurulması gerektiğini söyledi. 
     Cevat Ayhan, parti genel merkezinde düzenlediği basın toplantısında, art arda meydana gelen tren kazaların altyapı ve işletme yetersizliğinden kaynaklandığını öne sürdü. İlk belirlemelere göre son tren kazasına sinyalizasyon hatasının neden olduğuna kaydeden Ayhan, Ulaştırma Bakanlığı ve DDY Genel Müdürlüğü'nün ''tedbirsizliğinin ve ihmalinin söz konusunu olduğunu'' savundu. Ayhan, TBMM'nin açılmasından sonra bir araştırma komisyonu kurularak konunun tüm yönleriyle incelenmesi gerektiğini belirtti. 
     Basın toplantısında ekonomiyle ilgili değerlendirmelerde de bulunan Cevat Ayhan, dış ticaret ve cari işlem açığının giderek büyüdüğüne dikkat çekti. 
     Mevcut tablonun ''ekonomide bir krizin ön işareti'' olduğunu savunan Ayhan, ''IMF ile yeni bir üç yıllık anlaşma yapılıyor. 2000-2004 döneminde çekilen sıkıntılar 2005-2007 döneminde de artarak çekilecek. Halk ezilmeye devam edecek, AKP de IMF değirmeninde öğütülecek. Tıpkı DSP, MHP, ANAP gibi...'' diye konuştu. 
     Dünya Ticaret Örgütü'nün geçtiğimiz hafta Cenevre'de aldığı kararlara da değinen Ayhan, bu kararların uygulanması durumunda ''ABD ve gelişmiş ülkelerin diğer ülkelerin çiftçilerini boğacak yeni bir güce kavuşacaklarını'' ifade etti. Cevat Ayhan, bu anlaşmanın uygulanması durumunda Türkiye'de üreticiyi yeni bir felaketin beklediğini, hükümetin acilen tarım politikalarını düzeltmesi gerektiğini kaydetti. 
     Ayhan, dış politika konusundaki gelişmelerden söz ederken de ABD'nin İran'a yönelik tehditlerini artırdığını, tıpkı Irak'ın işgalinden önce olduğu gibi İran'da da nükleer çalışmalar yapıldığının öne sürüldüğünü belirtti. Cevat Ayhan, ''AKP Hükümetini ikaz ediyoruz, ABD-İsrail eksenli politikaları derhal terk edip, komşuları ve bölge ülkeleriyle dayanışmayı geliştirmelidir'' dedi. 
     
</TEXT>
</DOC>
