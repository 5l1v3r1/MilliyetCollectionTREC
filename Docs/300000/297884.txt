<DOC>
<DOCNO> 297884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko21.html </URL>
<DATE> 2004/12/15/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AB Anketi... Gençler, ülke ekonomisinin güçlenmesini bekliyor... 
</HEADLINE>
<TEXT>

     İnsan kaynakları sitesi Kariyer.net'in anketine göre gençler, Avrupa ülkelerinde çalışma hakkından çok, ülke ekonomisinin güçlenmesini bekliyor. 
     Kariyer.net'in 17 Aralık sonrasındaki süreç ve beklentilerin araştırıldığı anketine yaklaşık 25 bin kullanıcı katıldı. 
     Ankete katılanların yüzde 65'i, Türkiye'nin AB'ye uyum süreci dahilinde siyasi, ekonomik ve sosyal alanlarda olumlu gelişmeler yaşadığını düşünüyor. 
     AB'ye uyum sürecinin Türkiye'yi zayıf hale getirdiğini düşünenlerin oranı ise yüzde 35'de kaldı. 
     Ankette yer alan ''AB'ye üyelikten öncelikli beklentiniz hangisi '' sorusuna verilen yanıtlara göre, iş arayanların AB'ye üyelikten beklentileri, Avrupa'da çalışma olanağı değil, Türk ekonomisinin daha güçlü hale gelmesi oldu. 
     Katılımcıların yüzde 58'i, AB üyeliğinden ilk beklentiyi, Türkiye ekonomisinin güçlenmesi olarak belirtirken, AB ülkelerinde çalışma hakkını öncelikli beklenti olarak görenlerin sayısı yüzde 9 oldu. 
     Ankete katılanların yaklaşık yüzde 18'i AB üyeliğinden Türkiye'nin demokratikleşmesini beklerken, yüzde 14'ü hiçbir beklentisinin bulunmadığını bildirdi. 
     
</TEXT>
</DOC>
