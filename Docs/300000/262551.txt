<DOC>
<DOCNO> 262551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sontur61.html </URL>
<DATE> 2004/08/11/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Mustafa Bayram'ın tutukluluğuna yapılan itiraz reddedildi 
</HEADLINE>
<TEXT>

     Van eski Milletvekili Mustafa Bayram'ın avukatı Halil Kartal, aralarında Mustafa Bayram'ın da bulunduğu 11 kişinin tutukluluk hallerine dair yapılan itirazın 4. Ağır Ceza Mahkemesi tarafından reddedildiğini söyledi. 
     Kartal, adliye çıkışında gazetecilere yaptığı açıklamada, Hamit Bayram'ın Emniyet Müdürlüğü'ne ait Bölge Trafik Şube Müdürlüğü'nden kaçırılması olayına karıştıkları gerekçesiyle haklarında gıyabi tutuklama kararı çıkartılan eski Milletvekili Mustafa Bayram'ın da aralarında bulunduğu 3 kişi ile halen cezaevinde tutuklu bulunan 8 kişi hakkında 4. Ağır Ceza Mahkemesi'ne itirazda bulunduklarını açıkladı. 
     Müvekkillerin tutukluluk hallerine dair yapılan itirazların reddedildiğini ifade eden Kartal, duruşmanın 10 Eylül'e bırakıldığını belirtti. 
     Mustafa Bayram'ın telefon görüşmelerinin dava dosyasına eklendiğini kaydeden Kartal, ''Diğer konularda 33 ara karar gereğince araştırılması gereken hususlar vardır. Bunlarla ilgili yargılama devam edecektir. Telefon görüşme dökümanları dava dosyasına ibraz edilmiştir. Bu görüşmeler dosyada delil olarak bulunmaktadır. Bu konuda yapmış olduğumuz araştırmayı da basın mensuplarına vereceğiz'' dedi. 
     Mustafa Bayram'ın nerede olduğu konusunda bilgi sahibi olmadığını da vurgulayan Kartal, konuşmasını şöyle devam etti 
     ''Müvekkilimizin tutuklama kararının devamı olarak mahkemeye itiraz edip etmeyeceğimizi diğer avukat arkadaşlarımla daha sonra değerlendireceğiz. Van'da mahkeme heyeti oluşmadığı takdirde, dava dosyasının en yakın görevli mahkeme olan Diyarbakır Ağır Ceza Mahkemesi'ne gitme ihtimali vardır.'' 
     
</TEXT>
</DOC>
