<DOC>
<DOCNO> 272720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sontur06.html </URL>
<DATE> 2004/09/17/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Lise kantininde yer verme kavgası Sınıf arkadaşını bıçakladı 
</HEADLINE>
<TEXT>

     Serkan GÜLER BURSA, DHA 
BURSA Demirtaşpaşa Endüstri Meslek Lisesi kantininde masaya oturmada anlaşamamaları yüzünden çıktığı ileri sürülen kavgada lise ikinci sınıf öğrencisi Ş.Y., sınıf arkadaşı M.E.'yi kasığından bıçakladı. 
     Olay, dün saat 09.30 sıralarında teneffüs saatinde meydana geldi. Lise ikinci sınıf öğrencisi 16 yaşındaki Ş.Y., aynı masayı daha önce gördüğünü ve kendisinin oturması gerektiğini ileri sürüp sınıf arkadaşı aynı yaştaki M.E.'yi kasığından bıçakladı. 
     Kantindeki öğretmen ve diğer öğrencilerin gözleri önünde yaşanan kavga güçlükle yatıştırılırken, yaralı M.E. Bursa Devlet Hastanesi'ne kaldırıldı. Elindeki bıçakla kaçan Ş.Y. polis tarafından yakalanarak gözaltına alındı. Yaşı küçük olduğu için çocuk polisine teslim edilen Ş.Y., bıçakladığı M.E. ile uzun zaman önce de kavga ettiklerini, bugünki olayın ise kavgayı körüklediğini söyledi. 
     Olayla ilgili soruşturmanın sürdürüldüğü bildirildi. 
     
</TEXT>
</DOC>
