<DOC>
<DOCNO> 271038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/ekonomi/aeko.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memur, Yeni Lira zammı isteyecek 
</HEADLINE>
<TEXT>


'En düşük memur maaşı 820 milyona yükseltilsin' diyen Kamu - Sen, 15 Eylül'de başlayacak toplu sözleşme görüşmelerinde yüzde 5'lik Yeni Türk Lirası zammı da isteyecek 

ANKARA Milliyet 

Hükümetten yüzde 5 oranında Yeni Türk Lirası YTL zammı istemeye hazırlanan memurlar 15 Eylül'de başlayacak toplu görüşme masasına YTL'nin fiyatlara yapacağı etkiyi irdeleyen bir raporla gidecek. Türkiye Kamu Çalışanları Konfederasyonu Türkiye Kamu - Sen , YTL'ye geçişle gündeme gelebilecek fiyat artışlarına karşı hükümetten ek zam talebinde bulunacak. 
Toplu görüşmelerde şu anda 490 milyon lira olan en düşük memur maaşının 820 milyon liraya çıkarılmasını isteyecek olan Kamu - Sen, YTL'ye geçilmesinin ülkede enflasyonist bir baskı yaratacağı gerekçesiyle, memur maaşlarına yapılacak artışta YTL'ye geçilmesinin de göz önünde bulundurularak yüzde 5'lik YTL zammı yapılmasını talep edecek. Kamu - Sen memurların geçen yıllardan kaynaklanan kayıpları için yüzde 12.7, enflasyon dolayısıyla yüzde 10, büyüme payı olarak yüzde 12.4 zam yapılmasını isteyecek. 
Kamu - Sen'in hazırladığı raporda, sıfır atan başka ülkelerde yaşanan fiyat artışları örnek gösterilerek, bu sıkıntıların Türkiye'de de yaşanabileceğine işaret edildi. Raporda, sıfır atmanın insanları harcamaya yönelttiği ve enflasyona neden olduğu vurgulandı. YTL ile fiyatların yukarı doğru yuvarlanmasının tüketiciler aleyhine gelişeceği kaydedildi. Yeni para birimiyle fiyatlar daha düşük algılanacağı için satıcılarda biraz daha 'zam' yapmak duygusunun da hakim olabileceği savunuldu. 
Yaşanan ve DİE tarafından açıklanan enflasyon rakamları arasında fark olduğu savunulan raporda, uygulamanın başarısız olma ihtimalinin gündeme geleceğine işaret edilerek, böyle bir durumda enflasyonun geçmiş yıllardaki yıpratıcı etkisiyle birlikte geri geleceğine işaret edildi ve uygulamanın başarısız olmasının milli paraya olan güveni yok edebileceği uyarısında bulunuldu. 

'Yüzde 8'i kabul etmeyiz' Kamu - Sen Genel Başkanı Bircan Akyıldız, hükümetten gelecek kamu çalışanlarına yüzde 8 gibi bir zam oranını kesinlikle kabul etmeyeceklerini bildirdi. Bütçe çalışmalarında, 2005 için kamu çalışanlarına yüzde 8 dolayında zam yapılacağının ifade edildiğini kaydeden Akyıldız, "2005 zammı kesinlikle yüzde 8 olmayacak" dedi. Akyıldız, hükümetten uzlaştırma kurulu kararlarını uygulamasını beklediklerini belirtti. 


</TEXT>
</DOC>
