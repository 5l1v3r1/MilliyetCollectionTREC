<DOC>
<DOCNO> 270780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur47.html </URL>
<DATE> 2004/09/10/ </DATE>
<TIME> 21.47 </TIME>
<AUTHOR>  </AUTHOR>
<HEADLINE>
Onur Air uçağı, zorunlu iniş yaptı 
</HEADLINE>
<TEXT>

     Onur Air'in Antalya-Brüksel seferini yapan yolcu uçağı, motor arızası nedeniyle Atatürk Havalimanı'na zorunlu iniş yaptı. 
     AA muhabirinin aldığı bilgiye göre, Antalya Havalimanı'ndan 80 yolcusuyla Brüksel'e gitmek üzere havalanan Onur Air'e ait Airbus 321 tipi yolcu uçağında, kalkıştan bir süre sonra motor arızası meydana geldi. 
     Uçak, arıza nedeniyle saat 16.46'da Atatürk Havalimanı'na zorunlu iniş yaptı. Yolcuları tahliye edilen uçak, Dış Hatlar Terminali'nde bakıma alındı. 
     
     YAKIT İKMALİ İÇİN RUTİN İNİŞ YAPTIĞI BİLDİRİLDİ 

     Onur Havayolları, Antalya-Brüksel seferini yapan yolcu uçağının İstanbul'a zorunlu iniş yapmadığını, yakıt ikmali için rutin iniş yaptığını bildirdi. 
     İletişim Direktörü Rauf Gerz tarafından yapılan açıklamada, Antalya-Brüksel seferini yapan uçağın, Antalya kalkışı sırasında yakıt ikmali yapmak amacıyla İstanbul'a inmeyi havalanışından önce planladığı ve inişin bu doğrultuda gerçekleştiği belirtildi. 
     Uçağın Atatürk Havalimanı'na inişinin lokal saatle 17.00'de olduğu ve ikmal sonrasında Brüksel'e hareket etmek üzere kalkışının da saat 17.55'de gerçekleştiği kaydedildi. 
     Şirketin teknik merkezinin İstanbul'da olması nedeniyle uçağın uçuşuna engel teşkil etmeyen bir havalandırma sensörünün de bu süre içinde değiştirildiği bildirildi. 
     
</TEXT>
</DOC>
