<DOC>
<DOCNO> 287914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/siyaset/axsiy01.html </URL>
<DATE> 2004/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
'Geleceğimiz için halkıma inerim' 
</HEADLINE>
<TEXT>


Denktaş "KKTC'yi pazarlık masasına yatıranların günahları affedilmez olur" 

SEFA KARAHASAN Lefkoşa 


KKTC Cumhurbaşkanı Rauf Denktaş, 15 Kasım'da cumhurbaşkanı olarak son kez katılacağı KKTC'nin kuruluş kutlamalarının 21. yıldönümü öncesi Milliyet'in sorularını yanıtladı. 2005 yılı nisan ayının ikinci haftasında görev süresi dolacak olan Denktaş, 21 yaşındaki KKTC'nin yaşatılması gerektiğini vurgulayarak, görevi sonrası KKTC'nin geleceği konusunda tedirgin olursa "halkın arasına" ineceğini söyledi. "KKTC'yi pazarlık masasına yatıranların suçlarının büyük, günahlarının affedilmez olacağını" söyleyen Denktaş, şu açıklamaları yaptı "Bir baba düşünün. Evladı 21 yaşına gelmiş. Bütün organlarıyla yaşamakta. Onu tanıyan, koruyan bir kuruluş var Türkiye . Yoluna akıllıca devam ederse 100 yaşına da gelebilir. Kararlılık gösterebilirse onu tanımayanlar da tanıyacaklar. Gönül rahatlığı içinde 'Yola devam ' der bir baba... 

'Enosis olmasın' 
Benden sonra gelenler uzlaşma yollarını açık tutmalı, ancak, uzlaşma için bağımsızlıktan vazgeçilemeyeceğini Atatürk'ü okuyarak kalplerine yazmalıdırlar. Uzlaşma yalvarma ile olmaz. 
Yaşım 80 - 81. 52 yıldır Enosis olmasın dedik, uğraştık. Cumhurbaşkanının yetkilerinin ne kadar kısıtlı olduğunu bilen pek az kişi var. Dolayısı ile hükümetlerin icraatından sorumlu tutulursunuz... Halk sorumluyu bilmeli. İstenen milletçe bir direniştir." 




</TEXT>
</DOC>
