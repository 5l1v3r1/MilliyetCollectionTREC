<DOC>
<DOCNO> 295461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun07.html </URL>
<DATE> 2004/12/07/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD, Türkiye'nin AB sürecinde ilerlemesini umuyor... 
</HEADLINE>
<TEXT>

     ABD Dışişleri Bakanlığı'nın iki numaralı yetkilisi Richard Armitage, ABD'nin daima Türkiye'nin AB üyeliğini desteklediğini belirtirken, 17 Aralık'ta da Türkiye'nin üyelik müzakereleri için tarih almasını umduklarını söyledi. 
     Armitage, Washington'ı ziyaret eden Irak Geçici Devlet Başkanı Gazi El Yaver ile görüşmesinin ardından bakanlık çıkışında gazetecilerin sorularını yanıtladı. 
     ABD Dışişleri Bakan Yardımcısı Richard Armitage, AB'nin 17 Aralık zirvesinde Türkiye için verilecek karar ve Ankara'nın Kıbrıs kesimini tanıması gerekip gerekmediği yönündeki görüşünün sorulması üzerine, ''AB üyesi olmamamıza rağmen bizim görüşümüz Türkiye'nin AB üyeliğinde ilerleyebilme kabiliyetine sahip olmasıdır. Kararın da bu yönde olacağını umuyoruz'' dedi. 
     ABD Dışişleri Bakanlığı sözcü yardımcısı Adam Ereli de, Türkiye'nin Rum kesimini tanıması meselesinin, Türkiye ile AB arasında bir konu olduğunu söylemişti. Ereli, düzenlediği basın toplantısında, ''Ankara, AB üyesi olan Kıbrıs Cumhuriyeti'ni tanımasa bile AB'nin Türkiye'ye üyelik müzakereleri için tarih vermesi gerektiğini düşünüyor musunuz '' sorusuna karşılık, ''biz, AB üyesi değiliz. Türkiye'nin AB'ye üyeliğini destekliyoruz ve bu konuların, üyelik modalitelerinin, AB ile Türkiye arasında müzakere edilmesi gerekir'' demişti. 
     
</TEXT>
</DOC>
