<DOC>
<DOCNO> 280619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun30.html </URL>
<DATE> 2005/03/15/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rus basını Mashadov önce sorgulandı, sonra öldürüldü 
</HEADLINE>
<TEXT>

     Rus Moskovskiy Komsomolets gazetesi, Çeçen lideri Aslan Mashadov'un sorgulandıktan sonra öldürüldüğünü ileri sürdü. 
     Gazetede bugün çıkan haberde, gazete muhabirinin Mashadov'un resmen öldürüldüğünün açıklandığı bölgeye gittiği belirtilerek, ''Muhabirimiz, evin altındaki hücrede bir insanın yaşamasının mümkün olmadığını ortaya çıkardı'' denildi. 
     Yer altı hücresinde havalandırma sistemi bulunmadığı belirtilen haberde, Mashadov'un o hücrede saklanması halinde 10 dakika sonra havasızlıktan öleceği kaydedildi. 
     Haberde, konuyla ilgili ayrıntılar ortaya çıktıkça, gazete ve televizyonlarda operasyonla ilgili çizilen resmi fotoğrafın kuşkulara neden olduğu ifade edilerek, Çeçenistan Başbakan Yardımcısı Ramazan Kadirov'un Ren-TV'ye verdiği demeçte şunları söylediği belirtildi 
     ''Mashadov'u çok önceden öldürebilirdim. Kendisine iki defa süre verdim. Sadece kendisini sağ yakalamak mümkün değildi, onu öldürebilirdik. Ancak tüm gerçekleri anlatması gerekiyordu. Gerçek Mashadov, Şamil Basayev, ajanlar Ebu Havs, Ebu El Halid, Hattab... Bunların gerçek yüzünü anlatmasını beliyorduk.'' Rus gizli servisinin Kadirov'a Mashadov'u kesinlikle sağ yakalaması emri verdiği belirtilen haberde, ''Mashadov, tüm militanların komutanıyla temas halindeydi. O, militanları teslim olmaya ikna edebilecek pozisyonda olan tek kişiydi'' denildi. 
     Haberde, Kadirov'un Mashadov ile öldürülmeden önce görüştüğünün ispatı olarak, Kadirov'un Ren-TV muhabirinin, ''Mashadov, Tolstoy Yurt'a nasıl girebildi'' sorusuna verdiği yanıt gösterildi. Kadirov, Ren-TV'ye açıklamasında şunları kaydetti 
     ''Mashadov, çok basit giyiniyordu. Başka bir pasaportu vardı. Tek başına yürüyor ve tek başına hareket ediyordu. Bir defasında benim Gudermes kent merkezinde durduğumu kendilerinin de bir arabayla oradan geçtiğini söyledi. Bana, 'Arabayla geçerken sana bakıyorduk' dedi. Aynı zamanda çok rahat hareket ettiklerini ve kimsenin kendilerine dikkat etmediğini söyledi.'' Gazete, Kadirov'un bu açıklamalarından Mashadov ile karşılaştığının ve kendisiyle konuştuğunun anlaşıldığını belirterek, ''Görüşme çok uzun bir süre önce de yapılmış olabilir. Mashadov, 2 yıldır Gudermes'te saklanıyordu. Ayrıca Kadirov ile Mashadov arasındaki kişisel temas versiyonumuz teyit edilmiş bulunuyor'' görüşüne yer verildi. 
     Haberde, diğer bir versiyonun da Kadirov ile Mashadov arasındaki konuşmanın çok yakın bir zamanda olabileceği, bunun da Mashadov'un sağ yakalandığı ve sorgulandıktan sonra öldürüldüğü anlamına geldiği kaydedildi. 
     Gazete, geçen yıldan beri Kadirov ile Mashadov arasında ilginç gelişmeler olduğunu belirterek, şu görüşlere yer verdi 
     ''Geçen yıl aralık ayında Kadirov, Mashadov ile adamları aracılığıyla görüşmeye başladı. Bu sırada Kadirov'un adamları Mashadov'un başkent Grozni'deki 8 akrabasını gözaltına aldı. Kadirov, Mashadov'un Çeçenistan Devlet Başkanlığı postundan gönüllü istifasını istiyordu. Mashadov da bunun karşılığında kendisi ve akrabaları için güvenlik talebinde bulunmuş olmalı. Mashadov'a siyasi alandan çekilip, Bakü'ye gidip oğlu ve karısıyla yaşaması önerilmiş olmalı. Bu anlaşmaya hazır olduğunu ispatlamak isteyen Mashadov, şubat ayında tek yanlı ateşkes ilan etti. Basayev bunu destekledi. Bu aşamadan sonra Mashadov'un Bakü'ye yerleşme süreci başlayabilirdi. Ancak tam bu esnada korumalarıyla tutuklandı. Herhangi bir çatışma olmadan yakalandı, çünkü konuşmak için davet edildi. Soruşturmadan sonra öldürüldü ve cesedi Tolstoy-Yurt'a götürüldü. Burada özel bir operasyon sahnelendi. Korumaların neden öldürülmediği hala net değil. Mashadov'un hatası, onun yaşamasına izin vereceklerini sanması oldu. Tolstoy-Yurt'taki evin sahibi Kadirov'un adamlarından biri olmalı. Evdeki hücrede havalandırma olduğuna dair en küçük bir ipucu yok.'' 
     
</TEXT>
</DOC>
