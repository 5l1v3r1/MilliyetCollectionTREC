<DOC>
<DOCNO> 295619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo29.html </URL>
<DATE> 2004/12/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erman Kunter, Fransız All Star takımının antrenörlüğünü yapacak... 
</HEADLINE>
<TEXT>

     Fransa Basketbol Ligi'nde, lider Asvel'in antrenörü Erman Kunter, ''All Star Game'' basketbol şenliğinde, Fransız takımının antrenörlüğünü yapacak. 
     Ligdeki en iyi yabancılar ve en iyi yerli oyuncular arasında, 29 Aralık Çarşamba günü Paris'te yapılacak olan maçta, Fransız takımını, Fransa'da lig lideri Asvel'in antrenörlüğünü yapan Kunter sahaya çıkaracak. 
     Asvel takımında oynayan Hüseyin Beşok ise ligde oynayan en iyi yabancı oyuncular arasına seçilerek, bu maçta Kunter'e karşı mücadele edecek. 
     Ligde oynayan en iyi yabancı oyuncular takımının antrenörlüğünü de, Strasbourg takımının çalıştırıcısı Eric Girard üstlenecek. 
     Bercy Spor Salonu'nda düzenlenecek şenlikte, üç sayı atışı, en iyi oyun kurucu ve en iyi smaç yapan oyuncular belirlenecek. 
     
     ERMAN KUNTER'DEN MESAJ 
     Asvel takımının çalıştırıcısı Kunter, AA muhabirine yaptığı açıklamada, perşembe günü Barcelona ile yapacakları maçı kazanarak, Avrupa Ligi'nde şanslarını devam ettirmek istediklerini söyledi. 
     Barcelona'yı, deplasmanda yenmenin zorluklarının farkında olduklarını ifade eden Kunter, şöyle konuştu 
     ''İç sahada kaybedilen maçlardan sonra Asvel'in bundan sonra rakip sahada mutlak maç kazanması gerek. 
     Asvel takımında ilk defa oynayan bir çok oyuncu var. Takımın birbirine alışması zaman alıyor, Avrupa Ligi'nde genelde 3-4 yıldır birlikte oynayan ve artık oturmuş takımlar mücadele ediyor. Ayrıca, Avrupa Ligi, Fransa Ligi'ne oranla daha sert ve çetin bir lig.'' Beşok'un geçen yıl geçirdiği sakatlığın tamamen geçtiğini ve takıma önemli katkılar sağladığını ifade eden Kunter, bu oyuncunun eskiden olduğu gibi Türk Milli Takımı'na da büyük güç katmaya devam edeceğini söyledi. 
     Kunter, bir soru üzerine verdiği yanıtta, Bogdan Tanjevic'in, milli takımın başına getirilmesini çok olumlu bulduğunu belirterek, ''Tanjevic, milli takıma çok şey kazandırdı'' dedi. 
     
</TEXT>
</DOC>
