<DOC>
<DOCNO> 292790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sondun03.html </URL>
<DATE> 2004/11/28/ </DATE>
<TIME> 07.15 </TIME>
<AUTHOR>  </AUTHOR>
<HEADLINE>
BM Güvenlik Konseyi yapılandırılma raporu Perşembe günü açıklanacak 
</HEADLINE>
<TEXT>

     Birleşmiş Milletler BM Güvenlik Konseyi'nde reform gerçekleştirilerek, üye sayısının artırılması konusunda çalışmalar yapan ''Açık Uçlu Çalışma Grubu''nun konu hakkındaki raporunu 2 Aralık Perşembe günü açıklayacağı bildirildi. 
     Başta Güvenlik Konseyi'nin daimi ve geçici üyelerinin sayısının artırılması olmak üzere, BM teşkilatı yapısında bazı değişiklikler öneren 60 sayfalık raporun BM çevrelerinde ateşli tartışmalara yol açması bekleniyor. 
     Beşi daimi olmak üzere 15 üyeden oluşan BM Güvenlik Konseyi'nin yapısının hala 60 yıl önceki dünya şartlarını yansıttığı, dünyadaki değişimleri ve mevcut güç dengesini temsil edebilmesi için köklü bir reforma ihtiyaç bulunduğu konusunda bütün ülkeler fikir birliğindeyken, yeni daimi ya da geçici üyeliklerin sayısı ve bu yeni üyelerin hangi ülkeler olacağı konusunda ciddi fikir ayrılıkları bulunuyor. 
     BM'nin 191 üyesini bağlayıcı nitelikte kararlar alan tek organ olan Güvenlik Konseyi'nin 2. Dünya Savaşı sonrası güç dengelerini yansıtan ve ABD, İngiltere, Rusya, Fransa ve Çin'e veto yetkisi veren yapısının yeni güç dengelerine göre yeniden düzenlenmesine acil ihtiyaç duyulduğu belirtiliyor. Özellikle 1945'ten bu yana ekonomik ve bölgesel güç olarak ortaya çıkan Brezilya, Almanya, Hindistan ve Japonya'nın bu yeni güç dengelerini temsilen Konsey'de yer almaları gerektiği üzerinde duruluyor. ''Açık Uçlu Çalışma Grubu''nun Perşembe günü kamuoyuna duyuracağı raporun Güvenlik Konseyi'ne yönelik yapısal reform önerilerinin yanı sıra, bir meşru müdafaa eylemi olarak önleyici güç kullanımı ve terörist eylemlerin direniş hareketleri şeklinde değerlendirilmesini engellemeye yönelik olarak BM şartında değişiklikler de önereceği ifade ediliyor. 
     
     HER KITAYA ALTI ÜYE KOTASI 
     New York Times gazetesinin söz konusu raporu gören BM diplomatlarına dayanarak verdiği bir habere göre, rapor Güvenlik Konseyi'nin üye sayısını Amerika, Afrika, Asya ve Avrupa kıtalarından 6'şar üye olmak üzere 15'ten 24'e yükseltmeyi öngörüyor. Ancak bu konuda iki ayrı formül ileri sürülüyor. Bugün veto yetkisini haiz 5 daimi üye ile iki yıl görev yapmak üzere her yıl 5 üyenin seçimiyle belirlenen 10 geçici üyeden oluşan Güvenlik Konseyi için önerilen bir formül, görev süreleri yenilenebilir olmak kaydıyla dört yıllık süreler için 8 yeni yarı-daimi üyenin belirlenmesini öngörürken, ikinci formül ise 5 olan daimi üye sayısını 11'e yükseltmeyi hedefliyor. 
     Ancak her iki formülün de, Konsey'in sadece 5 daimi üyesine tanınan veto yetkisinin başka üyelere verilmesini öngörmemesinin BM Genel Kurulu'nda büyük tartışmalara yol açacağı tahmin ediliyor. Güvenlik Konseyi'nin yapısında değişiklik önerilerinin hayata geçirilebilmesi için, bu önerilerin 191 sandalyeli BM Genel Kurulu'ndaki üye ülkelerin üçte ikisi tarafından kabul edilmesi ve yine Güvenlik Konseyi'nin 5 daimi üyesi de dahil olmak üzere üye ülkelerin üçte ikisinin parlamentoları tarafından onaylanması gerekiyor. 
     
     YOĞUN REKABET BEKLENİYOR 
     Bölgesel ya da uluslararası düzeyde birbirine rakip pek çok ülkenin genişleyecek Güvenlik Konseyi'nde sandalye kapmak istediğine dikkat çekilirken, bu yüzden hangi ülkelerin üye olacağı konusunun çetin tartışmalara yol açacağı ifade ediliyor. 
     Güvenlik Konseyi'nde Afrika kıtasını temsil için önde gelen rakiplerin Güney Afrika, Nijerya, Mısır olduğu belirtilirken, Amerika kıtası için Meksika ve Arjantin'in üyelik konusunda Brezilya'nın öne çıkmasından rahatsız oldukları kaydediliyor. Asya'da Pakistan'ın Hindistan'ın üyeliğine, Çin'in ise Japonya'nın üyeliğine karşı olduğu belirtilirken, Çin'in veto yetkisini kullanarak Japonya'yı denklem dışı tutmaya çalışacağına kesin gözüyle bakılıyor. Mısır ve Endonezya da İslam dünyasının Konsey'deki daimi temsilciliği rolüne soyunmak istiyor. 
     Batı Avrupa'nın Konsey'de daimi olarak temsil edilmeyen tek büyük ülkesi durumuna düşmemek için İtalya'nın da Almanya'nın muhtemel daimi üyeliğine muhalefet edeceği tahmin ediliyor. BM şartı herhangi bir devletler grubu ya da uluslararası örgütün Güvenlik Konseyi'nde temsiline izin vermemesine rağmen İtalya, Almanya'nın daimi üyeliği yerine Avrupa Birliği için Konsey'de bir daimi üyelik öneriyor. 
     ABD'nin bugüne kadar daimi üyeliğini destekleyeceğini açıkça ifade ettiği tek ülke Japonya. ABD Dışişleri Bakanı Colin Powel'ın bu konuda geçtiğimiz haftalarda Brezilya'ya verdiği desteğin ise şartlara bağlı olduğu ifade ediliyor. Geçtiğimiz hafta Brezilya'yı ziyaret eden Rusya Devlet Başkanı Vladimir Putin de bu ülkenin adaylığına olan Rus desteğini açıklamıştı. 
     Daimi üyelik konusunda Brezilya, Japonya, Hindistan ve Almanya'nın karşılıklı destek için yoğun bir lobicilik kampanyası yürüttüğü belirtilirken, bu ülkelerin Afrika'dan henüz ismi belirlenmeyen iki ülkenin daimi temsilciliğine de destek verdikleri ifade ediliyor. Bu ülkelerin Çalışma Grubu raporunda yer almamasına rağmen yeni daimi üyelerin de veto yetkisi alabilmeleri için Genel Kurul üyeleri nezdinde yoğun bir çaba içerisinde oldukları kaydediliyor. BM bütçesinin yüzde 22'sini karşılayan ABD'nin teşkilat üzerinde önemli bir etkisinin olduğu ve bu etkisini reform konusunda da kullanacağı ifade edilirken, bu konuda ABD'yi yüzde 19,5 oranındaki katkısıyla Japonya, yüzde 8,7 ile Almanya takip ediyor. Güvenlik Konseyi'nin diğer daimi üyelerinden İngiltere'nin BM bütçesine yüzde 6,1, Fransa'nın yüzde 6, Çin'in yüzde 2,1 ve Rusya'nın ise yüzde 1,1 oranında mali desteği olduğu belirtiliyor. 
     En son 1963 yılında yapılan bir reform ile üye sayısı 11'den 15'e çıkarılan BM Güvenlik Konseyi'nde daha önce Milliyetçi Çin tarafından işgal edilen bir daimi üyelik koltuğuna 1971 yılında bu yana Komünist Çin oturuyor. 
     
</TEXT>
</DOC>
