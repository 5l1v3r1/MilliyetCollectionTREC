<DOC>
<DOCNO> 291816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sontur13.html </URL>
<DATE> 2004/11/24/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Çadırda acı son .. 
</HEADLINE>
<TEXT>

     Antalya'nın Kale İlçesi'ne bağlı Köşkerler Köyü'nde, naylon çadırda yaşayan ailenin 5 yaşındaki çocuğu Hülya, elbiseleri ısınmak için yakılan ateşten tutuşunca yanarak can verdi. 
     AA muhabirinin jandarma yetkililerinden aldığı bilgiye göre, Köşkerler Köyü'nün Güvercinlik Mahallesi'nde naylon çadırda yaşamlarını sürdüren ve geçimlerini hayvancılıktan sağlayan Düriye ve Ramazan Kocabaş çiftinin 5 yaşındaki çocukları Hülya, annesi ve dedesi Ahmet Kocabaş'ın keçi otlatmaya, babası Ramazan Kocabaş'ın ilçeye gitmesi üzerine özürlü amcası ile çadırda kaldı. 
     Çadırdan yaklaşık 50 metre uzaklıkta ateş yakan amca, bir süre sonra ateşin başından ayrıldı. Bu sırada ateşin yanına gelen Hülya'nın elbisesi tutuştu. Panikle koşmaya başlayan küçük Hülya elbisenin tamamen yanması sonucu can verdi. Hülya'nın cesedi, ateşten 7 metre uzaklıkta bulundu. 
     Kale Cumhuriyet Savcılığı olayla ilgili ihmal gerekçesiyle soruşturma başlattı. 
     Ailenin yakınları, iki kardeşi ilköğretim okulu öğrencisi olan küçük kızın, 7 kişilik ailesiyle naylon çadırda yaşadığını ve geçimlerini hayvancılıkla sağladıklarını belirttiler. 
     
</TEXT>
</DOC>
