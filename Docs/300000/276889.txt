<DOC>
<DOCNO> 276889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/spor/ydilmen.html </URL>
<DATE> 2004/10/03/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Önemli galibiyet 
</HEADLINE>
<TEXT>



Bu sezon resmi maçlardaki tek mağlubiyetini dört gün önce alacaksın, hem de altı gol yiyerek. Ardından Denizlispor gibi güçlü bir takımın karşısına moralsiz çıkacaksın. Açıkcası ben Fenerbahçe'yi bu kadar konsantre beklemiyordum. Psikolojik olarak tedirgin olacaklarını düşünüyordum. Ama Christoph Daum, Manchester'da oynattığı dokuz oyuncuyla devam etti, bir bakıma "size güveniyorum" mesajı verdi. 
Denizlispor takımı ligin deplasmanda en kontrollü oynayan, en iyi takımlarından bir tanesi. Arkada Özgür, Nobre'ye, Burak da Hooijdonk'a markaj uyguladı. Roman da boşta. Önde altılı bir orta saha, en uçta Ersan Martin. Süratli oyuncusu bulunmamasına rağmen orta sahadan sürpriz koşularla dört beş isimle hücum yapmayı düşündüler. İlk yarıda zaman zaman bunu başardılar, ama ikinci yarı Fenerbahçe golüne kadar planlar tutmadı. Çünkü Fenerbahçe buna imkan vermedi. İlk yarıda her iki takım adına da bir tek pozisyon yoktu. Fenerbahçe yana çok oynayarak topa sürekli sahip oldu ama pozisyon üretemedi. 

Savunmayı açtılar 
İkinci 45 dakika ise Fenerbahçe hem topa sahip oldu, hem de pozisyon üretti. Bunun başlıca sebepleri iki kanat oyuncusu Tuncay ve Mehmet Yozgatlı'nın çizgide daha fazla top almalarıydı. Ceza sahası üstünde gömülü oynayan Denizlispor defansını açtılar. Zaten kapanan takımlara karşı mutlak çizgilere inmeniz şart. Kilidi açan gol de böyle oldu. Önce Mehmet Yozgatlı ortaladı, seken topu bu kez Tuncay ters taraftan kesti. O golden sonra Denizli, savunmasını orta sahaya çıkardı, bu da Fenerbahçe'nin daha fazla pozisyon bulmasını sağladı. Yine de Daum'un o bülümlerde forvetten birini çıkarıp, orta sahaya dirençli birini almasını beklerdim. Denizli maç boyunca bulmadığı fırsatı o bölümde iki kez yakaladı. Hatta ikincisinde 3-4 oyuncu golü atmamak için bir hayli çaba sarfettiler ve becerdiler. Becerdikleri gibi dönüşte ikinci golü yediler ve maç bitti. Fenerbahçe'nin attığı ikinci gol mükemmel bir kontratak örneği olur. 

Alex'in en iyi maçı 
Alex, bana göre geldiği günden bu yana en iyi performansını gösterdi. Ona çok uygun bir oyun düzeni vardı. Çünkü rakip stoperler iki forvetle adam adama oynuyordu ve Alex rahatlıkla diklemesine driplinglerle pozisyonlara girdi. 
Mustafa Çulcu'nun formu devam ediyor. Denizlispor'u maç 1-0 iken son dakika pozisyonunda inanılmaz bir yardımcı hakem hatası vardı. İki metrelik ofsayta bayrak kalmazken, golün kaçması Çulcu'yu, yardımcısını ve hatta maçı kurtardı. 



</TEXT>
</DOC>
