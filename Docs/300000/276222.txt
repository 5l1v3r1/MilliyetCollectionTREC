<DOC>
<DOCNO> 276222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/soneko38.html </URL>
<DATE> 2004/09/30/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
TMSF'nin gayrimenkulleri 12 Ekim Salı günü satışa sunulacak... 
</HEADLINE>
<TEXT>

     TURYAP A.Ş., Tasarruf Mevduatı Sigorta Fonu TMSF ve Fon'a devredilmiş bankalara borçlular üzerine kayıtlı 383 gayrimenkulü, 12 Ekim Salı günü satışa çıkaracak. 
     İstanbul Profilo Alışveriş Merkezi'ndeki Büyük Tiyatro Salonu'nda düzenlenecek müzayedenin toplam 134 trilyon 566 milyar 800 milyon lira muhammen bedelli portföyü içinde İstanbul, Ankara ve İzmir'in de bulunduğu 32 ildeki gayrimenkuller yer alıyor. 
     Satışa çıkarılacak 383 gayrimenkulün 126'sının muhammen bedeli 100 milyar liranın üzerinde, 257'sinin muhammen bedeli 100 milyar liranın altında bulunuyor. Satışa çıkarılacak gayrimenkullerin 25'inin muhammen bedeli ise 1 trilyon lirayı aşıyor. 
     TURYAP Yönetim Kurulu Başkanı Azmi Sarıbay, düzenlediği basın toplantısında, TMSF'nin gayrimenkullerinin satışlarını 2002 Aralık ayından beri gerçekleştirdiklerini belirterek, yaklaşık bin adet olan bu satışlardan 150 trilyon liralının üzerinde gelir elde edildiğini söyledi. 
     Sarıbay, müzayedenin 22.5 trilyon lira ile en pahalı gayrimenkulü olan Erol Aksoy'a ait Sarıyer'deki ''Tahsin Bey'' yalısına ilişkin ''Bu yalı lanetli olarak tanınıyor. Bu durum, satışını güçleştirir mi '' sorusu üzerine, ''Yalının lanetli olduğuna inanmıyorum'' dedi. 
     
     ''YALININ YERLİ TALİPLERİ VAR'' 
     Yalıyı kim alacaksa kendisine hayır getirmesini dileyen Sarıbay, ilk kez müzayedeye çıkarılan yalının yerli talipleri olduğunu ve muhammen bedeli olan 22,5 trilyon liranın altında bir değerle satılmayacağını düşündüğünü kaydetti. 
     Sarıbay, yalının kesin olarak satılıp satılmayacağının sorulması üzerine de ''Bunu Ekim'in 12'sinde göreceğiz'' yanıtını verdi. 
     Yurt çapında 240 adet ofisleri bulunduğunu belirten Sarıbay, pazarlama güçleri ve yerel tanıtım nedeniyle başarılarının arttığını söyledi. 
     Sarıbay, müzayedede, muhammen bedeli bulmayan gayrimenkullerin satılmayacağını da dile getirerek, TMSF'nin satışlarla ilgili yüzde 25'i peşin geri kalanı 2 yıl vadeyle taksitlendirme yaptığını anımsattı. 
     Toplantının ardından, müzayedenin sunuculuklarını yapacak olan Cüneyt Vural ve Handan Güçyılmaz, temsili olarak iki gayrimenkulün satışını gerçekleştirdi. 
     
     SARIYER'DEKİ TAHSİN BEY YALISI 
     Müzayedede, projesi Prof. Dr. Sedat Hakkı Eldem'e ait olan ve ''Tahsin Bey'' adıyla bilinen Sarıyer'deki yalı, 22.5 trilyon liralık muhammen bedelle müzayedenin en pahalı gayrimenkulü olma özelliğini taşıyor. 
     İlk sahibi olan Tahsin Günel'in iflası sonrası Ilıcak ailesi tarafından satın alınan ve bu ailenin yaşadığı ekonomik sıkıntılar nedeniyle 1993 yılında işadamı Erol Aksoy'un mülkiyetine geçen yalı için kamuoyunda sahiplerine uğur getirmediği yorumları yapılıyor. 
     Toplam alanı 6 bin 355. metrekare olan gayrimenkulün, bin 700 metrekaresi kapalı alandan oluşuyor. İstanbul Boğazı'nın rıhtımı en geniş gayrimenkulü olma özelliğini de taşıyan yalının Boğaz'a bakan cephesinin uzunluğu 80 metre, karaya bakan cephesinin uzunluğu ise 90 metre. 
     
     DİĞER GAYRİMENKULLER 
     Alsit Sitesi'ndeki Dinç Bilgin'e ait lüks villanın 2 trilyon 750 milyar lira muhammen bedelle satışa çıkacağı ihalede, değeri 1 trilyon lira geçen İstanbul Kandilli ve Moda'da bulunan Demay villalarının, çeşitli arsaların ve dairelerin büyük ilgi görmesi bekleniyor. 
     Fon'a devredilen İktisat Finansal Kiralama A.Ş.'ye çek borcu olan ve geri ödemede bulunulmadığı için mülkiyeti TMSF'ye geçen Bağcılar'daki Motif Tekstil Fabrikası 13 trilyon 100 milyar lira muhammen bedelle, Bakırköy'de yer alan EGS Business Center'daki 12 adet büro da 560 milyar lira muhammen bedelle satılacak. 
     Müzayedenin diğer gayrimenkulleri arasında, TMSF tarafından ihaleye çıkarılan ve ikinci derece tarihi eser sayılan, İzmir'in Konak ilçesindeki eski Merkez Bankası binası 3 trilyon 750 milyar lira, Aliağa ilçesindeki ağır sanayi tesisleri için uygun olan 226 dönüm arsa 3 trilyon 745 milyar lira muhammen bedelle satış listesinde yer alıyor. 
     Ayrıca, mülkiyeti Yaşar Grubu'ndan Fon'a geçen mallar arasında yer alan Muğla'nın Datça ilçesindeki 1. sınıf Datça Tatil Köyü 3 trilyon 500 milyar liraya, Adana'da bulunan depolama ve dağıtım tesisi ise 2 trilyon 100 milyar lira muhammen bedelle satılacak. 
     Hatay Samandağ Yoğunluk Köyü'nde 242.5 metrekarelik bahçe ise 200 milyon liralık bedeli ile müzayedenin en düşük değerli gayrimenkulü özelliğini taşıyor. 
     
</TEXT>
</DOC>
