<DOC>
<DOCNO> 279944 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/spor/spo07.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bebeğe hediye 
</HEADLINE>
<TEXT>


Beşiktaşlı Carew, Slovenya maçında attığı ilk golün sevincini kucağında bebek sallar görüntüsü vererek tribünlerle paylaştı 


SİYAH - Beyazlılar'ın Norveçli golcüsü John Carew, yeni bebeğinin sevincini milli takımda attığı gol sonrası yaptığı gösteriyle kutladı. Dünya Kupası elemeleri 5.Grup'ta Slovenya ile kendi sahasında karşılaşan ve 3-0 kazanan Norveç'in 7. dakikada ilk golüne imza atan Carew, bu gol sonrası kucağında bebek sallıyormuş görüntüsü verdi. Norveçli golcü, DNA testiyle kendisinden olduğu ortaya çıkan bebeğin masraflarını karşılayacağını da söyledi. 
DÜNYA Kupası elemelerinde gecenin en ilginç sonuçlarını ise yine küçük ülke milli takımları aldı. 1. Grup'ta Makedonya'yı kendi sahasında Bernaus'un golüyle 1-0 yenmeyi başaran Andorra, tarihinde resmi maçlardaki ilk kez güldü. Dört gün önce Portekiz ile 2-2 berabere kalan Liechtenstein ise Lüksemburg'u deplasmanda 4-0 yenerek Dünya Kupası elemeleri tarihindeki ilk zaferini ilan etti. İngiltere de Azerbaycan'ı rakip sahada Owen'ın tek golüyle geçti. 


</TEXT>
</DOC>
