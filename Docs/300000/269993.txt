<DOC>
<DOCNO> 269993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun25.html </URL>
<DATE> 2004/09/08/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
ABD Konsolosluğuna asılsız bomba ihbarı 
</HEADLINE>
<TEXT>

     Pakistan'ın güneyindeki Karaçi kentinde bulunan ABD konsolosluğuna asılsız bomba ihbarı yapıldı. 
     Yetkililer, telefonla yapılan bomba ihbarının ardından konsolosluğun güvenlik güçleri tarafından kordon altına alındığını belirterek, yapılan arama sonucunda patlayıcı izine rastlanmadığını bildirdiler. 
     Karaçi polisine göre, polis yardım hattı ve konsolosluğu telefonla arayan kimliği bilinmeyen kişiler, konsolosluk içine yerleştirilen bir bombanın yerel saatle 14 30'da TSİ 12 30 patlayacağı ihbarında bulundu. 
     Çevre bölgede de yapılan arama sonucu patlayıcı bulunmadığını belirten yetkililer, arama çalışmalarını sürdürdüklerini, gerekli bütün tedbirlerin alındığını, herhangi bir riskin göze alınamayacağını söylediler. 
     Arama çalışmaları sırasında konsolosluk tahliye edilmedi. 
     ABD'nin Karaçi konsolosluğuna geçen Mart'ta planlanan bombalı saldırı, konsolosluk önünde park halinde bulunan bomba yüklü aracın, patlama zamanından birkaç dakika öncesi etkisiz hale getirilmesiyle önlenmişti. 
     Konsolosluğa Haziran 2002'de bomba yüklü araçla düzenlenen saldırıda ise 14 Pakistanlı ölmüştü. 
     
</TEXT>
</DOC>
