<DOC>
<DOCNO> 252598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/axspo02.html </URL>
<DATE> 2004/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Solun ilacı tamam 
</HEADLINE>
<TEXT>


Fenerbahçe'nin yeni Brezilyalı futbolcusu Fabiano Lima dün sağlık kontrolünden geçti, bir yıllık imza attı. Sambacı, defansta oynamasına rağmen ofansif yönünün çok iyi olduğunu belirtti 

YUSUF KOBAL 


Kiralık oynayacak 
FENERBAHÇE, yeni Brezilyalı oyuncusu Fabiano Lima Rodrigez ile sözleşme imzaladı. Sarı - Lacivertliler'de bir sezon kiralık olarak görev yapacak olan Sambacı, sabah Acıbadem Hastanesi'nde sağlık kontrolünden geçti, ardından da imza için kulübe gitti. Mahmut Uslu'nun gecikmesi nedeniyle tören 30 dakika geç başladı. Fabiano defans oyuncusu olmasına rağmen ofansif yönünün çok güçlü olduğunu söyledi, Brezilyalılar nedeniyle Fenerbahçe'yi yakından takip ettiğini de belirtti. 

'Herkes haber gönderir' 
DIŞ İlişkiler Sorumlusu Hakan Bilal Kutlualp, defansın sol kanadına beklenen transferi yaptıklarını belirterek, "Brezilya'nın önemli savunma oyuncularından birisidir. Fenerbahçe'deki rekabette fayda sağlayacaktır. Fabiano, kendini nelerin beklediğini biliyor. Ona anlattıklarımızdan daha fazlasını gördü. Gerisini de yaşayıp, anlayacak" diye konuştu. Kutlualp, İlhan Mansız ile ilgili soruyu ise şöyle yanıtladı "Herkes haber gönderebilir. Çünkü her futbolcu Fenerbahçe'de oynamak ister." 

'Bir kaleci eksik' 
AMATÖR Şubeler Sorumlusu Mahmut Uslu ise, Daum'un kadrosunda 25 oyuncu istediğini, şu ana kadar kadroda yer alan 25 futbolcunun her birinin çok iyi olduğunu söyledi, "Bir kaleci eksiğimiz var. Sadece o transferi gerçekleştireceğiz" dedi. Uslu, "Rüştü gelmek isterse masaya oturacak mısınız " sorusuna ise, "Onunla masaya oturmayız. Çünkü o gelmek isterse kapımız açık. Zaten Rüştü, İspanya'da 2.8 milyon Euro kazanıyor. Neden gelsin" yorumunu yaptı. 

Daum'un mesajı belli Ayrılmam 

Almanya istiyor 
HİTZFELD'İN Almanya Milli Takımı'nı kabul etmemesinin ardından gözler bir anda Christoph Daum'a çevrildi. Alman ZDF Televizyonu'nun yaptığı ankette Daum, yüzde 56'lık bir oranla en fazla istenen teknik adam olurken, daha önce Fenerbahçe'nin çalıştırıcısına karşı olduğu söylenen Beckenbauer de, "Göreve Daum getirilmeli. Herkes hata yapabilir. Geçmiş unutulmalı" diyerek yeşil ışık yaktı. 

Hoca kabul etmiyor 
ALMAN Futbol Federasyonu'ndan resmi bir öneri almamasına rağmen aracılar kanalıyla teklif alan Daum ise milli takımda görev alamayacağını açıkça iletti. Kendisine baskı yapan vatandaşlarına Fenerbahçe ile olan sözleşmesini hatırlatan Daum'un, en azından mukavelesi bitinceye kadar Sarı - Lacivertli takımda kalacağını söylediği öğrenildi. Alman hoca, milli takım için yabancı teknik adam önerdi. 

Fenerbahçe'ye zayıf rakipler 

YUSUF DURSUN 

YENİ sezon çalışmalarında tempoyu artıran Fenerbahçe, dünü iki antrenman yapacak geçirdi. Sabah kondisyon ağırlıklı çalışan Sarı - Lacivertliler, akşam da topla idman yaptı. 12 Temmuz'da Almanya'ya gidecek olan Fenerbahçe'nin burada sırasıyla Mannheim, Berlin Türkiyemspor, Köln Yurdumspor, Sportfreunde Siegen ve FC Köln ile karşılaşacağı açıklandı. Öte yandan Atatürk'ün Yalova'ya gidişinin 75. yıldönümü için Yalova'dan davet alan Sarı - Lacivertliler, 19 Ağustos'ta Yalovaspor ile karşılaşmayı kabul etti. 

Devler Ligi beklentisi 

YUSUF DURSUN 

Fenerbahçe Faruk Ilgaz Sosyal Tesisleri'nde bir araya gelen Fabiano Lima, Aurelio, Nobre ve Luciano, Sarı - Lacivertli forma altında toplanmaktan çok mutlu olduklarını söyledi. Tesislere hayran kalan Sambacılar, Şampiyonlar Ligi'ni iple çektiklerini belirterek, "Burada büyük başarılara imza atacağız" diye konuştu. Brezilyalı futbolcular, Başkan Aziz Yıldırım'ı bir baba gibi gördüklerini vurguladı. 

Aurelio'ya baskı 

YENİ yabancı alabilmek için kadroyu boşaltmayı düşünen Fenerbahçe, Aurelio'ya gelen teklifleri resmen tebliğ etti. Brezilyalı futbolcu ise buna tepki göstererek, kendisine konuyu ileten İdari Menajer Volkan Ballı'ya sıkıntısını dile getirdi. Mahmut Uslu ile de görüşen Aurelio, ayrılmak istemediğini, Fenerbahçe'de mutlu olduğunu ifade etti. 


</TEXT>
</DOC>
