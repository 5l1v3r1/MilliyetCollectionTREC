<DOC>
<DOCNO> 280724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sonspo01.html </URL>
<DATE> 2005/03/15/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Aktuğ Puan kaybına tahammülümüz yok 
</HEADLINE>
<TEXT>

     Trabzonspor, ligde bu hafta deplasmanda Beşiktaş ile yapacağı maçın hazırlıklarına başladı. 
     Teknik direktör Şenol Güneş yönetiminde, Mehmet Ali Yılmaz Tesisleri'nde yapılan antrenmana tüm futbolcular katıldı. Çalışmada düz koşu yapan Emrah'ın hafta sonundaki karşılaşmada görev alamayacağı açıklandı. 
     Güneş, futbolculara dar alanda pas çalışmasının ardından çabukluğa dayalı bir idman yaptırdı. 
     
     AKTUĞ ''PUAN KAYBINA TAHAMMÜLÜMÜZ YOK'' 
     Trabzonspor Kulübü Başkanı Atay Aktuğ, şampiyonluk yarışını sürdürmek için Beşiktaş karşısında puan yitirmemeleri gerektiğini söyledi. 
     Aktuğ, Beşiktaş'ın ligdeki durumunun gerçek gücünü yansıtmadığını belirterek, ''Çok güçlü ve alternatifli kadroları var. Rıza Hoca da başarılı bir teknik direktör. Biz, 3 puan almak için sahaya çıkacağız. Umduğumuz sonucu alıp Trabzon'a dönmek istiyoruz. Şampiyonluk yarışını sürdürmek için puan kaybetmemeliyiz'' dedi. 
     Trabzonspor olarak bugüne kadar hakemleri desteklediklerini kaydeden Aktuğ, şöyle konuştu 
     ''Genç, tecrübesiz hakemlerin sonucu etkilemeyen hatalı kararlarını normal karşılıyorduk. Dün akşam Fenerbahçe-Gençlerbirliği maçı hakeminin yönetimine hata demiyorum, buna başka bir şey söylemek lazım. Bu işe genç-yaşlı olarak bakmamak lazım. İyi hakem, kötü hakem olarak bakmak lazım. Bizim istediğimiz sahanın mutlak hakimi hakemdir. Onun verdiği kararların adil olmasını istiyoruz. Çifte standartlı, seyirciden etkilenen hakemler istemiyoruz.'' 
     
</TEXT>
</DOC>
