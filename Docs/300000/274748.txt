<DOC>
<DOCNO> 274748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/siyaset/siy03.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Filori'den Türkiye eleştirilerine yanıt 
</HEADLINE>
<TEXT>


GÜVEN ÖZALP Brüksel 


AB Komisyonu'nun genişlemeden sorumlu üyesi Günter Verheugen'in Başbakan Recep Tayyip Erdoğan'la yaptığı görüşmenin ardından, Türkiye'nin halletmesi gereken sorun kalmadığı açıklaması, bazı kesimleri rahatsız etti. Türkiye'yi savunmak da, Verheugen'in sözcüsü Jean Christophe Filori'ye düştü. Filori, dünkü basın toplantısında, Türkiye'de sistematik işkence bulunmadığının tespit edildiğini yineledi, "Bireysel bazı olaylar var, onun üzerine de hükümet kararlı bir şekilde gidiyor" dedi. Filori yeni TCK'da işkence ya da kötü muamele uygulayan yetkililere çok ağır ceza öngörüldüğünü da hatırlattı. Kürt sorunu konusunda "Türkçe dışındaki dillerde eğitim ve yayın hakkı tanınmış durumda. Olumlu bir eğilim var" diyen Filori, Ermeni "soykırımı" konusunda da, "Bu konu tarihçilere bırakılmalı" dedi. 




</TEXT>
</DOC>
