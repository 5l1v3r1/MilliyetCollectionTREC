<DOC>
<DOCNO> 251849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun05.html </URL>
<DATE> 2004/06/30/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Münih-İstanbul uçağı kaçırılıyordu ancak... 
</HEADLINE>
<TEXT>

     Evren Aydemir Hakkı Akduman 
Almanya'da Türk işadamı Vural Öger'in Frybird havayolu şirketine bağlı bir uçak, Münih'ten İstanbul'a hareket ettikten sonra kaçırılmaya çalışıldı. 28 yaşındaki bir Türk'ün uçağın içinde 'elimde bomba var' başlayan panik tutuklanmayla son buldu. 
     Havayolu yetkilileri, uçaktaki bir kişinin uçak havalandıktan sonra cep telefonu göstererek elinde bomba olduğunu söylediğini belirtti. 
     Havayolu yetkilileri, uçağın bir süre tekrar Münih havalanına döndüğünü, yolcunun polis tarafından yakalandığını, yolcuları boşaltılan uçağın halen havaalanında beklediğini bildirdi. 
     Münih havaalanının bir sözcüsü ise yaptığı açıklamada, pilotun havalandıktan kısa bir süre sonra uçakta ''düzensizlikler'' olduğunu belirterek, havaalanına geri döndüğünü söyledi. 
     Sözcü, yaklaşık 150 yolcunun uçaktan indirildiktan sonra bir kişinin uçağın açık kapısından aşağı atladığını, yaralanan kişinin hastaneye kaldırıldığını, ancak olayın bir kaçırma olayı olup olmadığının henüz bilinmediğini ifade etti. 
     TSİ 21.47'de havalanan uçağın Münih havaalanına TSİ 22.30'da geri döndüğü bildirildi. 
     Bu arada Alman özel televizyonu N-24, uçak havalandıktan kısa bir süre sonra pilotun uçağın bir kişi tarafından kaçırıldığını söylediğini duyurdu. 
     Televizyon, uçağın daha sonra Münih havaalanına geri döndüğünü ve söz konusu kişinin polisler tarafından yakalandığını bildirdi. 
     Yetkililer, uçağı kaçırmaya çalışan kişinin uyruğu ve amacı hakkında ise bilgi vermediler. 
     
     'ELİMDE BOMBA VAR' DEDİ 

     Almanya'da Türk işadamı Vural Öger'in Frybird havayolu şirketine bağlı bir uçağı Münih'ten İstanbul'a hareket ettikten sonra kaçırmaya çalışan kişinin bir Türk vatandaşı olduğu bildirildi. 
     Uçağı kaçırmaya çalışan kişinin 28 yaşındaki bir Türk olduğunu, elinde bomba olduğunu söyleyen bu kişinin güvenlik güçlerince etkisiz hale getirildikten sonra tutuklandığını söyledi. 
     Tutuklanan kişinin bomba olduğunu söylediği nesnenin cep telefonu olduğunu kaydeden yetkili, yakalanan Türk'ün adı ve amacı hakkında ise bilgi vermedi. 
     Frybird yetkilileri, uçaktaki bir kişinin uçak havalandıktan sonra elinde bomba olduğunu söylediğini, uçağın bir süre tekrar Münih havalanına döndüğünü, yolcunun polis tarafından yakalandığını, yolcuları boşaltılan uçağın halen havaalanında beklediğini bildirmişti. 
     
</TEXT>
</DOC>
