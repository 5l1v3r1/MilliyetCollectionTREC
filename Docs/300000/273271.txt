<DOC>
<DOCNO> 273271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/yasam/axyas01.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşi 'devlere' özel ayakkabı yapmak 
</HEADLINE>
<TEXT>


'Dev adamların' ayakkabılarını yapan Öncel Kalkan, müşterilerini anlattı. Kalkan'ı tercih edenler arasında Michael Jordan ve Maradona da var... 

GÜLAY FIRAT İstanbul 

Mehmet Okur, Mirsad Türkcan ve Hidayet Türkoğlu gibi birçok basketbolcu, "büyük ayakları"na uygun ayakkabı için Öncel Kalkan'a gidiyor. 
Basketbol camiasının 'baba' dediği Kalkan, 24 yıllık ayakkabıcı. 15 yıl önce iki zenci basketçinin isteğiyle bu işe başlamış, şu an dünyanın birçok ülkesinden sipariş alıyor. 'Efsane' Michael Jordan ile Arjantinli futbolcu Maradona da Kalkan'dan ayakkabı almış. 
Yaz başında 50 milyon dolara Utah Jazz'a transfer olan Mehmet Okur'la ilgili olarak Kalkan, şunları anlatıyor "51 numara giyer. Önce kovboy çizmesi yaptırdı. Çok aramış, bulamamış. Alınca, 'Dünyalar benim oldu' demişti." 
Orlando Magic'e transfer olan Hidayet Türkoğlu'nun ayakkabıda tutucu olduğunu belirten Kalkan, 'çılgın bir ayakkabı meraklısı' olarak nitelediği Mirsad Türkcan hakkında ise şunları söylüyor "48.5 numara giyer. Yılan, timsah derisi ve renkli ayakkabıları sever. Her gelişte 10 tane alır." 




</TEXT>
</DOC>
