<DOC>
<DOCNO> 261273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/guncel/agun.html </URL>
<DATE> 2004/08/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Süreyya şoku 
</HEADLINE>
<TEXT>


Tüm Türkiye onun altın madalyaya koşacağı günü beklerken Süreyya Ayhan, Atina Olimpiyatları'na 6 gün kala sakatlanarak yarışlardan çekildi 

SPOR SERVİSİ 

Atina 2004 Olimpiyat Oyunları'nda 1500 metredeki madalya umudumuz Süreyya Ayhan'ın sakatlanarak oyundan çekilmesi şok etkisi yarattı. Haziran ayında mide kanaması geçirmesinin ardından, Edirne kampında baldırındaki eski sakatlığın tekrarlaması ve iyileşmesi için en az üç hafta süreye ihtiyacı olması nedeniyle Ayhan'ın Atina'ya gitmemesine karar verildi. Doktoru Tamer Çavuş, mide kanamasıyla Ayhan'ın vücudunda baş gösteren "genel düşüklüğün", artan antrenman temposuyla birlikte baldırındaki eski sakatlığın tekrarlamasına yol açtığını söyledi. 

Kan değerleri düştü 
17 Haziran'da Kayseri'deki kampta halsizlik, çabuk yorulma ve mide ağrısı şik yetleri üzerine yapılan tetkiklerde, kan değerinde düşme saptanan Ayhan'a yapılan endoskopide, midesinde "selicobakter pylori mikrobunun" bulunduğu belirtildi. Midesindeki kanamaya da neden olan bu bakteri nedeniyle uygulanan 15 günlük tedavinin olumlu sonuç vermesi ve kan değerlerinin yükselmesi üzerine çalışmalarına yeniden başlayan Ayhan'ın şik yetlerinin kısa bir süre sonra yeniden arttığı gözlendi. Bunun üzerine yapılan kontrollerde sağ baldırındaki kasları saran zarların iltihaplandığı tespit edilen Ayhan, üç günlük tedaviden de sonuç alınamayınca Almanya'nın Münih kentinde, doktor Müller Wohlfarth'a gitti. Buradaki tedavinin de olumlu sonuç vermemesi üzerine, uzun süreli dinlenmesi öngörülen Ayhan'ın "kalıcı sakatlık" riski nedeniyle oyunlara katılmaması uygun görüldü. 

"Herkesin başına gelebilir" 
Başbakan Yardımcısı Mehmet Ali Şahin, "Atletimiz, Alman doktoru Wohlfarth ve Çavuş'un raporları doğrultusunda Atina'da yarışamayacak. Bu hepimizi üzen bir gelişme. Her insanın başına gelebilecek bir olay. Ancak yine de Atina'da yarışacak diğer milli sporcularımızın da başarılı olacağına inanıyorum" dedi. 

'Bir ay önce olsaydı yetişirdi' 

Atletizm Federasyonu Başkanı Mehmet Yurdadön, sakatlığın büyük bir şanssızlık olduğunu belirterek, "Olimpiyatlarda altın madalyaya çok yakın olan Süreyya'nın sakatlığı çok üzücü. Bir ay kala bu sakatlık olsaydı tedavisi tamamlanabilir ve olimpiyatlara yetişebilirdi. 2005 Dünya Şampiyonası'nda Süreyya'dan yeni bir rekor bekliyoruz. Türkiye'ye daha çok başarı kazandıracaktır" diye konuştu. 

'Tespiti çok kolay' 

Hacettepe Doping Kontrol Merkezi Başkanı Aytekin Temizer, bu yıl rekor sayıda analiz yaptıklarını, şu ana kadar bütün sonuçların negatif çıktığını söyledi. Testlerin olimpiyata gidecek tüm sporculara uygulandığını kaydeden Temizer, şöyle konuştu "Bu yıl olimpiyata katılacak sporcular da dahil olmak üzere toplam 850 analiz gerçekleştirdik. Hiçbirinde doping çıkmadı. Aynı zamanda WADA da sürpriz testler yaptı. Şu an en flaş doping maddesi THG Tetrahydrogestrinone . Bu bir anabolic steroid, yani kas geliştirici. WADA, ABD'li atletlerde tespit edildikten sonra, mayıs ayında acil bir mesajla bunu bize duyurdu. Madde doping listesine alındı. Ancak analizlerde çok kolay tespit edilebilen bir madde. Biz de merkez olarak ABD'den gerekli bilgileri getirterek bunun analizini yapmaya başladık." 

'Madalya şansı yüksekti' 

Uluslararası Atletizm Otoritesi Münir Yaraş, "Son derece üzüldüm. Elvan ve Süreyya'nın birlikte koşmaları her ikisinin de madalya şansını çok yükseltecekti. Altın ve gümüş Süreyya için garanti gibiydi. Ancak şimdi Elvan'ın tek başına 5000 metre yarışlarından sonra yapacağı 1500 metre mücadelesi çok zorlu geçecek. Ayhan'ın madalya sıralamasında yer alamayacağı türden Avrupa basınında yer alan düşüncelere katılmıyorum. Ayhan, yürekli ve yarışcı bir sporcudur. Katıldığı yarışlarda hep kazanmıştır. En kısa zamanda bu rahatsızlıktan kurtulup pistlere tekrar dönecektir. Bunca çalışma ve emeğin sonunda sakatlığın nüksetmesinin, olimpiyatlara katılamamasının verdiği acıyı en az onlar kadar hissediyorum." 

İddialar 

Doping kontrolünden kaçtığı için çekildi 
Süreyya Ayhan'ın mide ve dizinde yaşadığı problemler nedeniyle olimpiyatta yarışamayacağının açıklanması üzerine bir dizi iddia gündeme geldi. Atletizm dünyasına yakın çevreler, Ayhan'ın tarih bildirmesine rağmen WADA'nın Dünya Dopingle Mücadele Ajansı Edirne kampındaki iki kontrolüne katılmadığı için yarışlardan çekildiğini öne sürdü. Kontroller için Edirne'ye giden WADA Türkiye temsilcisi Serap Yüce konuyla ilgili açıklama yapmadı. IAAF'nin Uluslararası Amatör Atletizm Federasyonu , WADA'dan Ayhan'ın kontrollere katılmadığı yolunda gelen uyarısı doğrultusunda, Atletizm Federasyonu'na soruşturma başlatıldığına ilişkin bilgi yazısı gönderdiği de bildirildi. WADA özellikle çok yakın takibe aldığı şampiyon adayı atletleri doldurttuğu formlarla kontrol altına alıyor. Atletler bu formlarda, bulunacakları yerleri ve tarihleri açık bir şekilde beyan ediyorlar. WADA, temsilcisini gönderdiğinde, atlet kontrole girmezse kaçmış kabul ediliyor. Doping yapmış muamelesine tabi tutuluyor. Bu iddiaya göre, kontrollerden kaçmakla suçlanan Ayhan'dan kısa süre içinde savunma istenecek, soruşturmalar sonucunda büyük olasılıkla doping yaptığı açıklanacak. 

THG adlı direnç maddesini kullanıyordu 
Bir başka iddia göre ise Ayhan'ın kullandığı, vücuda direnç ve dayanıklılık veren, performans artırıcı THG Tetrahydrogestrinone isimli maddenin WADA tarafından doping listesine alınması. Dünyada birçok atletin kullandığı iddia edilen ve kısa süre önce doping maddesi olarak açıklanan bu vitaminin, olimpiyatta sporcuların başına bela olacağı da söyleniyor. Ayhan'ın olimpiyattan çekilmesiyle ilgili ortaya atılan iddiaların sonuncusu ise milli atletin yanlış tedavi sonucu ciddi bir sakatlık problemi yaşadığı. Diziyle kalçası arasında kas kısalığı bulunduğu iddia edilen Ayhan'ın yanlış teşhis sonucu bel fıtığı tedavisi gördüğü ve bunun sonucu daha da kötüye gittiği öne sürülüyor. 

Dopingle Mücadele Ajansı mafya mı 
Dünya Dopingle Mücadele Ajansı WADA , aslında birçok şaibeyi bünyesinde barındırıyor. Örneğin, WADA'nın Rus temsilcilerinin, Rus sporcularından kazanacakları ödüllerden pay alma ve dopingden kurtulmanın yollarını 1000 dolar karşılığında öğretme yoluyla illegal kazanç sağladıkları ileri sürülüyor. Rus sporcuların bu nedenle ülkelerindeki hiçbir kampta dopingli yakalanmadıkları iddia ediliyor. 

Ailesi üzgün 

Ayhan'In olimpiyatlara katılamayacağı haberi, Çankırı'nın Korgun İlçesi'nde yaşayan ailesini şoke etti. Kızıyla en son Almanya'ya gitmeden önce görüştüğünü belirten Yaşar Ayhan, "Sağlığı için böylesini uygun görmüşler. Mide kanaması geçirdiği yolundaki haberlerden bilgim yok. Süreyya'yı arıyorum ama ulaşamıyorum. Bu kez kısmet değilmiş. İnşallah gelecek yıl Dünya Şampiyonası'nda altın madalya alır" dedi. Anne Semiha Ayhan da çok üzgün olduğunu söyledi. 

Erdoğan teselli etti 

BaŞbakan Recep Tayyip Erdoğan, Ayhan'ı telefonla teselli etti. AKP Genel Merkezi'nde görüştüğü Başbakan Yardımcısı Şahin'le Gençlik ve Spor Genel Müdür Vekili Mehmet Atalay'dan detaylı bilgi alan Erdoğan, Ayhan'a "Geçmiş olsun. Çok üzüldüm. Ancak bu her şeyin sonu değil. Bundan sonraki yarışmalara bakmalısın. Sağlık olsun, moralini bozma" dedi. 


</TEXT>
</DOC>
