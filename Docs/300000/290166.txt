<DOC>
<DOCNO> 290166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko40.html </URL>
<DATE> 2004/11/19/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Babacan 17 Aralık sonrası Türkiye, dünyayı etkileyecek... 
</HEADLINE>
<TEXT>

     Devlet Bakanı Ali Babacan, Türkiye'nin AB üyeliği konusunda üzerine düşeni yaptığını, reformlarla sessiz bir devrim gerçekleştirdiği ve birlik mekanizmalarına güvendiğini bildirdi. 
     Dış Ekonomik İlişkiler Kurulu DEİK tarafından Londra'da 8'incisi düzenlenen ''Türkiye'de Sermaye Piyasaları ve Yatırımlar'' konferansında kürsüye çıkan Bakan Babacan, Türkiye'nin son yıllarda yaşadığı önemli değişim sürecine dikkat çekti ve bunu ''sessiz bir devrim'' olarak niteledi. 
     İki yıl öncesine dönülüp Türkiye'nin neler başardığına bakıldığında, bunun pek çok kişi için inanılması güç olduğunu da belirten Bakan Babacan, hükümetin 2002 seçimi öncesinde açıkladığı ve geniş tanıtımını yaptığı seçim bildirgesi ve ekonomik programını bütün unsurlarıyla uyguladığını ifade etti. 
     ''Verilen bütün sözler tutuldu'' diyen Bakan Babacan, yasal ve anayasal reformların yanısıra ekonomik alanda da pek çok büyük değişime imza attıklarını bildirdi. 
     AB'nin 6 Ekim'de yayımladığı ilerleme raporunun da reformların başarısını bir kez daha kanıtladığını belirten Devlet Bakanı Ali Babacan, reformların uygulanmasında hala bazı eksikler bulunduğuna dikkat çekti. Özellikle siyasi reformların uygulanmasının halkta bir mentalite ve yaklaşım değişikliğine bağlı olduğunu vurgulayan Bakan Babacan, bunların zaman alabileceğini belirtirken, ''ama AB'nin 10 yeni üyesinin bizim konumumuzdaki hallerine bakıldığında bizim şu noktada onlardan çok daha ilerde olduğumuz görülecektir'' dedi. 
     17 Aralık tarihinde açıklanacak siyasi karar sonucunda Türkiye'nin müzakerelere gelecek yıl başlayacağı konusunda güçlü beklenti içinde olduklarını vurgulayan Babacan, ''tabii bu garanti değil. Zira karar henüz alınmadı. Ama biz üzerimize düşeni yaptık ve AB mekanizmalarına güveriyoruz. Verilen sözlerin tutulacağına da inanıyoruz'' diye konuştu. 
     Bu sözün tutulmasının AB'nin kredibilitesini de arttıracağını vurgulayan Bakan Babacan, 17 Aralık kararının sonrasında Türkiye'de meydana gelecek gelişmelerin, uluslararası ilişkilerin geleceğini de belirleyeceğini kaydetti. 
     Devlet Bakanı Ali Babacan, 11 Eylül'de ortaya çıkan medeniyetler ve kültürler çatışmasının bir barışmaya dönüşmesi bağlamında da Türkiye'nin AB üyeliğinin önem taşıdığını vurguladı. Böylece AB'nin İslam dünyasındaki algılanma biçiminin de olumlu etkileneceğini ifade eden Bakan Bacan, sözlerini şöyle sürdürdü 
     ''Avrupa'da liderler, muhalefet temsilcileri, NGO'lar, think-tank'ler ve iş çevreleriyle görüşüyoruz. Bütün bu çevreler Türkiye'yi daha iyi anladıkça, Türkiye'nin üyeliğine verilen destek artacaktır. Önümüzde Türkiye'yi iyi tanıtmak gibi zorlu bir görev var. Türkiye ile ilgili önyargılar ve gerçeklerin arasındaki mesafeyi kapatmamız lazım. Bu da Türkiye'nin iyi anlatılmasıyla mümkün olacak. Bu mümkün olduğunda, Türkiye'nin AB üyeliğini istediği kadar, AB de Türkiye'nin birliğe üyeliğini isteyecek.'' 
     
</TEXT>
</DOC>
