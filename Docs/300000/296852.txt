<DOC>
<DOCNO> 296852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/son/sonspo20.html </URL>
<DATE> 2004/12/11/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Şahin Derbide gözler sahanın yanısıra tribünde de olacak... 
</HEADLINE>
<TEXT>

     Devlet Bakanı ve Başbakan Yardımcısı Mehmet Ali Şahin, ''Halter Federasyonu seçimlerinde oy kullanabilirim, ancak iddialar sebebiyle kullanmıyorum'' dedi. 
     Mehmet Ali Şahin, Karabük'ün Ovacık İlçesi'ndeki ailesinin evinde gazetecilere yaptığı açıklamada, federasyon seçimlerinde bakanlığının ve genel müdürlüğünün taraf olmasının mümkün olmadığını söyledi. 
     Seçimlerde 102 civarında aday bulunduğunu, tamamının da kendisinin adayı olduğunu anlatan Şahin, ''Delegeler, hangisini seçerse ben onunla çalışırım. Halter Federasyonu seçimlerinde oy kullanabilirim, ancak iddialar sebebiyle kullanmıyorum. Hiçbir kimse için yönlendirme yapmadım. Futbol Federasyonu seçimlerinde de aynı tutum içindeydim'' dedi. 
     
     FENERBAHÇE-GALATASARAY MAÇI 
     Birinci Süper Lig'de yarın yapılacak derbi maça da değinen Şahin, şöyle konuştu 
     ''Her iki kulübe de başarılar diliyorum. Bu maçın oynanması esnasında gözler sahanın yanısıra tribünde de olacaktır. O nedenle sahadaki futbolcularla tribündeki seyircilerin başarılı sınav vermelerini bekliyorum. Dostluk ve sporun barış havasının Ali Sami Yen Stadı'nda sergilenmesini istiyorum. Seyircilerden karşılıklı jestlerle 'sporda şiddete hayır' diye slogan atmalarını umuyorum. İnanıyorum ki, kötü niyetli kişilere önemli ders olacak. Ben, yarınki karşılaşmanın sonucundan daha çok temiz bir müsabaka olmasını diliyorum. Spordan sorumlu olmanın bazı sorumlulukları var. Ailemde maç seyrederken farklı takımları destekleyenlere rağmen bizim tribünde olay olmaz.'' 
     
     SİCİL AFFI 
     Şahin, ayrıca sicil affıyla ilgili taslağın kendisine getirildiğini, üstünde de bir süre daha çalışmaya ihtiyaç duyduğunu belirterek, şöyle devam etti 
     ''Sanıyorum yeni yılda çıkarırız. Bir derece verilmesi, Maliye Bakanlığı'nca hazırlanan ve çeşitli kanunlarda değişiklik öngören bir tasarının içine madde olarak ekleniyor. 1991'de işe alınanlara derece verilmesiyle ilgili müstakil kanun çıkarmıyoruz. Bir kanunun içine madde olarak yeni yılda yürürlüğe koyacağız. Verdiğimiz taahhütleri 2005'de hayata geçireceğiz.'' 
     
     BAKAN ŞAHİN'İN AİLE HASRETİ 
     Şahin, işlerinin yoğunluğu nedeniyle Ovacık'a çok sık gelemediğini belirterek, ''Ben, buraya geldiğimde evin terasına yakın bir odada çevreyi seyretmeyi çok severim. Bir de ormanda sevdiğim yerlere gitmeye hoşlanırım'' diye konuştu. 
     Babası Abdullah Şahin de oğlu Mehmet Ali Şahin'i çok özlediklerini, telefonla sık sık görüşerek hasret giderdiklerini ve evladıyla gurur duyduğunu söyledi. Daha sonra bakan Şahin ile ailesi gazetecilere hatıra fotoğrafı çektirdi. 
     
</TEXT>
</DOC>
