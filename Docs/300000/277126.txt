<DOC>
<DOCNO> 277126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sondun41.html </URL>
<DATE> 2004/10/04/ </DATE>
<TIME> 20.31 </TIME>
<AUTHOR>  </AUTHOR>
<HEADLINE>
Filistinli militanların Ambulansla roket taşıdığı iddia edildi. 
</HEADLINE>
<TEXT>

     Filistinli militanların BM ambulansları ile silah ve roket taşıdığına dair İsrail iddiaları üzerine bir soruşturma açan BM Filistinli Mültecilere Yardım Ajansı UNRWA Genel Komiseri ve BM Genel Sekreteri Müsteşarı Peter Hansen, İsrail'in iddialarını yalanladı. 
     Soruşturma kapsamında İsrail medyasında yer alan ve İsrail askerleri tarafından bir UNRWA ambulansında Kassam füzesi olduğu iddiasına yer veren video görüntülerini inceleyen ve söz konusu ambulansın şoförüyle görüşen UNRWA'nın, bu görüntülerin füzeye değil, rulo halindeki sağlık malzemelerine ait olduğu sonucuna vardığı kaydedildi. 
     BM Genel Sekreteri Kofi Annan'ın sözcüsü Fred Eckhard tarafından yapılan açıklamada verilen bilgiye göre, Hansen, bu tür ciddi iddiaların bölgede görev yapan BM insani yardım çalışanlarının güvenliğini tehlikeye attığı için İsrail'i uyardı. 
     Eckhard, BM Genel Sekreteri Annan'ın da UNRWA'nın bulgularının tatmin edici olduğu görüşünde olduğunu belirtti. Eckhard, ayrıca İsrail'in bu iddiaları doğrulayacak başka delili olup olmadığını sormak üzere Annan'ın İsrail'in BM Daimi Temsilcisi Büyükelçi Dan Gilerman'ı çağırdığını söyledi. 
     
</TEXT>
</DOC>
