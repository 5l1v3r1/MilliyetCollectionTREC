<DOC>
<DOCNO> 269482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy17.html </URL>
<DATE> 2004/09/06/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Erdoğan "Bu zihniyet dönüşümüdür", Verheugen "Kritik eşik aşıldı" 
</HEADLINE>
<TEXT>

     Başbakan Recep Tayyip Erdoğan, AB Komisyonu'nun genişlemeden sorumlu üyesi Günter Verheugen'e, AB'ye uyum konusunda uygulamaya ilişkin eksiklikler, aksaklıklar olabileceğini, ancak bunların da bir geceden bir geceye değişmesinin beklenemeyeceğini söyledi. 
     Gündemlerinde bundan sonra atılacak adımlarla ilgili yeni bir liste olmayacağını belirten Günter Verheugen de, ''Artık Türkiye kritik eşiği aşmıştır, bundan sonrası bir zaman sorunudur'' dedi. 
     Başbakan Erdoğan, AB Komisyonu'nun genişlemeden sorumlu üyesi Günter Verheugen ile Başbakanlık Yeni Bina'da görüştü. 
     Alınan bilgiye göre, çok sıcak bir ortamda gerçekleyen görüşmede, Başbakan Erdoğan'ın, Verheugen'e bugüne kadar yaptıkları için teşekkür ettiği ve yeni görevinde başarılar dilediği belirtildi. Başbakan Erdoğan, Verheugen'e şunları söyledi 
     ''Ekim ve Aralık aylarındaki kararlar hem siyasi iktidarımız hem de Türk halkı için çok önemli. Biz siyasi iktidar olarak uyum yasaları ile elimizden geleni yaptık. 
     Şüphesiz uygulamaya ilişkin, eksiklikler, aksaklıklar olabilir, ama bunların da bir geceden bir geceye değişmesini bekleyemeyiz. Çünkü bu bir zihniyet dönüşümüdür ve zihniyet dönüşümü de vakit alır. Bu konu tüm Türk milletine mal olmuştur.'' 
     
     ''AB TÜRK HALKININ 1. ÖNCELİĞİ'' 
     Türk halkının AB'ye verdiği önemi Ak Parti'nin kuruluşunda ve şu anda yaptırdığı anketlerle anlatan Başbakan Erdoğan'ın, görüşmede, ''3 yıl önce yapılan ankette, AB, öncelikler açısından 4., 5. sırada yer alıyordu. Bugün yapılan kamuoyu araştırmaları gösteriyor ki AB üyeliği, Türk halkının öncelik sıralamasında 1. sıraya yerleşmiştir'' dediği bildirildi. 
     Hükümetin AB yolunda attığı adımlardan örnekler veren Erdoğan'ın, görüşmede, TBMM'nin, Türk Ceza Kanunu'nu yeniden düzenleyen tasarı için 14 Eylül'de toplanacağını ve Aralık ayına kadar da istinaf mahkemeleri, vakıflarla ilgili kanun, Kadının Statüsü Genel Müdürlüğü'ne ilişkin kanun, Ceza Muhakemeleri Usulü Kanunu, Hukuk Usulü Muhakemeleri Kanunu'nun yasalaşacağını belirttiği ifade edildi. 
     Erdoğan'ın, TBMM'de atılan bu adımlarla AB ülkelerindeki siyasi liderlerin de Türkiye'nin kararlılığını bir kez daha göreceklerini söylediği belirtildi. 
     Başbakan Erdoğan'ın, ''İnanç gruplarıyla ilgili şikayetler var, ama biz başlangıçtan beri farklı inanç gruplarıyla ağırlıklı inanç grupları arasında hiç bir fark gözetmiyoruz. Bu da laikliğin gereği. Ama bunu sabote etmek isteyen marjinal gruplar protesto yapabilir'' dediği de kaydedildi. 
     
     ''YENİ BİR LİSTE OLMAYACAK'' 
     Verheugen'in de görüşmede, Başbakan Erdoğan ve hükümete bugüne kadar gösterdikleri işbirliği ve dostluk için teşekkür ettiği öğrenildi. Alınan bilgilere göre, Verheugen, Erdoğan'a şunları söyledi 
     ''Türkiye ile çok olumlu, çok verimli bir çalışma dönemi geçirildi. Gerek demokratikleşme ve gerekse modernleşme bakımından Türkiye sizin liderliğinizde çok etkileyici bir gelişim gösterdi. Bütün bu gelişmeler, hazırlayacağımız rapora çok adil ve çok olumlu şekilde yansıyacaktır. Bundan emin olunuz. Bu konuda sizi temin ederim. Hatırlayacaksınız bu yılın başında size atılacak adımlarla ilgili bir liste göndermiştik. Şimdi memnuniyetle görüyoruz ki bunların hepsi yapılmıştır ve gündemimizde bundan sonra yeni bir liste olmayacak. Uygulama tabii zaman alır. Ama yine memnuniyetle görüyoruz ki artık Türkiye kritik eşiği aşmıştır. Bundan sonrası bir zaman sorunudur.'' 
     
     HASSAS KONULAR 
     Verheugen'in görüşmede, cinsiyet eşitliği, kadın hakları, namus cinayetlerini, AB Komisyonu'nun özellikle hassasiyet göstereceği konular olarak saydığı belirtildi. Verhugen'in ayrıca, komisyonun, gayrimüslim cemaatlerin haklarıyla ilgili gelişmelere de önem verdiğini belirttiği ve Türk hükümetinin bu konuda daha fazla özen göstermesi gerektiğini söylediği kaydedildi. 
     Görüşmede, ifade özgürlüğüne ilişkin bazı insan hakları savunucuları ve yazarlarla ilgili zaman zaman yaşanan sorunlar olduğu hatırlatıldığı belirtildi. 
     Verhuegen'in görüşmede, ''Nihai karar için masada yeterli veri var, adil ve tarafsız bir karar olacak. Ben bu kararın ertelenmesi veya askıya alınmasına kesinlikle karşıyım'' dediği bildirildi. 
     Başbakan Erdoğan'ın da Verheugen'e, ''Bu işaret ettiğiniz konular büyük oranda çözüldü, ancak belirttiğim gibi uygulamada bazı aksaklıklar olabilir. Biz de geri dönüşle ilgili bazı sorunlar yaşandığını biliyoruz'' dediği ifade edildi. 
     
</TEXT>
</DOC>
