<DOC>
<DOCNO> 297873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/son/soneko10.html </URL>
<DATE> 2004/12/15/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Ücretlerin üzerinden IMF geçti... 
</HEADLINE>
<TEXT>

     IMF ile yeni bir üç yıllık dönem daha geçirmeye hazırlanan Türkiye'de son beş yıldaki en yüksek faturayı ücretliler ödedi. Bu yılki nispi toparlanmaya rağmen, beş yıl boyunca uygulanan ekonomik politikalar çerçevesinde işçilerin reel ücretleri son beş yılda yüzde 25 oranında azaltıldı. Buna rağmen yeni üç yıllık program da "çalışanların reel gelirlerinde önemli bir artış yapılmaması" üzerine inşa edildi. 
     Hükümet, işçilerin ve diğer çalışanların satın alma gücünde yaşanan bu daralmayı, son üç yıllık dönemdeki ekonomik büyümeye ve nispi toparlanmaya rağmen gelecek yıllarda da devam ettirilmeyi amaçlıyor. 
     IMF ile üzerinde mutabakat sağlandığı açıklanan yeni üç yıllık stand-by anlaşmasının temelini oluşturan Türkiye'nin 1 Aralık'ta AB'ye sunduğu Katılım Öncesi Ekonomik Program'da, 2005-2007 döneminde de sıkı maliye politikasına devam edilmesi ve gelirler politikasının hedeflenen enflasyonla uyumlu şekilde tasarlanması nedeniyle çalışanların reel gelirlerinde önemli bir artış öngörülmediği" belirtildi. Orta vadede gelirler politikasının fiyat istikrarı, verimlilik ve karlılık parametreleri göz önüne alınarak belirleneceği vurgulanan programda, kamu kesimi ücret politikasında ileriye dönük endeksleme hedef enflasyon politikasına devam edileceği, Hükümetin özel sektörün de enflasyon hedefiyle uyumlu bir ücret politikası izlenmesi için sosyal taraflar arasındaki uzlaşmayı sağlamak için Ekonomik ve Sosyal Konsey gibi zeminleri kullanmaya devam edeceği vurgulandı. 
     
     BEŞ YILDA YÜZDE 25 AZALDI 

     Hükümetin gelecek üç yıllık dönemde de baskı altına almayı planladığı reel ücretler, Türkiye'deki ekonomik politikalarda IMF'nin belirleyici konumda olduğu son beş yılda yüzde 25 oranında azaldı. Özellikle sanayi sektöründeki yüksek verimlilik artışına rağmen reel ücretler son beş yılda dörtte bir oranında azaldı. Ücretliler gerçek satın alma güçünün yüzde 25'ini kaybetti. 
     DİE'nin 1997 yılındaki ortalama ücret düzeyini 100 kabul ederek oluşturduğu reel ücret endeksi bu yılın ilk dokuz ayında 82.7'ye kadar geriledi. 2000 yılında 110.2 olan reel ücret endeksi, 2001 yılındaki krizde yüzde 14.2 oranında azalarak 87.8'e kadar inmişti. 2002 yılında da yüzde 7.2'lik azalmayla erimeye devam eden reel ücretlerde 2003 yılında da yüzde 6.3 oranında bir düşüş yaşandı. Bu yılın ilk dokuz ayında ise geçen yılın aynı dönemine göre yüzde 2.1 oranında artış kaydeden reel ücretler bu artışa karşılık 2000 yılındaki düzeyinin hala yüzde 25 altında bulunuyor. 

ANKA 

     
</TEXT>
</DOC>
