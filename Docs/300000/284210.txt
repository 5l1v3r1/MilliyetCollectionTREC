<DOC>
<DOCNO> 284210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonyas10.html </URL>
<DATE> 2004/10/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
"Karayip Korsanı" babasını kendi seçti 
</HEADLINE>
<TEXT>

     Karayipler'in zorlu korsanı babasını kendi seçti. ''Karayip Korsanları-Pirates of the Caribbean'' filminin ikincisi için kamera karşısına geçmeye hazırlanan ünlü aktör Johnny Depp'in isteği üzerine babasını Rolling Stones topluluğunun efsane gitaristi Keith Richards canlandıracak. 
     Internetteki ''imdb'' sitesinin haberine göre, ''Pirates of the Caribbean Treasures Of The Lost Abyss'' adlı filmde yine Kaptan Jack Sparrow'u canlandıracak Depp'in hayalleri gerçek oldu. 
     ''Pirates of the Caribbean The Curse of the Black Pearl'' adlı filmde Kaptan Sparrow'a can verirken ünlü rockçı Richards'tan ilham aldığını dile getiren oyuncu, ikinci filmin gündeme geldiği günlerde yapımcılardan babasını Richards'ın canlandırmasını rica etti. 
     Yapımcıların teklif götürdüğü ünlü gitarist, bir süre düşündükten sonra öneriyi kabul etti. İdolüyle baba-oğul rolünde kamera karşısına geçecek olan Johnny Depp'in heyecanla çekimlerin başlamasını beklediği kaydedildi. 
     Yönetmenliğini Gore Verbinski'nin üstleneceği filmin çekimlerine gelecek yılın Şubat ayında başlanması planlanıyor. 
     
</TEXT>
</DOC>
