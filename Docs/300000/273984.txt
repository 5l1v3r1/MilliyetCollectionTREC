<DOC>
<DOCNO> 273984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonsiy16.html </URL>
<DATE> 2004/09/22/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Erdoğan Biz şov değil icraat yapıyoruz 
</HEADLINE>
<TEXT>

     Başbakan Recep Tayyip Erdoğan, halkıyla bütünleşen bir hükümetin görev başında olduğunu belirterek, ''Birileri şov yapıyor, ama biz şov değil, icraat yapıyoruz'' dedi. 
     Başbakan Erdoğan, Siirt gezisinin ikinci gününe Siirtli işadamlarıyla Polisevi'nde kahvaltı yaparak başladı. 
     Erdoğan, daha sonra Organize Sanayi Bölgesi'nde bulunan Simaş Alçı Fabrikası Ek Tesisleri'nin açılış törenine katıldı. 
     Başbakan Erdoğan, burada yaptığı konuşmada, önceden teşvik kredisi denildiği zaman yolsuzlukların akla geldiğini söyledi. 
     Doğu ve Güneydoğu Anadolu bölgelerinin büyük oranda teşvik kredilerinden yararlandırıldığını kaydeden Erdoğan, müteşebbislerin yatırım kredilerini bu bölgelerde değil, batı bölgelerinde kullandıklarını ifade etti. 
     Batı'da çok güçlü Doğu ve Güneydoğu Anadolulu işadamları bulunduğunu belirten Erdoğan, ''Şimdi ben kendilerine, gelin soluklandığınız, doğduğunuz, büyüdüğünüz yerlerde yatırım yapın dediğim zaman bakıyorum ki nazlı hareket ediyorlar. Bu konuda samimi hareket edenleri özellikle tebrik ediyorum'' diye konuştu. 
     Hükümetin attığı adımların teori ve pratiğin kaynaşması şeklinde olduğunu belirten Erdoğan, ''Bizim derdimiz, hesabımız ülkenin her yerini bir anda ayağa kaldırmaktır'' dedi. 
     Konuşmaların ardından ek tesislerin açılışı, Başbakan Recep Tayyip Erdoğan ve eşi Emine Erdoğan tarafından yapıldı. 
     Fabrikada incelemelerde bulunan Erdoğan, daha sonra Nijerya'ya ihraç edilen alçıları, Mersin Limanı'na götürecek kamyonların seferini başlattı. 
     Başbakan Erdoğan, Organize Sanayi Bölgesi'nde bulunan Aparı Gıda Helva Fabrikası'nın açılışını da eşi Emine Erdoğan ile birlikte yaptı. Fabrikalarda incelemelerde bulunan Erdoğan, kendisine ikram edilen helvaların tadına baktı. 
     
     ''GÜZEL GÜNLER İÇİN BİRAZ SABIR'' 
     Başbakan Erdoğan, organize sanayi bölgesindeki açılışların ardından Siirt il merkezine gelerek Ankara Keçiören Belediyesi'nin yaptırdığı Keçiören Parkı'nın açılış törenine katıldı. 
     Erdoğan, burada yaptığı konuşmada, AK Parti'nin belediyecilik anlayışını anlatarak, AK Partili belediyelerin modern şehirciliğin güzel örneklerini verdiğini ve çağdaş belediyecilik yaptıklarını kaydetti. 
     Konuşmasında hükümetin ekonomi politikalarını da anlatan Erdoğan, 3 Kasım'dan sonra fiyatların hızla düştüğünü, enflasyonun ve faiz oranlarının azaldığını söyledi. Erdoğan, önceki dönemlerde sürekli zam yapıldığını ifade etti. 
     Vatandaşların iyi bir yaşam standardına ulaşması için hükümetin var gücüyle çalıştığını belirten Erdoğan, hortumların kesildiğini ve buradaki kaynağın fakir fukaraya verildiğini söyledi. 
     Erdoğan, ''Birileri şov yapıyor, ama biz şov değil icraat yapıyoruz. Halkıyla bütünleşen bir hükümet var'' dedi. Hükümetin tarım politikalarına da değinen Erdoğan, ''Tarımda önümüzdeki dönemde arazi yerine ürüne destek verecek bir anlayış getiriyoruz. Ne kadar yetiştirirsen o kadar para alacaksın'' şeklinde konuştu. 
     Konuşmasında vatandaşlardan parklara ve yeşil alanlara sahip çıkmalarını da isteyen Erdoğan, ''İnekleri sokmayın buraya. Şehir içinde asla hayvan beslemeye izin vermeyeceğiz. Bununla ilgili çalışmamız devam ediyor. Hep birlikte çağdaş belediyecilik yapacağız'' dedi. 
     Türk halkının önünde güzel günler olduğunu belirten Erdoğan, biraz sabrın gerektiğini vurguladı. 
     Başbakan Erdoğan daha sonra eşi Emine Erdoğan ile birlikte Keçiören Parkı'nın açılışını yaptı. 
     Açılış töreninin ardından güvenlik güçleri şüpheli bir çanta bulundurdukları gerekçesiyle iki vatandaşı gözaltına aldı. Çantadan 4 tane extacy hap çıktığı bildirildi. 
     
</TEXT>
</DOC>
