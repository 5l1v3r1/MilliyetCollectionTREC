<DOC>
<DOCNO> 289110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/guncel/gun02.html </URL>
<DATE> 2004/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır kapılarında sevinç çığlıkları 
</HEADLINE>
<TEXT>


Ramazan Bayramı nedeniyle sınır kapılarında yine insan seli oluştu. Binlerce kişi akrabalarıyla buluşarak hasret giderdi 

DOĞAN HABER AJANSI 

Türkiye ile Suriye arasındaki sınır kapılarında her bayram yaşanan duygu dolu kavuşma sahneleri, bu yıl da tekrarlandı. Ramazan Bayramı için izin alan binlerce kişi, akrabalarıyla sınırda buluşarak hasret giderdi. 
Hatay'daki Cilvegözü ve Öncüpınar sınır kapıları da, sabah saatlerinden itibaren, bayramlaşmak isteyen insanların akınına uğradı. Binlerce kişi, Suriye'den gelecek akrabalarını karşılamak için, davul zurnayla Hac Konaklama Tesisleri'ne geldi. 
Suriye'deki yakınlarını ziyaret etmek isteyen yaklaşık 10 bin kişi de, Öncüpınar'da insan seli oluşturdu. Vatandaşlar, jandarma tarafından tek sıra halinde Suriye tarafına alındı. Başta Kilis ve Gaziantep olmak üzere bölge illerinde oturan vatandaşlar, beraberlerinde getirdikleri hediyeleri de Suriye'deki yakınlarına götürdü. 

33 yıllık hasret 
Özdemir ailesinden 3 kız kardeş de, 33 yıl sonra birbirlerine sınırda kavuştu. Hatay Serinyol'da yaşayan 75 yaşındaki Makbule Özdemir, Suriye'deki kız kardeşleriyle 33 yıl aradan sonra hasret giderdi. Özdemir, "Ben evlendikten sonra ayrı bir eve taşındım. Sınırların çekilmesiyle ayrı kaldık ve 33 yıl hiç görüşemedik" dedi. 


</TEXT>
</DOC>
