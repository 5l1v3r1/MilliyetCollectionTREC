<DOC>
<DOCNO> 285578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/ekonomi/eko02.html </URL>
<DATE> 2004/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
'Dayanıklı'ya zam zor 
</HEADLINE>
<TEXT>


Hükümet, cari açığı küçültmek için binek otoda ÖTV artırdı. Dayanıklı tüketimde de gündeme gelen artış, 'politik olarak güç olduğu' için yapılamadı 

AHMET ERHAN ÇELİK Ankara 

Ekonomi yönetimi, yılsonunda 14 milyar dolara ulaşacağı öngörülen cari açığın küçültülmesi için alarma geçti. 'Vergi zamları yegane politika aracı' olarak tanımlanırken, buzdolabı - televizyon gibi dayanıklı tüketim mallarında Özel Tüketim Vergisi'nin ÖTV artırılmasının 'politik olarak güç olduğu' belirlendi. IMF görüşmeleriyle ilgili bilgi veren bürokratlar, vergi ile ilgili gelinen aşamayı şöyle anlattı "Eylül ayı dış ticaret verileri geçen yıla göre 'olağandışı harcama' eğiliminin tüketim mallarında ortaya çıktığını gösterdi. Binek oto, hafif motorlu taşıtlar, buzdolabı, televizyon, gıda gibi ürünlerin olduğu bu kategorideki artış yüzde 101.8 oldu. Muhtemel vergi tedbirleri ise tüketim mallarına odaklandı. 

İthal otoya vergi 
Ağustos ayında 12.3 milyar dolar öngörülen cari açık rakamını 'makul' bulan ve 'bekleme' kararı alan hükümet, oto ithalatının eylülde yüzde 166 arttığı tespit edilince, ÖTV zammı için düğmeye bastı. 
Dayanıklı tüketim mallarına vergi getirilmesi çalışmaları ise devam ediyor. Ancak bu gruptaki alt kalemlerin sayısının çokluğu ve piyasa içi dengeler nedeniyle genel vergi zammı zor görünüyor. 
Bu kalemden 2005'te sağlanabilecek ÖTV geliri 884 trilyon lira tahmin ediliyor. ÖTV'nin en büyük kalemi petrol ve doğalgazda ise hesaplarda büyük sapmalar meydana geldi. Yılbaşında 17.8 katrilyon lira beklenen bu kalemde son zamlar dahil ÖTV gelirinin 16 katrilyonda kalacağı tahmin edildi. Önümüzdeki yılın petrol ve doğalgaz ÖTV geliri tahmini 20 katrilyon 750 trilyon lira. Buna göre Türk Halkı 2005'te 4 katrilyon 750 trilyon lira ilave akaryakıt vergisi ödeyecek. 


</TEXT>
</DOC>
