<DOC>
<DOCNO> 275702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur09.html </URL>
<DATE> 2004/09/28/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Nişanı atınca tecavüzden cezaevine girdi 
</HEADLINE>
<TEXT>

     İsmail AKDUMAN SAMSUN, DHA 
SAMSUN'da 3 yıl önce tanıştığı 19 yaşındaki E.A ile nişanlanan 24 yaşındaki Alper Akpak, nişanı atınca genç kız tarafından tecavüzle suçlanarak şikayet edildi. Tutuklanıp cezaevine konan ve ilk kez hakim karşısına çıkan Akpak, "Evleneceğimiz için onun da isteğiyle ilişkiye girdik. Ancak nişanı atınca Bana tecavüz etti' diyerek şikayetçi oldu'' dedi. Alper Akpak E.A. isterse onunla evlenebileceğini söyledi. 
     Samsun Ondokuz Mayıs Üniversitesi'nde koruma görevlisi olarak çalışan Alper Akpak, 3 yıl önce tanıştığı E.A. ile 3 ay önce nişanlandı. İki genç arasında 1 ay önce anlaşmazlık çıkınca Akpak nişanı attı. Nişanın atılmasını gururuna yediremeyen E.A, sevgilisinin kendisine tecavüz ettiğini iddia ederek savcılığa şikayette bulundu. Polis tarafından yakalanan Alper Akpak, tutuklanarak cezaevine kondu. 
     Samsun 1'inci Ağır Ceza Mahkemesi'nde tecavüz suçundan 7 yıla kadar hapis cezasıyla tutuklu olarak yargılanan Akpak, suçlamaları kabul etmedi. Akpak savunmasında, "3 yıldır gönül ilişkimiz var. Bu süre içinde cinsel ilişkiye de girdik. Ama bu zorla olmadı. Ailesi evlenmemize zorluk çıkarınca, ben de nişanı attım. E.A. da beni bu yüzden suçladı. Ancak bütün yaptıklarına rağmen onunla evlenmeye hazırım ve onu hala daha seviyorum'' dedi. Genç kız ise, eski nişanlısından şikayetçi olduğunu belirterek, "Beni evleneceğiz diye 3 yıl oyaladı. Bu süre içinde benimle ilişkiye girdi. Sonra da terk etti. Ben onunla cinsel ilişkiye girmek istememiştim. Beni kandırdı. Onunla evlenmek istemiyorum ve ondan şikayetçiyim'' dedi. 
     Mahkeme tanıkların dinlenmesi için duruşmayı erteledi. 
     
</TEXT>
</DOC>
