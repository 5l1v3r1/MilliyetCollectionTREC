<DOC>
<DOCNO> 285182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur04.html </URL>
<DATE> 2004/11/01/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
İstanbul Boğazı'nda sis, deniz ulaşımını aksatıyor... 
</HEADLINE>
<TEXT>

     İstanbul Boğazı'nda etkili olan sis nedeniyle deniz ulaşımı aksıyor. 
     AA muhabirinin edindiği bilgiye göre, sis nedeniyle İstanbul Boğazı'ndan transit gemi geçişi yapılamıyor. 
     Yoğun sis nedeniyle saat 06.15'te başlaması gereken Sirkeci -Adalar, Sirkeci-Harem, Kadıköy-Eminönü, Kadıköy-Beşiktaş, Karaköy-Kadıköy ve Büyükada-Bostancı seferleri yapılamıyor. 
     Üsküdar-Eminönü, Üsküdar-Kabataş, Üsküdar-Beşiktaş vapur seferleri ise gecikmeli olarak yapılıyor. Yetkililer, sisin etkisini yitirmesinin ardından vapur seferlerinin normal sürdürüleceğini kaydetti. 
     
     ÇANAKKALE BOĞAZI'NDA DA SİS 

     Çanakkale Boğazı'nda etkili olan sis nedeniyle deniz ulaşımı aksıyor. 
     Sabah saatlerinden itibaren etkili olan sis nedeniyle Çanakkale-Eceabat arasındaki araba vapuru seferleri aralıklı yapılırken Gelibolu-Lapseki arasında ulaşım sağlanamıyor. 
     Yetkililer, sisin etkisini yitirmesinin ardından araba vapuru seferlerinin normale döneceğini belirttiler. 
     Sisin etkisinin yarın ve çarşamba günleri devam edeceği, görüş mesafesinin karada 400 metreye, deniz üzerinde ise 200 metreye kadar düştüğü bildirildi. 
     
</TEXT>
</DOC>
