<DOC>
<DOCNO> 253277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sondun50.html </URL>
<DATE> 2004/07/06/ </DATE>
<TIME> 21.13 </TIME>
<AUTHOR>  </AUTHOR>
<HEADLINE>
KKTC Başbakanı Talat halka seslendi... 
</HEADLINE>
<TEXT>

     KKTC Başbakanı Mehmet Ali Talat, ''Kıbrıs sorununun 40 yıllık tarihinde uluslararası kamuoyunun ilk kez Kıbrıs Türklerinin yanında olduğunu'' kaydederek, ''AB, ABD ve İslam ülkeleri başta olmak üzere, birçok devlet ve uluslararası kuruluş, Kıbrıs Türkü üzerindeki izolasyonların kaldırılması görüşünü benimsedi'' dedi. 
     Talat, televizyondan halka hitaben yaptığı konuşmada, 13 Ocak 2004'te kurulan Cumhuriyetçi Türk Partisi CTP -Demokrat Parti DP koalisyon hükümetinin 6 aylık icraatını anlattı. 
     CTP-DP koalisyon hükümetinin 13 Ocak 2004 tarihinde, ''Toplumsal Uzlaşma ve Çözüm Hükümeti'' olarak kurulduğunu ifade eden Talat, ''CTP-Birleşik Güçler'in büyük ortak olduğu ve benim başbakanlığımda kurulan CTP-DP koalisyon hükümetinin geçmiş hükümetlerden önemli bir farkı, şeffaflık ilkesini hayata geçirme kararlılığıdır. Biz, hangi partiye oy vermiş olursa olsun, ayrımsız bütün KKTC yurttaşlarının hükümetiyiz'' diye konuştu. 
     ''1 Mayıs'tan önce, Annan planı temelinde bir çözüme ulaşıp Kıbrıs'ın bütün olarak AB'ye katılması için yaptıkları yoğun çalışmaların, hükümetin öncelikli icraatı olduğunu'' kaydeden Talat, şöyle devam etti 
     ''Biliyorsunuz, BM Genel Sekreteri Kofi Annan'ın davetiyle başlayan görüşmeleri başarıyla yürütüp sonuçlandırdık. Kıbrıs Türkü için mümkün olabilecek en avantajlı değişiklikler ve güvenceleri Annan planına koydurduk. Bu diplomatik görüşme ve çözüm sürecini sizinle paylaştık, halkımızı referanduma sunulan antlaşma metni konusunda en ince ayrıntısına kadar aydınlattık. 24 Nisan 2004'te gerçekleşen referandumda yüzde 65 gibi yüksek bir orana ulaşan 'evet' oylarıyla, toplum olarak uluslararası alanda güç kazandık. Bana ve hükümetime gösterdiğiniz güven ve bu kritik dönemde verdiğiniz destek için hepinize ayrı ayrı teşekkür ederim.'' 
     
     ''SÜRECİN TÜM SORUMLULUĞUNU HÜKÜMETİMİZ YÜKLENDİ'' 

     Hükümetin kuruluşundan 24 Nisan referandumuna kadar olan sürede tüm yoğunluğu görüşme sürecine yönlendirdiklerini belirten Talat şöyle konuştu 
     ''Genel Sekreter'in daveti üzerine New York'a giderek, görüşmelerin yeniden başlayabilmesine katkılar yaptık. New York dönüşü yürütülen görüşmelere aktif olarak katıldık. Türkiye'ye ziyaretlerde bulunarak, BM yetkilileriyle özel görüşmeler yaparak, görüşmelerin seyrini değerlendirdik. Bu arada 100'ün üzerinde uzmanın katılımıyla sürdürülen komitelerde uluslararası anlaşmalar, federal yasalar ve işbirliği anlaşmaları hazırlandı. Meşhur 9000 sayfa, işte bu özverili insanların yürüttüğü çalışmalarla son şekline getirildi. 
     Sonra sıra İsviçre'de, Bürgenstock'taki yoğun, bunaltıcı müzakerelere geldi. Bu sürecin tüm sorumluluğunu hükümetimiz yüklendi. Planda o güne kadar görüşülmediği için değiştirilemeyen, Kıbrıslı Türkler için hayati derecede önemli hususlar müzakere edilerek değiştirildi. Çok sayıda insanımız, komite çalışmaları da dahil, özverili çalışmalarını sürdürdü. Bürgenstock sonunda Kıbrıs Türk halkının gönül rahatlığıyla 'evet' diyebileceği bir uzlaşma metni ortaya çıktı.'' 
     
     ''ÜZERİMİZE DÜŞENİ YAPTIK'' 

     Referandumda hükümetin büyük ortağı konumundaki CTP ''evet'' kampanyası başlatırken, DP'nin üyelerini serbest bıraktığını kaydeden Talat, ''Büyük ve yorucu bir kampanya sonucunda yüzde 65 gibi bir çoğunluğa ulaşan 'evet' oyları, ne yazık ki Rumların yüzde 76'lık 'hayır' engeline takıldı. Kıbrıs'ta nihai çözüme ulaşamadık, ama biz Kıbrıs Türk halkı ve hükümeti olarak üzerimize düşeni yaptık'' dedi. 
     KKTC hükümeti, çözüm sürecinde sivil toplum örgütlerini ve halkı bilgilendirirken, Rum liderlerinin kendi toplumlarına doğru ve sağlıklı bilgi akışını engellediğini anlatan Talat, şöyle devam etti 
     ''Hayır kampanyası yürüttüler. Kıbrıslı Rumlar, tek taraflı olarak Avrupa Birliği'ne girdiler, ama kesinlikle hem AB'nin, hem BM'nin, hem de uluslararası toplumun dışına düştüler. Bugün, asıl başarılı taraf Türk tarafıdır. Sizi temin ederim ki, şu anda AB müktesebatının adanın kuzeyinde tam olarak uygulanmamasından doğan sıkıntılarımız dahi dünyada Rumlar aleyhine çalışıyor. 
     Genel Sekreter'in raporunda ortaya koyduğu övgü ve Kıbrıslı Türklere uygulanan tecridin, yani izolasyonun artık mantığının kalmadığını ilan etmesi, çözüm vizyonumuzu kaybetmeden yürümemiz gereken yolu işaret ediyor İzolasyondan kurtulma... İşte bunun için yola çıktık. 
     Dünyada en üst düzeyde kabul görmemizin nedeni, Kıbrıs Türk halkının, yani sizlerin, tüm dünyanın desteklediği uzlaşma planına 'evet' demeniz. Geçmişte hayal bile edemeyeceğimiz açılımlar bizi bekliyor. Ercan Havaalanı'na direkt uçuşları, serbest ticareti sağlamak sporda, kültürel alanlarda, ulaşımda, haberleşmede karşılaştığımız ambargoları ortadan kaldırmak, ama bunların çözümün yerini tutamayacağını bilerek çalışmak durumundayız.'' 
     
     DÜNYA DİLİ KONUŞMAK 

     ''Kıbrıs Türkünü, tarihinde ilk kez çağdaş dünyayla bağlar kurmuş ve dünya dili konuşan saygın bir halk olarak tanıttığımızı iftiharla söyleyebilirim'' diyen Talat, ''Bu başarı, dünyada temsil etmekten gurur duyduğum tüm Kıbrıslı Türklerin, bizzat sizlerin başarısıdır'' ifadesini kullandı. 
     Kıbrıs sorununun 40 yıllık tarihinde uluslararası kamuoyunun ilk kez Kıbrıs Türklerinin yanında olduğunu vurgulayan Talat şöyle konuştu 
     ''AB, ABD ve İslam ülkeleri başta olmak üzere, birçok devlet ve uluslararası kuruluş, Kıbrıs Türkü üzerindeki izolasyonların kaldırılması görüşünü benimsedi. BM Genel Sekreteri Kofi Annan'ın raporunda biz övgü toplarken, Rum liderler en ağır dille suçlandı. 
     En yoğun çalışmalarımızdan biri, Avrupa Birliği içindeki haklarımızı elde etmek için yaptıklarımızdır. Annan planına 'evet' diyen Kıbrıslı Türklerin mevcut durumdan kurtarılması yönündeki somut adımlara odaklandık. Hem AB ülkeleriyle, hem ABD ile, hem de diğer üçüncü ülkelerle üst düzeyde birçok görüşme yaparak girişimlerde bulunduk.'' 
     
     ''TOPLUMUMUZDA DEMOKRASİNİN KURUMSALLAŞMASINA 

     VE GÜVENCE ALTINA ALINMASINA BÜYÜK ÖNEM VERİYORUZ'' KKTC Başbakanı Mehmet Ali Talat, hükümet olarak, toplumda demokrasinin kurumsallaşmasına ve güvence altına alınmasına büyük önem verdiklerini ifade ederek, Cumhuriyetçi Türk Partisi CTP - Demokrat Parti DP koalisyon hükümetinin, sivillerin askeri mahkemelerde yargılanmasını önleyecek yasa değişikliklerine giriştiğini ve ilk adımı da gazetecilerin yargılanmasıyla ilgili konuda attığını söyledi. 
     Televizyondan halka hitaben yaptığı konuşmada CTP-DP koalisyon hükümetinin 6 aylık icraatını değerlendiren Talat, tamamen askeri suç kapsamında sayılmayan hususlarda yargı yetkisini sivil mahkemelere yönlendiren yasa değişikliğini meclise sevk ettiklerini kaydederek şöyle konuştu 
     ''Kopenhag siyasi ölçütlerinden biri olan, insan haklarına saygı ilkesi çerçevesinde, Avrupa Birliği'nin üye ülkelerden aradığı beş temel uluslararası BM sözleşmesi, Kişisel ve Siyasal Haklar Sözleşmesi Ekonomik, Toplumsal ve Kültürel Haklar Uluslararası Sözleşmesi, Her Çeşit Irk Ayrımcılığını Kaldırılmasına İlişkin Uluslararası Sözleşme, İşkence ve Diğer Zalimce, İnsanlık Dışı veya Onur Kırıcı Davranış veya Cezalandırmalara Karşı Sözleşme ve nihayet Kişisel ve Siyasi Haklar Uluslararası Sözleşmesi ve Ölüm Cezasının Kaldırılmasını Amaçlayan İkinci Seçmeli Protokol, bakanlar kurulumuzca onaylandı ve meclise sevk edildi. 
     Demokrasiyi, sivilleşmeyi, insan haklarını ve Avrupa değerlerini sahiplenerek dünyayla bütünleşmeyi amaçlayan hükümetimiz, Karpaz'da bir Rum ortaokulunun açılmasına, Maronit vatandaşların malları hakkında adil düzenlemelere gidilmesine, kayıplar sorununda karşılıklı adımlar atılmasına kadar bir dizi uygulamayı cesurca başlattı. KKTC'deki ceza yasalarını Avrupa standartlarına yükseltmek amacıyla Avrupa Komisyonu'ndan yardım istendi. Demokrasi ve insan hakları çevresindeki son birkaç aylık karar ve uygulamalarımız, Avrupa Konseyi ve İnsan Hakları Mahkemesi'nin de takdirini kazanarak kayda geçirildi.'' AB normlarına uyum sağlamak için, ''Başbakanlık Avrupa Birliği Koordinasyon Merkezi'' tarafından başlatılan çalışmaların yoğun bir tempoda sürdürüldüğünü belirten Talat, ''Bir yandan bakanlıklarımızca belirlenen komiteler Brüksel'e eğitime giderken, AB ülkelerinden uzmanlar da Kuzey Kıbrıs Türk Cumhuriyeti'ne gelip devlet memurlarımıza AB için gerekli bilgi ve teknik desteği kazandıracak seminerler, kurslar veriyor'' dedi. 
     
     VATANDAŞLIK KONUSU 

     Hükümet programında, Yurttaşlık Yasası'nın gözden geçirilip yurttaşlık işlemlerinin şeffaflık, adalet ve eşitlik ilkesine uygun yapılması konusunda söz verdiklerini anımsatan Talat, ''Bu sözümüzü tutarak gerekli çalışmaları yapıyoruz. Bakanlar Kurulu'nun yurttaşlık verme yetkisini istismar eden keyfi uygulamaları daha ilk günlerde iptal ettik. Yasalara göre yurttaşlığa hak kazananlarla yasadışı durumda olanları birbirinden ayırıp gerekli işlemleri başlattık'' diye konuştu. 
     
     TÜRKİYE İLE İLİŞKİLER 

     Bu dönemde, ekonomik hayata ilişkin önlemlerin diğer bir öncelikli icraatları olduğunu anlatan Talat şöyle devam etti 
     ''Hükümetimiz, referandum sonrası ortaya çıkan yeni duruma uyumlu olacak şekilde ekonomik ve mali düzenleme programının revize edilmesini gündeme getirdi. Türkiye ile işbirliği yapılarak yeni bir ekonomik ve mali düzenlemeler programı hazırlandı. Bu yıl verilmesi öngörülen 300 milyon dolarlık krediyle ilgili ekonomik program imzalandı. Kısa bir süre içinde meyvelerini verecek olan bu program, Kıbrıs Türk ekonomisinin önünü açacak ve ciddi bir canlanma yaratacaktır.'' 
     
     SERDAR DENKTAŞ'A ÖVGÜ 

     Başbakanlığın ve bakanlıkların 6 aylık icraatları hakkında detaylı bilgi veren Talat, DP Genel Başkanı, Dışişleri Bakanı ve Başbakan Yardımcısı Serdar Denktaş'ın hükümetteki tutumunu överek şöyle konuştu 
     ''Koalisyon hükümetimizin ortağı DP'nin Genel Başkanı Sayın Serdar Denktaş, Başbakan Yardımcılığıyla birlikte Dışişleri Bakanlığı görevini de sürdürüyor. Hükümetimizin bu dönemdeki yoğun diplomatik görüşme sürecine değerli katkılar koyuyor. Hükümetimizin kurulduğu ilk günden itibaren Kıbrıs sorununun çözümü konusundaki çalışmalara yoğunlaşan Başbakan Yardımcılığı ve Dışişleri Bakanlığı, Annan planının son şeklini almasında önemli pay sahibidir. Referandum sonrasında, Kıbrıs Türk halkının haklılığını dünyaya anlatma çalışmalarını yoğunlaştıran Dışişleri Bakanlığımız, birçok ülke temsilcisi ve uluslararası kuruluş yetkilisiyle görüşmeler yaparken, Başbakan Yardımcımız ve Dışişleri Bakanımız da Pakistan ve Bangladeş ziyaretlerini gerçekleştirdi. Bangladeş Başbakanı'nın Parlamento İşleri Danışmanı ve aynı zamanda Bangladeş hükümetinin İslam Konferansı Örgütü genel sekreter adayıyla makamında görüştü. Sayın Serdar Denktaş, İstanbul'da yapılan İslam Konferansı Örgütü dışişleri bakanları toplantısına katılarak, 'üst düzey yetkililer' toplantılarında ülkemizi temsil etti. Hepinizin bildiği gibi oldukça başarılı sonuçlarla ülkemize döndü. Kırk yıllık 'Müslüman Türk Toplumu' sıfatımız, Annan planında öngörülen 'Kıbrıs Türk Devleti'ne dönüştü.'' 
     
     YENİ MUHACERAT YASASI 

     İçişleri Bakanlığı'na bağlı Muhaceret Dairesi'nin, ''ülkede birçok olumsuzluğun nedeni olarak görülen kaçak işçilerin kayıt altına alınması amacıyla Muhaceret Yasası'nı hazırladığını'' belirten Talat, 14 Aralık seçimi öncesi, eski Bakanlar Kurulu tarafından 1563 kişi için alınan vatandaşlık kararının iptal edildiğini anımsattı. 
     İçişleri Bakanlığı'nın Güney Kıbrıs'a geçişlerle ilgili kolaylıklar sağladığını ve işçilerin sınır kapısında sıkışıklıkla karşılaşmaması için barkod sistemine geçildiğini kaydeden Talat, ''Yine güneye Rum kesimi geçeceklerde pasaport ibraz etme ve konaklama sınırlamasını kaldırıp 11 yaşından küçüklerin geçişleri kolaylaştırıldı. Buradan size duyurmak istediğim iyi bir haber de, biri Lefkoşa'da Lokmacı Barikatı, diğeri Güzelyurt'ta Bostancı Yolu olmak üzere yakında iki sınır kapısının daha açılması yönünde hükümetimizin başlattığı çalışmadır'' diye konuştu. 
     Talat, ''dünyayla bütünleşme sürecinin ve insan haklarına saygının bir gereği olarak Karpaz'da yaşayan Rumların eğitimi için bir ortaokul açılması konusunda gerekli yasal ve mekan çalışmasının da başlatıldığını'' bildirdi. 
     Tüm vatandaşların hükümeti olduklarını ifade eden Talat şöyle konuştu 
     ''Kalplerimizde derin yaralar açan, yıllarca birçok ailenin hayatını dağıtan eski yönetimin partizanlıklarını, kayırmacılıklarını, adaletsizliklerini sona erdirmek için sizlere verdiğimiz sözü tutuyoruz, tutacağız. Tüm Kıbrıs Türk halkı olarak omuz omuza dünyaya açılmayı hedefliyoruz, o nedenle koalisyon ortakları olarak imza attığımız hükümet programını uygulamak için birlikte çalışıyoruz.'' 
     
     ''İCRAAT HÜKÜMETİYİZ'' 

     Talat, ''hükümetinin asıl gündeminin icraat ve Avrupalı bir toplum olarak Kıbrıs Türkünü dünyayla bütünleştirmek'' olduğunu ifade ederek, Ulusal Birlik Partisi'ni UBP eleştirdi ve şunları söyledi 
     ''Biz bir icraat hükümetiyiz. İş yapmak için hükümete geldik. Kıbrıs Türk toplumunu Avrupa Birliği ile uyumlaştırıp dünyaya bağlanmasını sağlamak için çalışıyoruz. UBP'nin yarattığı yıkımın, yağmanın, keyfilik ve düzensizliklerin şikayetini sizlere yaparak zaman geçirme yerine, süratle yeni ve adil bir düzen kurmayı tercih ediyoruz. Yıllarca bu toplumu istismar edenler, bankaları, işyerlerini batırıp ekonomik kriz ve birçok alanda 'zede'ler yaratanlar, yasadışı biçimde devlet olanaklarını peşkeş çekenler, işledikleri suçların hesabını elbette verecekler. Ama elbette, hükümetimizin asıl gündemi icraattır, Avrupalı bir toplum olarak Kıbrıs Türkünü dünyayla bütünleştirmektir.'' Talat, ''yakında Avrupa, Amerika ve dünya uçaklarını misafir etmeyi bekleyen Ercan Devlet Havaalanı'nın inşaatı ve mefruşatının tamamlandığını'' belirtti. 
     
     ''SEÇİM ZAMANI VERDİĞİMİZ SÖZLERİ UNUTMADIK'' 

     ''Ne ben, ne de başkanlığını yaptığım Cumhuriyetçi Türk Partisi- Birleşik Güçler, seçim zamanı verdiğimiz sözleri unutmadık. Sizin beklentilerinizi gerçekleştirmek için iktidardayız'' diyen Talat, şöyle devam etti 
     ''Sadece 6 aya yakın bir süredir görevde olan hükümetimiz, tüm bunların sağlanabilmesi için süratle çalışmaya devam etse de, başarılı bir sonuç alınabilmesi için zamana ihtiyaç olduğu kesindir. Ben ve hükümetim, sizlerin güvenine layık olabilmek için daha çok icraatlar yapmalıdır ve yapacaktır. 
     Barış için, çözüm için, refah içinde insanca yaşamak için, çocuklarımıza Avrupalı bir gelecek için, dünyayla kucaklaşmak için çalışacağız. Ülkemizdeki ve uluslararası alandaki katı siyasi gerçekliklerin ve dengelerin farkında olarak, hesaplı ve akıllıca adımlar atarak, ama bu arada, ne için iktidara geldiğimizi de bir an olsun unutmayarak daha ileri adımlar atacağız. İcraatlarımızı, tüm Kıbrıs Türkünün geleceği adına sürdürüyoruz, sürdüreceğiz.'' 
     
</TEXT>
</DOC>
