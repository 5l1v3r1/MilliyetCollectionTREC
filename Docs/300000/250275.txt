<DOC>
<DOCNO> 250275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonsiy27.html </URL>
<DATE> 2004/06/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
CHP'li Erdem Tüzük kurultayı isteyenler başkanı değiştirmek istiyor 
</HEADLINE>
<TEXT>

     CHP Genel Başkan Yardımcısı Eşref Erdem, tüzük kurultayı için imza verenlerden bazılarının imzalarını çektiklerini savunarak, ''Yeterli imza kalırsa tüzük kurultayı toplanır'' dedi. 
     CHP Merkez Yönetim Kurulu MYK , Genel Başkan Deniz Baykal'ın başkanlığında genel merkezde toplandı. 
     Basına kapalı gerçekleştirilen toplantı ile ilgili açıklama yapan Eşref Erdem, MYK'da, ülke gündemindeki iç ve gelişmelerin yanı sıra 3 Temmuz'da yapılacak 12. Olağanüstü Kurultay'a yönelik hazırlıkların da ele alındığını söyledi. 
     Erdem, bir soru üzerine, Kurultay'ın basına ve izleyiciye açılmasının söz konusu olmadığını, ''Kurultay'ın aile içi bir toplantı gibi değerlendirilmesi gerektiğini'' belirtti. 
     CHP Genel Başkan Yardımcısı Erdem, Kurultay'a seçilmiş delegelerin yanı sıra onur üyelerinin de çağrılacağını kaydetti. 
     Tüzük kurultayı için imza toplayarak başvuruda bulunanların gerçek amacının genel başkan ve parti yönetimini değiştirmek olduğunu savunan Erdem, ''Eğer 651 imzayı toplayabilselerdi o zaman seçimli olağanüstü kurultay isteyerek genel başkan ve parti yönetiminin değiştirilmesi için harekete geçeceklerdi. Asıl hedef genel başkan olduğuna göre, genel başkanımız da bu kurultayda güven talebinde bulunacak. İnancım odur ki yüksek bir güvenoyu alarak Kurultay'dan çıkacaktır'' diye konuştu. 
     Eşref Erdem, Olağanüstü Kurultay'ın Ankara'ya 27 kilometre uzaklıktaki bir otelde düzenlenmesine ilişkin eleştirilerin de yersiz olduğunu ifade ederek, daha önce aynı salonda başka partilerin de kongre yaptıklarını anımsattı. Erdem, tüzük kurultayı için 350 imzayla başvuruda bulunulduğunun anımsatılması üzerine de, ''İmzasını çekenler var. Yeterli imza kalırsa tüzük kurultayı yapılır. 45 günlük süre var'' diye konuştu. 
     Erdem, bazı kurultay delegeleri ile ilgili disiplin işlemi başlatıldığı yönündeki haberler konusunda da bunun tamamen il örgütlerinin inisiyatifinde geliştiğini, genel merkezden bir talimatın söz konusu olmadığını belirtti. Erdem, yerel seçimlerde gerekli çalışmayı yapmadıkları gerekçesiyle hakkında disiplin işlemi başlatılan üyelerin hepsinin kurultay delegesi olmadığına da dikkati çekti. 
     
     ''ASGARİ ÜCRET KOMİK'' 
     Eşref Erdem, MYK toplantısında, bugün açıklanan asgari ücrete ilişkin değerlendirmeler yapıldığını da bildirerek, belirlenen ücretin ''komik'' olduğunu söyledi. 
     Türkiye'de açlık sınırının 550 milyon lira olduğunu ifade eden Erdem, ''4 kişilik bir ailenin bu asgari ücretle yaşaması mümkün değil. Oturup masa başında komik bir asgari ücret tespit edileceğine, istihdam yaratmaya yönelik çalışmalar yapılmalıdır'' diye konuştu. 
     MYK'da Irak ve Ortadoğu'daki gelişmelerin de ele alındığını ifade eden Erdem, hükümetin son dönemlerde ortaya çıkan gelişmeler karşısında ''vurdumduymaz ve ilgisiz'' bir tavır içinde olduğunu öne sürdü. 
     Erdem, Kuzey Irak'ta ortaya çıkan gelişmeleri kaygı verici bulduklarını da kaydetti. 
     
</TEXT>
</DOC>
