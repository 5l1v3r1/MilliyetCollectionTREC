<DOC>
<DOCNO> 281198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/soneko07.html </URL>
<DATE> 2004/10/18/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Borsa dokuz aylık tablolara göre yön belirleyecek... 
</HEADLINE>
<TEXT>

     Borsa'da bu hafta yeni ekonomik program, makro ekonomik faktörler, petrol fiyatları, Çukurova Grubu-BDDK ilişkileri ve dokuz aylık mali tablo beklentileri piyasanın yönünü şekillendirecek. 
     Gedik Yatırım'ın haftalık değerlendirmesinde, geçtiğimiz hafta yüzde 2.1 oranında değer kaybederek 22,477.09 puandan kapanan Borsa'da, petrol fiyatlarındaki yükselişin dünya borsalarında oluşturduğu satış baskısı, BDDK-Çukurova Grubu ilişkilerindeki belirsizlik ve endeks üzerinde etkili bazı hisselerde yaşanan kar satışları değer kaybının nedenleri arasında gösterildi. 
     Avrupa Birliği ve yeni ekonomik program beklentilerinin oluşturduğu pozitif havaya karşın, petrol fiyatları ve Çukurova Grubu'nun ödemeler konusundaki tavrının arz-talep dengesi üzerinde bu hafta da etkili olacağı görüşü dile getirilen değerlendirmede, bu nedenle kısa vadede keskin bir hareketten ziyade yatay seyir izleneceği tahminine yer verildi. 
     Gedik Yatırım'ın değerlendirmesinde, ''Eylül ayının son haftasında 1,35 sent civarından başlayarak AB Komisyonu İlerleme Raporu'nu fiyatlara yansıtan İMKB'nin, AB beklentisini Kasım sonuna biraz daha geri plana iterek, daha ziyade yeni ekonomik program, makro ekonomik faktörler, petrol fiyatları, Çukurova Grubu-BDDK ilişkileri ve dokuz aylık mali tablo beklentileri ile trendini şekillendirmesini bekliyoruz'' denildi. 
     Değerlendirmede, borsada şirketlerin dokuz aylık kar beklentilerinin satın alınmaya başlandığına da işaret edildi. 
     
</TEXT>
</DOC>
