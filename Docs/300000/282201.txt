<DOC>
<DOCNO> 282201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy19.html </URL>
<DATE> 2004/10/21/ </DATE>
<TIME> 15.35 </TIME>
<AUTHOR>  </AUTHOR>
<HEADLINE>
Pepe "Ulla Gemisi'ndeki atıklar, İspanya Hükümeti'nce geri alınacak" 
</HEADLINE>
<TEXT>

     Çevre ve Orman Bakanı Osman Pepe, insanlığı tehdit eden, ağır çevre koşullarına neden olan atık sorununu geride bırakma zamanının geldiğini söyledi. 
     Bakan Pepe, Samsun Büyükşehir Belediyesi'nce Aşağı Avdan Köyü'nde yaptırılacak katı atık depolama tesisinin temel atma törenine katıldı. 
     Pepe, burada yaptığı konuşmada, bir taraftan ülke kalkınırken, diğer taraftan dünyanın her yerinde olduğu gibi çeşitli çevre sorunlarıyla karşılaşıldığını söyledi. 
     Samsun'da olduğu gibi birçok belediyenin atık sorunuyla karşı karşıya bulunduğunu belirten Pepe, ''Türkiye'deki birçok belediyenin fotoğrafı, Samsun'un fotoğrafıyla bire bir örtüşüyor'' dedi. 
     Belediyelerin katı atık sorununu, gerektiğinde yabancı sermaye imkanlarından yararlanarak en kısa sürede çözüme kavuşturması gerektiğini ifade eden Pepe, ''Türkiye'nin, bu geçmiş sorunu, insanlığı tehdit eden, ağır çevre koşullarına neden olan bu sıkıntıyı geride bırakma zamanı gelmiştir'' diye konuştu. 
     Bakanlık olarak belediyelere gereken desteğin verildiğini belirten Pepe, katı atıkların bertaraf edilmesi konusunda Avrupa standartlarını getirmeye kararlı olduklarını bildirdi. 
     
     KARADENİZ'DEKİ KİRLİLİK 
     Karadeniz'deki kirliliğin önlenmesi için Bükreş'te anlaşma imzaladıklarını belirten Pepe, Karadeniz'deki kirliği sadece Çernobil olayına bağlamanın doğru olmayacağını ifade etti. Pepe, şöyle konuştu 
     ''Karadeniz, her taraftan Tuna yoluyla, Dinyeper'le, diğer nehirlerle taşınan ağır metallerle ölü deniz haline getirildi. Çünkü denizler kirlenmez diye yanlış bir intiba vardı. Bunun doğru olmadığını, okyanusların bile kirleneceğini, biraz geç de olsa anladık. Karadeniz'i, evsel ve tıbbi atıklarla sanayi atıklarının depolandığı bir deniz olarak görürseniz, bunu birçok hastalıklarla ödemek zorunda kalırsınız.'' Bakan Pepe, çevre kirliliğine neden olan tesislerle ilgili yasal düzenlemenin TCK kapsamında 2 yıl ertelendiğini, bunun iyi değerlendirilmesi gerektiğini belirterek, bu konuda gereken tedbirlerin alınması konusunda ilgilileri uyardı. 
     Gazetecilerin sorularını da yanıtlayan Pepe, bir soru üzerine, Bursa'daki teleferik inşaatı nedeniyle binlerce ağacın kesilmesinin söz konusu olmadığını söyledi. Bu alanda bir yenileme ve çevre düzenlemesi çalışması yapılacağını belirten Pepe, ''Böyle binlerce ağaç kesilmedi. Orman Genel Müdürlüğümüz her yıl sanayi için veya diğer nedenlerle çok sayıda ağaç kesiyor. Ancak çok daha fazlasını dikiyoruz'' diye konuştu. 
     İskenderun'da batan ''Ulla'' gemisiyle ilgili bir soru üzerine, atıkların İspanya hükümetince geri alınacağını belirten Pepe, ''Sinop ve Samsun'daki depolardaki İtalyan menşeli variller için de aynı neticeyi bekliyoruz'' dedi. 
     
     KATI ATIK PROJESİ 
     Temeli atılan Büyükşehir Belediyesi Katı Atık Düzenli Depolama Tesisi, yaklaşık 14 milyon euro'ya mal olacak. Bu bedelin yaklaşık 10 milyon euro'luk kısmı, Alman Kredi Kuruluşu KFW tarafından sağlanan krediyle, geri kalan bölümü ise belediyenin imkanlarıyla karşılanacak. Fizibilite çalışmalarına 1999 yılında başlanan ve 13 hektarlık alanda kurulacak tesis, yaklaşık 1 yılda tamamlanacak. 
     
</TEXT>
</DOC>
