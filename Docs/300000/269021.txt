<DOC>
<DOCNO> 269021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sonsiy13.html </URL>
<DATE> 2004/09/04/ </DATE>
<TIME> 20.42 </TIME>
<AUTHOR>  </AUTHOR>
<HEADLINE>
Baykal '' Türkiye hala güvenilir, dürüst yöntemler arıyor'' 
</HEADLINE>
<TEXT>

     CHP Genel Başkanı Deniz Baykal, ''İktidar kendi zenginlerini yaratmamalıdır. Türkiye hala güvenilir, dürüst yönetimler arıyor'' dedi. 
     Baykal, Muğla'nın Milas İlçesi'ne bağlı Ören Beldesi'ndeki Belediye Parkı'nda halkla sohbet etti. Milas Belediyesi'ni ziyaret etti. Milas'ın Selimiye Beldesi'nde de halka hitap etti. 
     Vatandaşlara CHP'li belediye başkanlarını seçtikleri için teşekkür eden Baykal, CHP'nin Atatürk'ün değerlerine, düşüncelerine, anlayışına sahip çıkan bir parti olduğunu söyledi. Baykal, CHP'ye verilen her oyun Türkiye'nin aydınlık geleceğine güç kattığını söyledi. 
     Türkiye'nin çeşitli bölgelerini ziyaret ederek halkın sorunlarını dinlediğini belirten Baykal, vatandaşın perişan olduğunu, ekonomik baskılar altında ezildiğini, çiftçinin ürününü ürütmek için geçen yıldan daha çok harcamasına karşılık, mahsulünü daha ucuza satmak durumunda kaldığını ifade etti. 
     
     ''İKTİDAR BORÇ ÖDEMİYOR'' 

     CHP'nin Türkiye'nin bu duruma düşmemesi için 1998-99 yıllarında ekonominin kötü gittiğini dile getirdiğini, ancak kimseye seslerini duyuramadıklarını savunan Baykal, daha sonra da ekonominin çöktüğünü kaydetti. 
     İktidarın borç ödemediğini, Türkiye'nin borcunu 51 milyar dolar artırdığını öne süren Baykal, şunları söyledi 
     ''Biz 1998-99'da Türkiye iflasa gidiyor diye bağırdık. Bizi dinleyen olmadı. 2002'de Türkiye ekonomisi iflas etti. Biz hep uyardık. Bizi o zaman dinleselerdi Türkiye'nin zararı 3.6 milyar dolar olacaktı. Bugünkü zararı ise 80 milyar dolar. Tasarruf Mevduatı Sigorta Fonu Başkanı, geçen yıl 37 milyar doların gittiğini, geri dönmeyeceğini söylüyor. Bu 60 katrilyon lira demek. Yüzde 20-25 faiz koyarsanız her yıl 15 katrilyon eklenecek demektir. Türkiye yılda 6 katrilyon lira yatırım yapıyor. Yatırıma para yok, fakat biz bu faizi ödeyeceğiz. CHP, yolsuzluğu tutun dedi. Tutmadıkları için bu faiz ödenecek.'' 
     
     ''DELİK KOVAYLA SU TAŞINMAZ'' 

     ''Dürüst namuslu yönetim gerekir, delik kovayla su taşınmaz'' diyen Baykal, sözlerini şöyle sürdürdü 
     ''İktidar kendi zenginlerini yaratmamalıdır. Türkiye hala güvenilir, dürüst yönetimler arıyor. Değişen birşey yok. ANAP döneminde olanlar bu dönemde de aynı... 
     Gelin, hortumlanan parayı alın diyoruz. Bunun için kanun çıkardık. Bu parayı tahsil edemiyorsanız bir kanun daha çıkaralım, kanun eksikse tamamlayalım. Ama siyasi irade, siyasi karar eksik olduğu için bu alacağın üzerine yürüyemiyorlar. Partililerin onlarla dostlukları var. Cesaretleri olmadığı için de bu paraları alamıyorlar.'' 
     
     ÖZELLEŞTİRME 

     İktidarın özelleştirmede de başarılı olamadığını iddia eden Deniz Baykal, Balıkesir SEKA Fabrikası'nın 1.1 milyar dolara, Antalya Ferrokrom İşletmesi'nin ''binlerce dönüm arazisi ve 20 trilyon liralık mal varlığına rağmen'' 22 trilyon liraya satıldığını kaydetti. Baykal, ''Bu millet yemeyecek, sen eşe dosta peşkeş çekeceksin. Bu böyle olmaz. Eğer bizler kararlı olursak Türkiye'nin önü açılır. Bunun için biz yollardayız'' dedi. 
     Demokrasinin değişim rejimi olduğunu kaydeden Baykal, AK Parti iktidarının sona ereceğine inandığını ve halkın oyu ile gelenlerin yine halkın oyuyla gideceklerini söyledi. 
     Baykal, milletvekili dokunulmazlıklarının kaldırılmasıyla ilgili Hükümetin herhangi bir adım atmadığını, en kısa sürede dokunulmazlıkların kaldırılması gerektiğini kaydetti. 
     
     IRAK 

     CHP'nin uyarıları sonucunda Türkiye'nin Irak Savaşı'na girmediğini kaydeden Baykal, bu konuda ne kadar doğru bir iş yapıldığının bugün net şekilde ortaya çıktığını söyledi. 
     Baykal, şöyle konuştu 
     ''Eğer o teskere çıksaydı Türkiye savaşa girecek, 65 bin ABD askeri Güneydoğu Anadolu Bölgesi'ne yerleşecekti. Şehit cenazeleri geliyor olacaktı. Biz bu yangının, bu savaşın bir parçası oluyor olacaktık. Bunu önledik, TBMM önledi. İktidara rağmen bu karar, CHP sayesinde çıktı. Siyasetin hatasını, ekonomi, asker, silah, para düzeltemez. 
     Irak'ta en çok sivil insan kaybeden ülke Türkiye. Kamyon şoförlerimiz öldürülüyor. Mühendislerimiz kaçırılıyor... Öte yandan Irak'ta askerlerimizin başına çuval geçirilmesi de hükümetin başarısız Irak politikasından kaynaklanıyor.'' 
     
</TEXT>
</DOC>
