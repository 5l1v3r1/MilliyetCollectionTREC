<DOC>
<DOCNO> 272305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/soneko10.html </URL>
<DATE> 2004/09/16/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
BMC, ihracatta rekor hedefliyor... 
</HEADLINE>
<TEXT>

     Kamyon ve otobüs üreticisi BMC, geçen yıl 22 milyon dolar olarak gerçekleşen ihracatının, İran'da başlayan kamyon üretimiyle birlikte, bu yıl yaklaşık 50 milyon dolara ulaşmasını bekliyor. 
     ''Konya Motorshow 2004 Fuarı''na katılmak üzere Konya'ya gelen BMC Sanayi ve Ticaret A.Ş Satış ve Pazarlama Sorumlusu Murat Dirlik, AA muhabirine yaptığı açıklamada, 40 yıl önce kurulan BMC'nin yüzde 100 yerli sermaye ve işgücü ile üretim yaptığını söyledi. 
     2003 yılında yüzde 34 pay ile Türkiye'de kamyon pazarının lideri olduklarını ifade eden Dirlik, ''Türkiye'de savunma sanayiine uçak, helikopter ikmal tankerleri, tekerlekli taktik araçları da üretiyoruz. Belediyelere toplu taşımada kullanılan otobüs satıyoruz'' dedi. 
     Yılda toplam 22 bin adet motor, 21 bin 500 adet de kamyon ve otobüs üretme kapasitesine sahip olduklarını belirten Dirlik, ancak bugüne kadar hedefledikleri ihracat rakamına ulaşamamanın sıkıntısını yaşadıklarını bildirdi. 
     Bu yüzden son yıllarda yatırımlara ağırlık verdiklerini dile getiren Dirlik, yatırımlardan sonra İspanya, İngiltere, İrlanda ve Portekiz'in yanı sıra, Uzakdoğu, Ortadoğu, Kuzey Afrika ve Asya'da 50'nin üzerinde ülkedeki yeni pazarla birlikte kamyon ve otobüs ihracatında bir canlanma yaşandığını anlattı. 
     Giderek hareketlenen dış pazarda geçen yıl 22 milyon dolarlık bir ihracat rakamı yakaladıklarını dile getiren Dirlik, şunları kaydetti 
     ''Bu rakam BMC için yeterli değil. Dış pazar konusunda çalışmalarımız aralıksız sürüyor. Bu çerçevede İranlı bir firma ile Temmuz ayında anlaşma imzaladık. Firma ilk etapta yılda 1150 adet kamyon üretecek. Burada üretilen kamyonlar doğrudan dış pazara gidecek. Önümüzdeki yıllarda buradaki üretim yılda 5 bin adede çıkacak.'' 
     
     İHRACATTA REKOR BEKLENİYOR 

     Dirlik, bu yıl ekonomideki olumlu havanın etkisinin, otomotiv sektörünün üretim ve ihracat açısından patlama yapmasını sağladığını ifade etti. 
     Bu yılın 6 ayında da iç piyasada pazar lideri olduklarını belirten Dirlik, ''İran'da yapılan üretimle, ihracatımız da önemli oranda arttı. Kendimizi sürekli yeniliyor, ülke şartlarına uygun geliştirilmiş kamyon modelleri ile piyasaya giriyoruz. Bu yıl sonuna kadar ihracatın 50 milyon dolara ulaşması bekleniyor. Bu rakam BMC'nin 40 yıllık piyasasında rekor olacak'' dedi. 
     Dirlik, İran'da kamyon üretiminin 5 bin adede çıkmasıyla, ülke ekonomisine yılda 300 milyon dolarlık bir girdi sağlamayı hedeflediklerini sözlerine ekledi. 

     
</TEXT>
</DOC>
