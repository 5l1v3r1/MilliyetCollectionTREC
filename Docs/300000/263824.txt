<DOC>
<DOCNO> 263824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sonsiy02.html </URL>
<DATE> 2004/08/16/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Erdoğan madalya alan sporcuları değerlendirdi diğer soruları yanıtlamadı 
</HEADLINE>
<TEXT>

     Başbakan Recep Tayyip Erdoğan, Atina'da gerçekleştirilen Olimpiyat Oyunları'na katılan Türk sporcuların 2 günde 2 altın, 1 bronz madalya kazandığını ve temennilerinin de bu sayıyı daha ileri götürmek olduğunu belirterek, ''Sporcularımızın çok sayıda madalya ile döndüğünü görmek en büyük arzumuz'' dedi. 
     Başbakan Erdoğan, saat 10.35'te özel uçak ''ATA'' ile Ankara'ya gitti. 
     Atatürk Havalimanı'ndan İstanbul Valisi Muammer Güler, Büyükşehir Belediye Başkanı Kadir Topbaş, Emniyet Müdürü Celalettin Cerrah ve öteki yetkililer tarafından uğurlanan Başbakan Erdoğan, hareketinden önce bir gazetecinin ''Olimpiyatlardaki başarıları nasıl değerlendiriyorsunuz '' şeklindeki sorusu üzerine şunları söyledi 
     ''2 günde 2 altın, 1 bronz madalya aldık. Temennimiz bu sayıyı daha da ileri götürmek. Bundan dolayı gerek Halil'i, gerekse Nurcan'ı ayrı ayrı tebrik ediyorum. Telefonla kendilerine ulaşmaya çalıştım. Nurcan'a ulaştım, fakat Halil ile akşam görüşemedim. Kendisiyle ve Sedat'la da görüşüp, onları da tebrik edeceğim. 
     İnşallah bundan sonraki süreçte de halterde, güreşte, tekvandoda ve diğer branşlarda madalyaları alabilmek... Sporcularımızın çok sayıda madalya ile döndüğünü görmek en büyük arzumuz ve en büyük umudumuz.'' Erdoğan, ''KKTC Başbakanı Mehmet Ali Talat ile dün bir görüşmeniz oldu'' diyerek soru sorma girişiminde bulunan gazeteciye ise ''Konuyu değiştirdiniz'' dedi ve soru sormasına müsaade etmedi. 
     
</TEXT>
</DOC>
