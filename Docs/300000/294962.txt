<DOC>
<DOCNO> 294962 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/son/sonsiy07.html </URL>
<DATE> 2004/12/05/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Baykal'dan Sarıgül Mesajı Öbürkülerin yanına göndereceğiz 
</HEADLINE>
<TEXT>

     CHP Genel Başkanı Deniz Baykal, "AKP iktidarını etkisi altına alan" egemen güçlerin CHP'yi de etkisi altına almaya çalıştığını ifade ederek, "'CHP'nin ilkelerini değiştirecek kim varsa onları destekleyelim, onlar truva atı gibi başına gelsin' dediler. Şimdi bununla uğraşıyoruz" diye konuştu. 
     CHP Kadın Kurultayı Ahmet Taner Kışlalı Spor Salonu'nda gerçekleştirildi. Kurultayda konuşan Genel Başkan Deniz Baykal, kadın sorunun Türkiye'nin temel sorunu olduğunu ifade etti. Kadınlar olmadan sorunların çözümünün imkansız olduğunu söyleyen Baykal, "Laiklik sorunu aslında kadın sorunudur. Kadına karşı çağdaş bir bakış açısı olduğu zaman laiklik sorunu olmayacaktır" dedi. Eğitim ve sağlık da temelinde kadın sorununun yattığını, sosyo ekonomik mücadelenin, kadının emek mücadelesi olduğunu anlatan Baykal, "Barış sorununun da en büyük kurbanı kadınlardır. 
     Savaşları erkekler yapar. Acılar kadınlar çeker" dedi. 
     Türkiye'nin en temel sorununun yolsuzluk sorunu olduğunu anlatan Baykal, iktidarın da yolsuzluktan şikayet ettiğini belirterek, "Ama pek çok alanda en büyük yolsuzluğun kaynağı da iktidar olmuştur" dedi. İktidarın başkalarının yolsuzluklarından şikayet ettiğini söyleyen Baykal, AKP'yi yolsuzlukla mücadelede çifte standart yapmakla suçladı. 
     
     "BUNU DA ÖBÜRKÜLERİN YANINA GÖNDERECEĞİZ" 

     Baykal, konuşmasını şöyle sürdürdü 
     "CHP 'eskidi' deyip yenisini kurmaya çalıştılar. Olmadı. 'Dışardan biz yapalım içerden müsait olanları kullanalım' dediler, ama yapamadılar. Yerel seçimlerde 'önce yaptık, oldu' diyerek rakam okudular ama gerçeği saptıramadılar. Herkes, içerden dışarıdan yapmadığınızı bırakmadınız, yine dimdik ayaktayız. 'CHP'yi CHP yapanları değiştirelim' dediler, 'CHP'nin ilkelerini değiştirecek kim varsa onları destekleyelim, onlar truva atı gibi başına gelsin' dediler. Şimdi bununla uğraşıyoruz. Hiç merak etmeyin, bunu da öbürkülerin yanına göndereceğiz. 
     CHP'nin Türkiye'de yüzbinlerce nöbetçisi var." 
Baykal, CHP'yi değiştirmek isteyenlere, "Gir buraya beraber değiştirelim, dışarıdan talimatla olmaz" çağrısında bulunduklarını belirtirken, "Ama kabul etmediler. 'Ne yapalım, iktidar yetmedi bir de muhalefeti mi verelim' dedik. Bu muhalefet sizin değil, halkın muhalefeti" diye konuştu. 
     CHP'nin 1 Mart tezkeresini reddederek, bölgenin tarihini değiştirecek bir işe imza attığını söyleyen Baykal, "Bunun bedeli vardı. O bedeli ödetirler. Öderiz. Helal olsun. CHP'nin izlediği politika Türk milletine helal olsun" diyerek, konuşmasını bitirdi. 

ANKA 
     
</TEXT>
</DOC>
