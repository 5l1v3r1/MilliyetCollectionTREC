<DOC>
<DOCNO> 275858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sondun12.html </URL>
<DATE> 2004/09/29/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Fransız basını Chirac, Türkiye için referandum düşünüyor 
</HEADLINE>
<TEXT>

     Fransa'da Türkiye'nin AB üyeliği konusunda referandumun yapılıp yapılmayacağına ilişkin tartışmalar tüm hızıyla sürüyor. Liberation, Fransız Cumhurbaşkanı Jacques Chirac'ın referandumu düşündüğünü ve bu yönde bir açıklama yapmaya hazırlandığını savundu. 
     Türkiye'nin üyeliği konusunun iktidardaki partide yarattığı depreme değinen Liberation, Cumhurbaşkanı Jacques Chirac'ın anayasa referandumunda olumsuz bir sonucun çıkmasını önlemek için Türkiye ile ilgili ikinci bir referandum düşündüğünü kaydetti. Cumhurbaşkanına yakın kaynakların, Chirac'ın bu yönde bir açıklama yapmaya hazırlandığını belirten gazete, Chirac'ın bu açıklamayı yapmak için çeşitli fırsatları olacağını kaydetti. 
     Liberation, birkaç haftadır Cumhurbaşkanlığının Türkiye konusunda kamuoyuna güvence verme yollarınını araştırdığını belirterek, Ekonomi ve Maliye Bakanı Nicholas Sarkozy'nin referandum çağrısının, bu konudaki tartışmaları hızlandırdığını bildirdi. Gazete, Chirac'ın en büyük destekçilerinden Ulusal Meclis Başkanı Jean-Louis Debre'nin de "zamanı gelince" Fransız halkına danışılması gerektiği konusunda çok açık konuştuğuna dikkat çekti. 
     
     LE FIGARO 

     Ekonomi ve Maliye Bakanı Sarkozy'nin ardından Başbakan Jean-Pierre Raffarin'in de Türkiye'nin üyeliği konusunda "zamanı gelince" bir referandumun yapılması yönünde tavır aldığına dikkat çeken Le Figaro, buna karşın Raffarin'in Türkiye ile ilgili kararın ancak 15 yıl sonra alınacağı konusunda kamuoyunu nasıl ikna edeceğini söylemediğine dikkat çekti. 
     Buna karşın, Sarkozy'ye yakın kaynakların da çeşitli yolları araştırdıklarını aktaran gazete, bunlardan birini, ilk aşamada kamuoyununun iktidardaki UMP'nin niyetleri konusunda güvence verilebilmesi için partinin bünyesinde Anayasa ve Türkiye konularında iki ayrı referandum düzenleme yönteminin oluşturduğunu anlattı. UMP'nin Meclis grubu başkanı Bernard Accoyer'in de bundan böyle AB'nin tüm genişlemelerinin referanduma konulması için anayasanın değiştirilmesini önerdiğine işaret eden gazete, eski Türkiye rapörtörü Alain Lamassoure'nin de "İdeal olan, 17 Aralık'taki zirvede Fransa ve Almanya'nın, Türkiye'ye sadece imtiyazlı ortaklık önermeleri olurdu. Ancak Schröder bunu yapmayacak" sözlerine de yer verdi. 
     
     LE MONDE 

     Fransız hükümetinin Türkiye'nin üyeliği konusunu Avrupa Anayasası'ndan ayrı tutmak istediğini belirten Le Monde gazetesi ise Başbakan Jean-Pierre Raffarin'in, yakında kamuoyunu aydınlatmak amacıyla bir kampanya başlatacağını kaydetti. İktidardaki parti UMP'nin yanlış yürütülen bir tartışmanın başlıca kurbanı olduğunu savunan gazete, Ankara'nın üyeliğine ilişkin olarak Cumhurbaşkanı Jacques Chirac ile buna karşı çıkan partisi UMP arasındaki görüş ayrılıklarının gerilimi arttırdığını dile getirirken, bu konudaki anlaşmazlıkların UMP'nin bölünmesine kadar gidebileceği görüşüne yer verdi. 
     
</TEXT>
</DOC>
