<DOC>
<DOCNO> 252975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun19.html </URL>
<DATE> 2004/07/05/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Ebu Seyyaf'ın komutanı yakalandı... 
</HEADLINE>
<TEXT>

     Filipinler'de adı çok sayıda adam kaçırma ve öldürme olayına karışan Ebu Seyyaf örgütünde komutan İbno Alih Ordonez'in yakalandığı bildirildi. 
     Savunma Bakanı Eduardo Ermita, yakalanması için 1 milyon peso yaklaşık 26 milyar lira ödül konulan Ordonez'in geçen hafta başkent Manila'da bir mahallede ele geçirildiğini söyledi. 
     Ordonez, Mart 2000'de Basilan adasındaki Tumahubong kasabasında bir kiliseden onlarca öğrenci, öğretmen ve bir rahibi kaçırmakla suçlanıyordu. 
     Tumahubong'dan kaçırılan öğrenci ve öğretmenlerin çoğu bir süre sonra serbest bırakılmış, ancak iki öğretmenin başları kesilmiş, rahibin de işkence edilerek öldürülmüş cesetleri bulunmuştu. 
     Savunma Bakanlığı yetkilileri, Ordonez'in, kuzeni Ebu Sabaya'nın önderliğini yaptığı ve Ebu Seyyaf'a bağlı bir grubun üyesi olduğunu ifade ettiler. 
     Amerikan askerleri ve Filipin güvenlik güçlerinin Haziran 2002'de ortak düzenlediği operasyonda öldürülen Ebu Sabaya, aralarında Amerikalılar da olmak üzere çok sayıda kişiyi kaçırma eyleminden sorumlu tutuluyordu. 
     Yetkililer, önceleri hükümetle barış anlaşması imzalayan İslamcı grup Moro Ulusal Kurtuluş Cephesi üyesi olan Ordonez'in daha sonra El Kaide ile bağlantılı Ebu Seyyaf örgütüne katıldığını belirtiyorlar. 
     
</TEXT>
</DOC>
