<DOC>
<DOCNO> 271847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonyas20.html </URL>
<DATE> 2004/09/14/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Rusların yüzde 25'inin tercihi Türkiye oldu... 
</HEADLINE>
<TEXT>

     Tatillerini yurtdışında geçiren Rusların yüzde 25'inin Türkiye'yi tercih ettiği bildirildi. 
     Rus ''Gazeta'' gazetesinde yer alan haberde, Türk sahillerinin, Rus turistlerin ilk tercihleri arasında yer aldığı belirtilerek, ''Rus turistlerin yüzde 25'i yaklaşık 1 milyon tatil için Türkiye'yi seçti'' denildi. 
     Rusya'dan Türkiye'ye turistin en fazla mayıs ve haziran aylarında gittiğine dikkat çekilen haberde, ağustos ayında ise beklenenden daha az Rus turistin Türkiye'ye gittiği kaydedildi. 
     Ağustos ayında Türkiye ve İspanya arasındaki fiyatlarda bir fark olmadığı, dolayısıyla Rus turistlerin Avrupa'yı tercih ettiği ifade edilen haberde, ''Türkiye'deki 5 yıldızlı oteller ağustos ayında fiyatlarını yüzde 30 oranında artırdı. Bir haftalık tatil kişi başına 1500 dolar civarına yükseldi. İspanya'da 4 yıldızlı bir oteldeki kişi başına tatil ücreti de 1500 euro olunca Rus turistler ağustos ayında İspanya'yı tercih etti'' görüşüne yer verildi. 
     Haberde, Rus turistlerin Türkiye'nin ardından yüzde 10'luk oranla 2. tercihlerinin Mısır olduğu kaydedildi. 
     
</TEXT>
</DOC>
