<DOC>
<DOCNO> 287090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/soneko13.html </URL>
<DATE> 2004/11/08/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kartları var, ATM'leri yok... 
</HEADLINE>
<TEXT>

     Konya'nın Çumra İlçesi'nde maaşlarını Halkbank'tan alan çalışan ve emeklilere dağıtılan toplam 8 bin banka kartı, şubenin ilçede ATM'si olmadığı için kullanılamıyor. 
     Alınan bilgiye göre, sulanabilir topraklarının fazla olmasına bağlı olarak, Türkiye'de tarımsal üretimin en yoğun olduğu bölgelerden biri olan Çumra, bu yıl açılışı yapılan, Türkiye'nin en büyük şeker fabrikası Çumra Şeker Fabrikası ile birlikte endüstriyel tarımda ağırlığını her geçen gün biraz daha hissettiyor. 
     İlçede yaşanan ekonomik gelişmeyle birlikte artan nakit transferleri ihtiyacının da etkisiyle, ilçeye Ziraat Bankası, Garanti Bankası ve Halkbankası birer şube açtı. 
     Ziraat Bankası, sayıları onbinleri bulan çiftçilere, doğrudan gelir desteği ve ürün prim desteği ödemeleri başta olmak üzere çok sayıda hizmet verme durumunda olduğu için, ilçede birçok çalışan ve emekli, maaşlarını ağırlıklı olarak Halk Bankası'ndan alıyor. 
     Gelişen bankacılıkla birlikte, Halk Bankası Çumra Şubesi de maaşların daha hızlı ve sorunsuz şekilde alınabilmesi için yaklaşık 8 bin kişiye, elektromanyetik bankamatik kartı dağıttı. 
     ATM'lerden de maaş çekilmesiyle birlikte bankada her maaş döneminde yaşanan yoğunluğun azalması beklenirken, şubenin henüz ilçede ATM açamaması, aynı yoğunluğun sürmesine ve en önemlisi de banka kartlarının atıl duruma düşmesine yol açtı. 
     ATM olmaması nedeniyle kartlarını kullanamadıkları için banka şubesinde uzun kuyruklarda beklemeye devam ettiklerini belirten emekliler, ''Çumra artık, ekonomisi ve nüfusuyla Türkiye'deki bir çok ilden büyük hale geldi. Bu nedenle, ilçemizdeki banka şubelerinin artırılmasını ya da aynı kartla ilçede ATM'si olan banka şubelerinden maaşların çekilebilmesini istiyoruz'' dedi. 
     Çumra Belediye Başkanı Nasır Ersöz ise hızla gelişen ve büyüyen ilçeye artık 3 banka şubesinin bile yeterli gelmediğini belirterek, ''ilgili bankanın bankamatik kartlarını vatandaşlara dağıtıp ilçeye ATM getirmemesi, büyük bir sıkıntı doğuruyor. Vatandaşların, fıkralara konu olabilecek bu mağduriyetinin biran önce giderilmesini istiyoruz'' diye konuştu. 
     
</TEXT>
</DOC>
