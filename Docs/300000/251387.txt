<DOC>
<DOCNO> 251387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun13.html </URL>
<DATE> 2004/06/28/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Le Figaro 'Bush, Türkiye'yi AB'de istiyor' 
</HEADLINE>
<TEXT>

     Rahmi Gündüz bildiriyor 

Fransa'da yayınlanan Le Figaro gazetesi, ''ABD Başkanı George Bush'un, Türkiye'yi AB'de görmek istediğini'' yazdı. 
     Bush'un, İrlanda'da yapılan ABD-AB ortak zirvesinde Türkiye'ye yönelik açıklamalarını manşetten okuyucularına duyuran Fransız gazetesi, ''ABD Başkanı'nın bu açıklamalarıyla AB'nin içişlerine doğrudan müdahale ettiği'' yorumunu yaptı. 
     
     AB'YE MÜDAHALE 
     Sağ eğilimli Fransız gazetesi, Bush'un bu açıklamalarına tepkisini, ''Hayal etsenize, California'yı ziyaret eden AB'li bir devlet ya da hükümet başkanı, açıkça Meksika'nın ABD'ye katılmasını önerse ne olurdu '' şeklindeki ifadelerle dile getirdi. 
     Le Figaro, İrlanda'daki ortak basın toplantısında ''Bush'un, AB işlerine doğrudan müdahale etmesine tepki göstermediği gerekçesiyle AB dönem başkanı İrlanda Başbakanı Bertie Ahern ve AB Komisyonu Başkanı Romano Prodi'yi de üstü kapalı bir biçimde eleştirdi. 
     Gazete, Bush'un, Türkiye'ye yaptığı ziyaret sırasında, Washington'un yakın müttefiki Ankara'ya yönelik tam desteğini teyit ettiğini de yazdı. 
     Irak'a yapılan müdahale sırasında Ankara ve Washington arasındaki ikili ilişkilerin zor bir dönemden geçtiğini hatırlatan Le Figaro, Bush'un, ''demokrasiyi gerçekleştirdiği için Türkiye'yi Müslüman dünyasında model bir ülke olarak gördüğü ve takdir ettiği'' yolundaki açıklamasına da geniş yer verdi. 
     
</TEXT>
</DOC>
