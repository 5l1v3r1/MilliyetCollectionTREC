<DOC>
<DOCNO> 254178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sonspo27.html </URL>
<DATE> 2004/07/09/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Türkiye-ABD özel milli maçı biletleri satışa çıkıyor... 
</HEADLINE>
<TEXT>

     Atina Olimpiyat Oyunları öncesindeki son hazırlık kampını 7-12 Ağustos tarihlerinde İstanbul'da gerçekleştirecek ABD Basketbol Milli Takımı'nın, Türkiye A Milli Erkek Basketbol Takımı ile 8 ve 10 Ağustos tarihlerinde oynayacağı 2 özel maçın biletleri satışa çıkıyor. 
     Abdi İpekçi Spor Salonu'nda yapılacak karşılaşmaların biletlerinin önümüzdeki hafta satışa sunulacağı bildirildi. 
     Basketbol Federasyonu'ndan yapılan açıklamaya göre, 5 ayrı kategoride fiyatlandırılan biletler 30 ile 105 milyon lira arasında değişen fiyatlarla satışa çıkarılacak. 
     ''A'' kategori biletler 105 milyon, ''B'' kategori biletler 80 milyon, ''C'' kategori biletler 65 milyon, ''D'' kategori biletler 45 milyon ve ''E'' kategori biletler de 30 milyon lira olarak satışa sunulacak. 
     En az 4 adet satın alınması durumunda yüzde 20 aile indirimi uygulanacak olan Türkiye-ABD maçlarının biletlerinin, aynı zamanda 3 ve 4 Ağustos tarihlerinde oynanacak Türkiye-Yeni Zelanda maçlarını izlemek isteyen basketbolseverlere de yüzde 50 indirim avantajı sağlayacağı duyuruldu. 
     
</TEXT>
</DOC>
