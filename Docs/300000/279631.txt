<DOC>
<DOCNO> 279631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/spor/spo01.html </URL>
<DATE> 2004/10/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyusun da büyüsün 
</HEADLINE>
<TEXT>


Selçuk Üniversitesi Sporda Psikososyal Alanlar Anabilim Dalı Başkanı Yalçın Kaya, Beşiktaş'ın hipnozla eski gücüne ulaşabileceğini iddia etti, "Balonu uçuran rengi değil, gazıdır" dedi 


'Telkin gerekiyor' 
BEŞİKTAŞ'IN kurtuluşu hipnoza kaldı. Selçuk Üniversitesi Beden Eğitimi ve Spor Meslek Yüksekokulu Sporda Psikososyal Alanlar Anabilim Dalı Başkanı Yrd. Doç. Dr. Yalçın Kaya, Siyah - Beyazlılar'ın içinde bulunduğu zor durumdan kurtulmasının tek çözümünün hipnoz olduğunu ileri sürdü. Kaya, öncelikle uygulanacak seanslarda futbolculara, kazanmalarını gerektirecek düşünce modellerinin telkin edilmesi gerektiğini belirtti. 

'Bilinçaltı temizlenmeli' 
KAYA, "Beşiktaş'tan çok daha fazla ve ciddi olumsuzluklar yaşayan takımlarda bile hipnoz yöntemiyle büyük başarılar elde ettim. Hipnozla bu problemlerin hepsi değişebilir. Futbolcuların bilinçaltlarının temizlenmesi gerekiyor" dedi. Kazanma bilincinin yerleşmesi durumunda Beşiktaş'ın yükselişe geçeceğini belirten Yalçın Kaya, "Balonu uçuran rengi değil, içinde bulunan gazdır. Önemli olan balona uygun gazı doldurabilmektir" yorumunu yaptı. 

Pancu belirsizliği 

ROMANYA'NIN Çek Cumhuriyeti ile oynadığı maçın ardından İsviçre'ye gidip, tedavi olacağı belirtilen Pancu, Mısır Milli Takımı'ndan dönen Ahmed Hassan ile birlikte antrenmana çıktı. Kasığındaki ağrı nedeniyle sağ ayağını kullanmakta zorluk çeken Rumen futbolcunun Diyarbakırspor karşısında riske edilip edilmeyeceği henüz netlik kazanmadı. MR'ı çekilen Cordoba'nın bir hafta sonra takımla birlikte çalışmalara başlayacağı açıklandı. 

Sergen'e özgürlük 

KARTAL'DA sistem yeniden değişecek. Siyah - Beyazlılar'ın Teknik Direktörü Vicente del Bosque, daha önce forvette görev verdiği Kaptan Sergen'i "Serbest adam" olarak görevlendirecek. Çift kale maçlarda bu düzeni deneyen ünlü hocanın, "Topla ne kadar çok buluşursan, hem takımı rahatlatıp atağa kaldırıyorsun, hem de rakibi zora sokuyorsun. Belli alanda kalma" dedi. 
DİYARBAKIRSPOR maçının hazırlıklarını dün yaptığı idmanla sürdüren Beşiktaş, önce kondisyon çalıştı, ardından çift kale ve taktiğe geçti. Teknik Direktör Bosque, taktik bölümünü medya mensuplarına kapatırken, burada çeşitli hücum ve savunma organizasyonlarının denendiği öğrenildi. İspanyol çalıştırıcının, isteklerini gerçekleştirmeyen oyuncuları tek tek uyardığı ifade edildi. 


</TEXT>
</DOC>
