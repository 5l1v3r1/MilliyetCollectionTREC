<DOC>
<DOCNO> 273112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/19/son/sondun26.html </URL>
<DATE> 2004/09/19/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
Madonna, İsrail'de barış çağrısında bulundu 
</HEADLINE>
<TEXT>

     Yahudi Yeni Yılı kutlamaları için İsrail'de bulunan Amerikalı popçu Madonna, burada katıldığı bir konferansta, dünya barışı çağrısında bulundu. 
     Tel Aviv'deki Kabala konferansında konuşan Madonna, terörist saldırılara ilişkin haberler ve ABD Dışişleri Bakanlığı'nın seyahat uyarıları nedeniyle İsrail'e gelmekte tereddüt ettiğini belirterek, ''Şu anda anlıyorum ki, burada olmak New York'ta olmaktan daha fazla tehlikeli değil'' dedi. 
     Madonna, ''Kutsal Topraklar''a yaptığı 5 günlük ziyaret boyunca karşılaştığı insanlarla ortak noktalarının dünyaya barışı getirmek isteği olduğunu belirterek, ''Kaosa ve acıya son vermek istiyoruz, ancak hepsinden önemlisi, nedensiz öfkeye son vermek istiyoruz'' diye konuştu. 
     Herhangi bir dini temsil etmediğini vurgulayan Madonna, ''Burada bir Kabala öğrencisi olarak bulunuyorum. Bir Kabalacı dünyayı birleşmiş bir bütün olarak görür. Bir kabalacı, neden diye sorar'' dedi. 
     Madonna sabah da, eşi Guy Ritchie ile birlikte korumalar eşliğinde ünlü bir Kabala bilgininin mezarını ziyaret etmek üzere, Tel Aviv dışındaki Kiryat Şaul mezarlığına gitti. 
     Taştan yapılmış mozolede 1 saatten fazla kalan Madonna'nın kabrin üzerine mum dikerek dua ederken gözyaşlarını tutamadığı belirtildi. 
     Kabalacılar, kabala bilginlerinin mezarlarına giderek dua etmenin dileklerini gerçekleştirmeye yardımcı olacağına inanıyor. 
     Tanrıya dolaysız yaklaşmanın yolunu sağladığına inanılan Kabala ya da Kabbala , 12. yüzyıl ve sonrasında yaygınlaşan batıni Yahudi mistisizmi olarak biliniyor. 
     
</TEXT>
</DOC>
