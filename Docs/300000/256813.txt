<DOC>
<DOCNO> 256813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko36.html </URL>
<DATE> 2004/07/20/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İstikbal, tesislerini büyütüyor, bin kişiye daha istihdam imkanı 
</HEADLINE>
<TEXT>

     Boydak Holding Yönetim Kurulu Başkanı Hacı Boydak, ekonomide bahar havası yaşandığını kaydetti. 
     Kayseri Gazeteciler Cemiyeti'ni ziyaret eden Boydak, yaptığı açıklamada, yeni yönetim kuruluna çalışmalarında başarılar dilediğini kaydetti. 
     Hükümetin borç ödemesini bitirip altyapı çalışmalarına hız verdiğinde ekonomide işlerin daha iyi gideceğini belirten Boydak, şunları söyledi 
     ''Tek parti iktidarı bugün ekonomide sadece borç ödemesi yapıyor. Ancak yine de sağlanan istikrar nedeniyle ekonomideki gidişat iyi gözüküyor. Hükümetten alt yapı çalışmalarına önem vermesini istiyoruz. İnanıyoruz ki hükümet, borç ödemesini tamamlayıp, alt yapı çalışmalarına hız verdiğinde işlerimiz daha da iyi olacak. İç piyasadaki işlerimiz çok iyi durumda. Fabrikalarımıza toplam 100 bin metrekare daha tesis ilave edeceğiz. Bu da bin kişiye daha istihdam demektir. '' Boydak Holding bünyesindeki İstikbal Şirketler grubunun mobilya ve mutfak sektöründen sonra halı sektörüne de girdiğini belirten Boydak, ''Belçika, Çin, Mısır ve Hollanda gibi ülkelerden getirdiğimiz halıları İstikbal mağazalarımızda 'Deko' markası altında satışa sunuyoruz. Eğer bu işten verim alırsak, bunun üretimini de yapacağız'' dedi. 
     Kayseri Gazeteciler Cemiyeti Başkanı Mehmet Sena Kösedağ ise, Boydak grubunun gerek yatırım, gerek istihdam ve gerekse ihracat bakımından Türkiye ekonomisinin lokomotiflerinden olduğunu kaydetti. 
     
</TEXT>
</DOC>
