<DOC>
<DOCNO> 277147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/soneko16.html </URL>
<DATE> 2004/10/04/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
IIF Raporu Gelecek yıl Türkiye'de özelleştirme hızlanacak... 
</HEADLINE>
<TEXT>

     Uluslararası Finans Enstitüsü IIF , ekonomik veriler ile performanstaki iyileşmenin yatırımcı güvenini güçlendirmesi nedeniyle, gelişmekte olan Avrupa bölgesine akacak portföy yatırımlarının yüzde 60'ının Türkiye'ye geleceğini bildirdi. 
     IIF, gelecek yıl Türkiye'ye en az 2.8 milyar dolarlık 'doğrudan yabanca sermaye girişi' olabileceği tahmininde de bulundu. 
     Dünyada bir çok banka, finans kurumunun üye olduğu, bağımsız statüdeki IIF, 'Gelişmekte Olan Piyasalara Sermaye Akışı' konusunda rapor hazırladı. 
     A.A muhabirinin bu rapordan derlediği bilgiye göre, portföy cinsinden yatırımların yönü, gerek daha çok getiri sağlaması gerekse yatırımcıların güvenini kazanması nedeniyle Türkiye'ye yönelecek. 
     Raporda, portföy cinsinden yatırımların yanı sıra gelecek yıl Türkiye'ye, en az 2.8 milyar dolarlık doğrudan yabancı sermaye girişi olacağı vurgulanıyor. 
     
     ÖZELLEŞTİRME HIZLANACAK... 

     IIF'nin raporunda, Türkiye'de gelecek yıl özelleştirmenin hızlanacağı, özellikle Türk Telekom ve Tekel gibi kuruluşların, özelleştirmeye ivme kazandıracağı belirtiliyor. 
     Rapora göre, sadece özelleştirme değil, Avrupa Birliği'nden alınacak müzakere tarihi ile IMF ile yapılacak üç yıllık bir Stand By anlaşması da, Türkiye'ye doğrudan yabancı sermaye akışını arttıracak. 
     Gelişmekte olan piyasaların, bu yıl ortalama yüzde 6.2 oranında büyüme göstererek, son 20 yılın en yüksek düzeyine ulaşacağının vurgulandığı raporda, gelişmekte olan Avrupa bölgesindeki büyümede Türkiye'nin sürükleyici faktör olduğu kaydediliyor. 
     Türkiye'deki büyümenin, özel sektördeki tüketim ve yatırm harcamalarından kaynaklandığına da dikkat çekiliyor. 
     
     TAHVİL İHRAÇLARI... 

     Türkiye'nin, dış borç geri ödemelerinde kullanmak üzere yurtdışına tahvil ihraçları gerçekleştirdiği hatırlatılan raporda, ekonomik kredibilitedeki artış çerçevesinde, Türkiye'nin tahvillerinin iyi talep aldığı kaydediliyor. 
     IIF'ye göre, Türkiye yıl sonuna kadar, 1.5 milyar dolarlık daha tahvil ihracında bulunacak. 
     Öte yandan raporda, gelişmekte olan ülkelere, bu yıl 226 milyar dolar, gelecek yıl da 229 milyar dolarlık sermaye akışının gerçekleşeceği belirtiliyor. 
     Özellikle Brent türü Kuzey Denizi petrolünün varil fiyatının, bu yıl sonuna kadar 38 dolara ineceği ifade edilirken, gelecek yıl ortalama olarak petrolün varil fiyatının 35 dolar olacağı kaydediliyor. 

     
</TEXT>
</DOC>
