<DOC>
<DOCNO> 268126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko05.html </URL>
<DATE> 2004/09/01/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kuveyt Türk, Dubaili bir grup ile mortgage finansa yöneliyor... 
</HEADLINE>
<TEXT>

     Kuveyt Türk Evkaf Finans Kurumu Genel Müdürü Ufuk Uyan, önümüzdeki dönemde gayrimenkul piyasasının çok gelişeceğini vurgulayarak, ''Dubaili bir grup ile birlikte 20 milyon dolar sermayeli mortgage finansa yönelmek üzere bir şirket kurduk'' dedi. 
     Genel Müdür Uyan, Kuveyt Türk olarak, bu yıl özellikle yeni proje çalışmaları yaptıklarını ve yeni ürünler geliştirdiklerini söyledi. 
     Gayrimenkul alanında 27 milyon dolarlık bir fon oluşturduklarını bildiren Uyan, ''Şimdi gayrimenkulleri tespit ettik. Onlarla görüşüyoruz. Körfez'deki yatırımcılar kira gelirlerine yatırım yapmış olacak. Buradan biz aracılık komisyonu elde edeceğiz'' dedi. 
     Tasarruf Mevduatı Sigorta Fonu'nun TMSF elinde bulunan Toprak Leasing ve İktisat Gayrimenkul Yatırım Ortaklığı şirketlerini satın almak için teklif verdiklerini, görüşmelerin sürdüğünü anımsatan Uyan, şöyle konuştu 
     ''Bu konularda bir açılım yapmak istiyoruz. Toprak leasing, halka açık. Bu sayede, özellikle faizsiz hisse senedine yatırım yapmak isteyen yatırımcılara yönelik ürün geliştirmek istiyoruz. Türkiye'de, bankacılık sektörünün de özel finans kurumlarının da en önemli handikapı yeni ürün geliştirememesidir. Yabancı sermaye, Körfez'den fon gelmemesinin temel sebebi, müşteri ihtiyaçlarına uygun yeni ürün geliştirememizdir.'' Uyan, gayrimenkul piyasasının, önümüzdeki dönemde eflasyonun düşmesiyle çok gelişeceğini vurgulayarak, şunları kaydetti 
     ''Mortgage ipotege dayalı konut finansman sistemi konusunda da hazırlık yaptık. Dubaili bir grup ile birlikte 20 milyon dolar sermayeli mortgage finansa yönelmek üzere bir şirket kurduk. Memorandumu imzaladık. Şirket bu yıl içerisinde faaliyete geçecek.'' Kendilerinin çok ciddi leasing aktifleri olduğunu dile getiren Uyan, bu aktifler karşılığı, bir varlığa dayalı menkul kıymet ürünü çıkarılarak, yatırımcılara sunulabileceğini söyledi. 
     
     4.5 MİLYAR DOLARLIK MURABAHA DESTEĞİ 
     Uyan, bankacılığın giderek zor kazanılan meslek haline geldiğine işaret ederek, ''Düşen enflasyonla birlikte cironuzu katlamanız gerekiyor. Bankaların karlarını idame ettirebilmeleri ve geliştirebilmeler için yeni ürünlere ihtiyaç var. Komisyon gelirlerini artıracak işler yapmak lazım'' şeklinde konuştu. 
     Uyan, Kuveyt Türk olarak, bireysel bankacılık alanında da büyük atılımlar yaptıklarını ve portföylerinin 120 milyon doların üzerine çıktığını belirterek, şunları söyledi 
     ''Mevduatta olumlu büyümemiz var. 2003 sonunda 730 milyon dolardaydık, şu anda 880 milyon dolara geldik. Hedefimiz, Kuveyt Türk olarak 5 yıl içerisinde orta ölçekli bankalar arasında yer almak. Şimdi 1 milyar dolarlık aktif toplamını geçerek zaten o seviyenin en altına ulaşmış durumdayız. 10 yıllık süreçte de ilk 7 banka arasında yer almak.'' Murabaha sendikasyonuyla reel sektöre destek verdiklerini anlatan Uyan, Kuveyt Türk'ün yurtiçinde bugüne kadar yaptığı murabaha cirosunun 4 milyar doları geçtiğini, yurtdışından getirdikleri kaynağın ise 500 milyon dolar olduğunu bildirdi. 
     
     KREDİ KURULUŞLARI KANUN TASLAĞI 
     Özel Finans Kurumları Birliği Başkanlığı'nı da yürüten Ufuk Uyan, özel finans kurumlarının son iki yıldır ciddi büyüme gösterdiğini, dolar bazında yıllık yüzde 50'nin altına düşmeyen büyümeler olduğunu söyledi. 
     5 özel finans kurumunun toplam 225 şubeye ve 3 bin 500 çalışana ulaştığını aktaran Uyan, toplam mevduatlarının 2003 sonuna göre dolar bazında yüzde 30 büyüyerek, Temmuz sonu itibariyle 3.5 milyar dolara yükseldiğini bildirdi. 
     Yabancı özel finans kurumlarının Türkiye'de şube açmak ve yatırım yapmak için müracaatları olduğunu duyduklarını belirten Uyan, Türkiye'de özel finans kurumlarının bankacılık sektöründe mevduatta aldığı yüzde 3.3'lük payın 10 yıl içinde yüzde 10'a ulaşabileceğini belirtti. 
     Kredi Kuruluşları Kanun Taslağı hakkında görüşlerini de açıklayan Uyan, hem bankacılık sektörü, hem de özel finans kurumları açısından taslakta yeni maliyet artırıcı konular bulunduğunu söyledi. 
     Uyan, BDDK'nın denetim unsurunu öne çıkaran bir kanun çalışması yaptığını belirterek, şunları kaydetti 
     ''Yeni açılımlar getirilmesi açısından, düzenleme anlamında bazı yenilikler de beklemek, bankacılık sektörünün hakkı diye düşünüyorum. Bankaların karlılığının idame ettirilmesi, ileriye yönelik olarak geliştirilmesi yönünde de bu kamu otaritesinden bazı çalışmalar yapılması gerekebilir. 
     Denetimler giderek artıyor. Bütün bunlar maliyet artırıcı şeyler. Bu maliyeti eninde sonunda bankacılık sektörü ödeyecektir. Bu, müşteriye yansıyacaktır. Dolayasıyla bu, bankalarımızın, yabancı bankalarla rekabetini etkileyecek bir maliyet getiriyor. Bunlar yapılacaksa, aracılık maliyetlerinin de ciddi olarak gözden geçirilmesi lazım. Aracılık maliyetleri düşürülmelidir.'' 
     
</TEXT>
</DOC>
