<DOC>
<DOCNO> 252984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sondun28.html </URL>
<DATE> 2004/07/05/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Sadr Ateşkes devam ediyor... 
</HEADLINE>
<TEXT>

     Irak'taki Şii lider Mukteda El Sadr'ın sözcüsü, geçici hükümete karşı El Sadr'ın ilan ettiği direnişin, ''barışçı'' olacağını söyledi. 
     El Sadr, Şiilerin kutsal kenti Necef'teki bürosundan dün yapılan açıklamada, geçici hükümetin meşru olmadığını söyleyerek, işgale ve zulme karşı direnişe devam yemini etmişti. 
     Sadr'ın Bağdat'taki sözcüsü Mahmud el Sudani ise bugün düzenlediği basın toplantısında, bu açıklamanın ''silahlanma çağrısı'' olmadığını söyledi. 
     Mahmud el Sudani, Bağdat'taki El Sadr yanlılarının yeniden silaha sarılmaya başladığını belirterek, onların Sadr'ın çağrısını yanlış anlamalarını önlemek istediğini kaydetti ve ''ateşkes hala devam ediyor'' dedi. 
     El Sudani, ''Barışçı direnişimiz, işgal kuvvetleri Irak'ta kaldığı sürece devam edecek. Direniş, işgalle başlamıştı ve son yabancı asker ülkeyi terk ettiğinde bitecek'' dedi. 
     
</TEXT>
</DOC>
