<DOC>
<DOCNO> 299084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sondun17.html </URL>
<DATE> 2004/12/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Öğretmenler, valiyi mahkemeye verdi 
</HEADLINE>
<TEXT>

     Japonya'da eski militarizmin sembolleri olduğunu söyledikleri milli marş ve bayrağa karşı çıkan beş solcu öğretmen ve bir grup barış yanlısı, Tokyo valisini mahkemeye verdi. Davacılar, vali ve iki eğitim yetkilisini, kendilerini milli marş ve bayrağa saygı göstermeye zorlamakla suçladılar. 
     ''Kimigayo'' adı verilen milli marş ve ''hinomaru'' adıyla anılan bayrak, 1999 yılında Japon devletinin amblemleri olarak kabul edilmişti. Tokyo valiliği de, geçen yıl devlet okullarına gönderdiği genelgeyle ders yılına başlarken ve diploma törenlerinde göndere bayrak çekilerek milli marşın okunmasını zorunlu kılmıştı. Genelgeye uymayan öğretmenler hakkında soruşturmalar açılmıştı. Son olarak 63 yaşındaki emekli bir sosyoloji öğretmeni, aralık başında yapılan bir diploma töreninde, hazirunun milli marşı söylememesini isteyince hakkında dava açıldı. Öğretmen, 3 yıl hapis istemiyle yargılanıyor. 
     Tokyo'da bugün vali aleyhinde dava açan barış yanlılarından 77 yaşındaki Hiroşi Sakai, sağcıların pek sevdiği ''hinomaru'' bayrağının, ''eski Japon saldırganlığının simgesi olduğunu'' belirtti ve kimsenin bu bayrağa saygı göstermeye zorlanamayacağını kaydetti. 
     İmparator Akihito, öğretmen ve öğrencilerin bayrak törenlerine katılarak milli marşı söylemek zorunda olmadıklarını bir süre önce açıklayınca toplumda heyecan dalgasına yol açmıştı. Zira Japonya'da imparatorun böylesine hassas konularda açıkça fikir beyan etmesi, nadiren görülen bir şeydi. 1946'da savaştan sonra ABD'nin Japonlara dayattığı barışçıl anayasa da, imparatorun siyasete karışmasına cevaz vermiyor. 
     
</TEXT>
</DOC>
