<DOC>
<DOCNO> 278155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sontur27.html </URL>
<DATE> 2004/10/07/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Müftü, törende kurbanları kestirmedi "Caiz değil" 
</HEADLINE>
<TEXT>

     Bolu Müftüsü Ahmet Okutan, yeni halk otobüslerinin hizmete girmesi nedeniyle düzenlenen törende 3 koçun kesilmek istenmesine tepki göstererek, ''Açılışlarda kurban kesmek caiz değil'' dedi. 
     Bolu Belediye Meclisi kararıyla özelleştirilen otobüs hatlarında, otobüslerin hizmete girmesi nedeniyle düzenlenen törene katılan Okutan, yeni alınan araçlar için kurban kesilmek istenmesi üzerine, bunu doğru bulmadığını ifade etti. 
     ''Açılış törenlerinde kurban kesmenin caiz olmadığı'' görüşünü savunan Okutan, ''Törenlerde ya da yeni alınan araba için kesilmek istenen kurbanlar hayır kurumlarına verilerek, orada kesilmeli. Bu şekilde daha çok hayır işlenir'' dedi. 
     Müftü Okutan'ın müdahalesinden sonra koçlar tören alanından uzaklaştırıldı. 
     
</TEXT>
</DOC>
