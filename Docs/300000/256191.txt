<DOC>
<DOCNO> 256191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sonyas09.html </URL>
<DATE> 2004/07/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Diyarbakır'ı yılın ilk altı ayında 88 bin turist ziyaret etti... 
</HEADLINE>
<TEXT>

     Diyarbakır'a yılın ilk 6 ayında 82 bin 993'ü yerli, toplam 88 bin 706 turist geldiği bildirildi. 
     Kültür Turizm Şube Müdürü Reşit Akgüneş, AA muhabirine yaptığı açıklamada, Diyarbakır'a geçen yılın ilk 6 ayında 34 bin 994 yerli, 2 bin 58 yabancı turistin geldiğini bu yılın ilk 6 ayında ise 82 bin 993 bin yerli, 5 bin 713 yabancı olmak üzere toplam 88 bin 706 turistin kenti ziyaret ettiğini söyledi. 
     Geçen yıllara oranla bu yıl, tahminlerinin çok üzerinde konuk ağırladıklarını turistlerin en fazla Nisan ve Mayıs aylarını tercih ettiğini ifade eden Akgüneş, ''Geçen yıl Nisan, Mayıs ve Haziran aylarında toplam 19 bin 547 yerli turist gelirken, bu yıl aynı dönemde 60 bin 335 kişi geldi. Yabancı turistte de artış oldu. Geçen yıl bu aylarda 945 olan yabancı turist sayısı, bu yılın aynı döneminde 2 bin 521'e yükseldi'' dedi. 
     Akgüneş, bölgede sağlanan huzur ve güven ortamının turist akışının en büyük nedenlerinden biri olduğunu belirterek, şunları kaydetti 
     ''Bu yıl turist sayısında adeta patlama yaşadık. Özellikle Nisan ve Mayıs aylarında, gruplar halinde gelen turistler döndüklerinde çok iyi bir tanıtım yaptılar. Bu da yeni grupların gelmesini sağladı. Tarihin her devresine büyük medeniyetlerin ve ekonomik hareketlerin merkezi konumunda olan kentimiz, yerli ve yabancıların uğrak yeri olmasına rağmen hala turizmde özlediğimiz seviyeye ulaşamadık. 
     Tanıtım yapmak için yoğun çalışma içindeyiz. Turizm Derneği'ni kurduk. Kentimizi dünyaya tanıtmak için web sitesi kurma çalışmalarımız sürüyor. Ayrıca, tanıtıcı CD ve broşür bastırdık. Kentte 8 seyahat acentesi ve yıldızlı 2 bin yatak bulunmasına karşın tanıtım yeterli olmadığı için hak ettiğimiz yerde değiliz.'' Akgüneş, turistlerin en çok Ulu Camii ile Diyarbakır Surları'na ilgi gösterdiklerini sözlerine ekledi. 
     
     AÇIK HAVA MÜZESİ DİYARBAKIR 

     Göçebe yaşamdan toprağa ilk yerleşim yeri olarak tarihte yerini alan Diyarbakır, yüzyıllar boyunca, Hurri-Mittaniler, Asurlar, Urartular, Medler, Romalılar, Sasaniler, Bizanslılar, Artuklular ve Akkoyunlular gibi birçok medeniyeti konuk etti. 
     Kentte, huzur ve güven ortamının sağlanmasının ardından Diyarbakır Valiliği, kurumlar ve sivil toplum örgütlerinin işbirliğiyle tarihi ve kültürel değerleri yeniden ele alınmaya başlandı. 
     Diyarbakır Valiliği bünyesinde İl Kültür ve Turizm Müdürlüğü koordinasyonunda Dicle Üniversitesi, Büyükşehir Belediyesi, Çekül Vakfı ve Sivil toplum kuruluşlarının oluşturduğu Diyarbakır Kültür Mirası Koruma ve Değerlendirme Komitesi'nin, 82 burcu 12 medeniyetin izlerini taşıyan kitabeler ve motifleriyle Diyarbakır Surları'nın UNESCO'nun Dünya Kültür Mirası'na aday olabilmesi için sunum çalışmaları sürüyor. 
     Surların çekirdeğini oluşturan ve henüz turizme açılmayan İçkale'de de Aslanlı Çeşme, Artuklu Kemeri, Virantepe ve Artuklu Sarayı, Saint George ve Meryem'i Zal Kilisesi, Atatürk Müzesi, Hz. Süleyman Camii gibi tarihi yapılar bulunurken, Anadolu'nun en eski camii Ulu Camii, Anadolu'nun ilk üniversitesi Mesudiye Medresesi, Meryem Ana, Surp Gregor ve Keldani kiliseleriyle birçok medeniyete tanıklık etmiş tarih ve kültür kenti Diyarbakır, adeta açık hava müzesi görünümünde. 
     
</TEXT>
</DOC>
