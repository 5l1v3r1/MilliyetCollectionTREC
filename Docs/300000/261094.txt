<DOC>
<DOCNO> 261094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/soneko10.html </URL>
<DATE> 2004/08/06/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Paranın dolaşımı hızlanıyor... 
</HEADLINE>
<TEXT>

     Piyasaların nabzını ölçmekte önemli bir gösterge olan paranın dolaşım oranı hızlanıyor. Haziran ayında 2.61 olan sözkonusu oran, temmuzda 2.67 düzeyine yükseldi. 
     Merkez Bankası'nın Elektronik Fon Transferi EFT 
     sisteminden geçen günlük mesaj ve para hacmine ilişkin verilerine göre, EFT sisteminden temmuz ayında yapılan ödemeler, bir önceki aya göre yüzde 4 artarak 484.8 katrilyon liraya çıktı. Merkez Bankası'ndan EFT'ye çıkan para miktarı da yüzde 1.6 artarak 181.6 katrilyon lira oldu. 
     
     PARANIN DOLAŞIM ORANI 
     Paranın dolaşım oranında sözkonusu ay artış gözlendi. 
     Haziran ayında 2.61 olan sözkonusu oran, temmuz ayında 2.67'ye yükseldi. Sözkonusu oran, bu yıl ocakta 2.64, şubat 
     ve martta 2.46, nisanda 2.54, mayısta 2.55 olmuştu. 
     Günlük olarak bakıldığında geçen ay paranın dolaşım oranı, 6 ve 9 Temmuz'da 3'e kadar yükseldi. Sözkonusu oran, 23 Temmuz'da ise 2.33'le en düşük düzeyinde oluştu. 
     Paranın dolaşım oranının düşük olması piyasalardaki durgunluğu, yüksekliği ise canlanmayı gösteriyor. Bu oran, EFT sisteminden yapılan ortalama ödemelerin, Merkez Bankası'ndan EFT'ye çıkan ortalama para miktarına bölünmesiyle bulunuyor. 
     
     1999'DA 4.75'E KADAR ÇIKMIŞTI 
     Paranın dolaşım oranı, 1999'da 4.75'le en yüksek düzeyine yükselmişti. Daha sonra hızla azalan paranın dolaşım oranı, 2000 yılı ortalamasında 4.31, 2001 yılı ortalamasında 2.57, 2002 yılı ortalamasında 2.47, 2003 yılı ortalamasında ise 2.39 olarak gerçekleşmişti. 
     
</TEXT>
</DOC>
