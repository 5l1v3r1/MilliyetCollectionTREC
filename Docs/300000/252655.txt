<DOC>
<DOCNO> 252655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/soneko09.html </URL>
<DATE> 2004/07/03/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Güler Yerli kaynaklara dayalı elektrik üretimi maliyetleri düşecek... 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, yerli kaynaklara dayalı elektrik üretiminin maliyetleri düşüreceğini söyledi. 
     Güler, Afşin Elbistan A ve B Termik santrallarında incelemelerde bulunmak üzere geldiği Kahramanmaraş'ta, Elbistan'ın Türkiye'nin en büyük enerji merkezi olacağını kaydetti. 
     Elbistan ve Afşin ilçesi sınırları içinde 4 milyar tonluk bir linyit rezervinin bulunduğunu belirten Güler, ''2007 yılından itibaren C, D ve E Termik santralleri için projelerimiz var. Yerel kaynaklar en iyi şekilde değerlendirilecek'' diye konuştu. 
     Güler, A ve B termik santrallarının Türkiye'nin en önemli elektrik santrallerı arasında yer aldığını, bölgedeki rezervi en iyi şekilde değerlendirmek için A ve B'ye ek olarak C, D ve E santrallarını da plana aldıklarını belirterek, şöyle konuştu 
     ''Bu rezerv, Türkiye'nin en önemli yeraltı zenginliklerinden biridir. Rezervi en iyi şekilde değerlendirmek için A ve B'ye ek olarak C, D ve E santrallarını de plana aldık. Öncelikli olarak C ve D santrallarını 2007 yılında devreye sokacağız. 2008'li yıllarda ise bu santrallarımız gerçekleşmiş olacak. 
     Şu an iki santralin bulunduğu Elbistan bölgesinde, A termik santralimiz rehabilitasyon işlemine tabi tutuluyor. B'de ise linyit kömürü ile deneme üretimine başladık. Ülkemize ve milletimize hayırlı olsun.'' Afşin Elbistan B Termik Santralı'nın daha önce mazot ile ateşlemesi yapılan ilk ünitesini kömür ile ateşleyen Güler, üniteyi deneme üretimine geçirdi. 
     Güler, Bakü-Tiflis Ceyhan Ham Petrol Boru Hattı'nın bir dünya projesi olduğunu belirterek, projenin tam zamanında bitirilmesini, hatta biraz daha gayret edilip daha erken bitirilmesini istediğini belirtti. 
     Hattın tamamlanmasıyla tüm dünyanın Türk mühendislerinin Türk işçisinin gücünü göreceğini, bunun da Türk mühendisleri için büyük bir gurur kaynağı olacağını kaydeden Güler, şöyle devam etti 
     ''Bölgeye 2008 yılına kadar 450 milyon dolarlık yatırım yapılacak. A ünitesi için sadece yenilemede çalışacak işçi sayısı binin üzerinde. Elbistan'a dünyanın en büyük yatırımlarından birini yapacağız. Dünyanın diyorum çünkü bütün firmaların gözü burada. 
     Bölgeye 4,5 milyar dolarlık yatırım yapılarak 2 tane 1400 MW'lık santral kurulacak. Tamamlandığı zaman burası Türkiye elektriğinin yüzde 15'ini üretecek. Tabii kaynaklarımızı iyi değerlendirmemiz gerekir. Biz buna çok önem veriyoruz. Barajlar konusunda da çalışmalarımız sürüyor.'' Güler, arz talebe göre 2020 yılına Türkiye'nin enerji ihtiyacının hesabını yaptıklarını, önümüzdeki günlerde nükleer enerji ile ilgili çalışma yapacaklarını vurguladı. 
     Kahramanmaraş bölgesini Almanya'nın Rur Havzası'na benzettiğini ifade eden Güler, ''A Termik Santralını revizyondan geçiyoruz, B Ünitesi önümüzdeki günlerde elektrik üretmeye başlayacak. Tüm bunların arkasından belki de F ünitesi gelecek. Ancak biz bunları özel sektör aracılığı ile yapmak istiyoruz'' dedi. 
     Doğalgaz'a yapılan yüzde 5'lik zammı da değerlendiren Güler, 2002 yılında doğalgazın Ankara'daki fiyatının 471 bin lira olduğunu, yapılan zam ile birlikte fiyatın şu anda 330 bin lira olduğunu belirtti. 
     Güler, ''Zam yapıldı denmesi için doğalgazın 471 bin lirayı geçmesi lazım. Biz daha yaptığımız indirimlerle gidiyoruz'' diye konuştu. 
     Güler, petrol arama çalışmalarını sürdürdüklerini, önümüzdeki günlerde Romanya'dan bir platformun gelerek Akçakoca'da, denizde doğalgaz arayacağını ifade etti. 
     Aralık ayında ise Doğu Karadeniz'de petrol arama çalışmaları başlatacaklarını vurgulayan Güler, Zonguldak taşkömürü meselesinin yıllardır kanayan bir yara olduğunu, bölgede üretimi arttıracak tedbirler alacaklarını belirtti. 
     Güler, santraldaki incelemelerin ardından helikopterle Ordu'nun Mesudiye İlçesi'ne gitmek üzere Elbistan'dan ayrıldı. 
     
</TEXT>
</DOC>
