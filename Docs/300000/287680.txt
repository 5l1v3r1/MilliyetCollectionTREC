<DOC>
<DOCNO> 287680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sondun13.html </URL>
<DATE> 2004/11/10/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Belçika'da 'ırkçı' parti kapatılacak 
</HEADLINE>
<TEXT>

     Belçika'da Yargıtay, aşırı sağcı ''Vlaams Blok'' partisinin, Irkçılıkla Mücadele Yasası'nı ihlal ettiğine ilişkin kararı onayladı. 
     Federal yapılı Belçika'nın Flaman kesiminde faaliyet gösteren ve bu bölgenin en fazla oy toplayan siyasi partisi haline gelen Vlaams Blok, sadece yabancıları değil, Fransızca konuşan Belçikalıları Valonlar da hedef alan ırkçı yaklaşımlarıyla tanınıyor. 
     Parti, Belçika'nın devlet olarak haritadan silinmesini, Flaman kesiminin bağımsız bir devlet olmasını hedefleyerek çok sayıda oy topluyor. 
     Yargıtay'ın, ''Vlaams Blok ırkçı bir partidir'' kararının ardından Belçika'da yasal olarak itiraz olanağı kalmayan parti, Avrupa İnsan Hakları Mahkemesi'ne başvuracağını duyurdu. 
     Yargıtay, karar gerekçelerini açıklarken, Avrupa İnsan Hakları Sözleşmesi'nin fikir hürriyetine çeşitli kısıtlamalar getirdiğini hatırlattı ve ırkçı fikirler savunmanın bu özgürlüklerden sayılamayacağını belirtti. 
     Uzun yıllar süren adli mücadeleyi Yargıtay kararıyla kaybeden ve ''ırkçı'' tavrı yasal olarak teyit edilen Vlaams Blok, gelecek hafta sonu kongresinde isim değişikliği yapacağını açıkladı. 
     Parti yetkilileri, parti programında da değişiklikler olduğunu, artık AB dışı tüm yabancıların ülkeden ihracını istemediklerini, bu taleplerinin sadece Avrupa değerlerine saygı göstermeyenlere yönelik olacağını bildirdiler. 
     Parti Başkanı Frank Vanhecke, Yargıtay kararını değerlendirirken, ''Belçika bizim partimizi toprağa gömemez. Bizim partimiz Belçika'yı toprağa gömecek'' diye konuştu. 
     
</TEXT>
</DOC>
