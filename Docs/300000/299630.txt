<DOC>
<DOCNO> 299630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sontur42.html </URL>
<DATE> 2004/12/21/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Kurtları kangallar durdurdu .. 
</HEADLINE>
<TEXT>

     Sivas'ta Cumhuriyet Üniversitesi CÜ yerleşkesine inen kurt sürüsüne saldıran 2 Kangal köpeği, 1 kurdu boğarak öldürdü, diğer kurtlar ise kaçtı. 
     AA muhabirinin aldığı bilgiye göre, akşam saatlerinde üniversite yerleşkesine inen 7 kurt, üniversitede oluşturulan Kangal Köpeği Araştırma ve Yetiştirme Merkezi'nde yetiştirilen ''Sarı'' ve ''Şaron'' adlı Kangal köpekleri tarafından fark edildi. 
     Kurt sürüsüne saldıran Kangal köpekleri, yakaladıkları 1 kurdu boğarak öldürdü. Diğer 6 kurt yerleşkeden kaçarak kurtuldu. 
     Merkezde görev yapan Kangal köpeği yetiştiricisi Ali Ümit Polat, 1 aydır yerleşke alanında kurtların ve domuzların dolaşması nedeniyle her akşam merkezden 2 Kangal köpeğini serbest bıraktıklarını söyledi. Polat, serbest bıraktıkları bu köpeklerin, 7 kurttan oluşan bir sürüyü kovaladıklarını ve 1 kurdu da öldürdüklerini belirtti. 
     Kangal köpeğinin kurt geldiği zaman bunu hissettiğini ve hemen harekete geçtiğini ifade eden Polat, bunun Kangal köpeğinin doğuştan gelen bir özelliği olduğunu ve Kangal haricinde hiçbir köpeğin kurtlara yaklaşamayacağını kaydetti. 
     
</TEXT>
</DOC>
