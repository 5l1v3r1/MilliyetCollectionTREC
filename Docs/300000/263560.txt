<DOC>
<DOCNO> 263560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sondun06.html </URL>
<DATE> 2004/08/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Irak'ta ulusal konferans toplandı... 
</HEADLINE>
<TEXT>

     Irak'ta 2005 seçimlerine giden yolun ilk kilometre taşı olarak gösterilen Ulusal Konferans, bugün Bağdat'ta başladı. 
     Üç gün sürmesi beklenen konferansa, ülkenin dört bir yanından gelen binden fazla temsilci katılıyor. 
     Siyasi demokratik sürecin ilk adımı olan konferansın 31 Temmuz'da başlaması öngörülmüştü, ancak BM Genel Sekreteri Kofi Annan, konferansa daha çok katılım olmasını arzu ettiğini bildirmiş ve konferansın bu nedenle ertelenmesini istemişti. 
     Geniş tabanlı konferansta, 75 ila 125 üyeden oluşacak ''Ulusal Geçici Konsey'' adlı danışma-denetleme kurulunun üyeleri belirlenecek. Konsey, 2005 bütçesini onaylayacak, hükümetin üçte iki oy çokluğuyla aldığı kararları veto edebilecek, bakanları gerektiğinde sorgulayabilecek ve genel seçimlerle ilgili görüş bildirebilecek. 
     Irak'ta seçimler, en geç yeni yılın ocak ayında yapılacak. 
     
</TEXT>
</DOC>
