<DOC>
<DOCNO> 256343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur05.html </URL>
<DATE> 2004/07/18/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Fatih'te yangın... 7 kişi itfaiye ekiplerince kurtarıldı... 
</HEADLINE>
<TEXT>

     Fatih'te yangın çıkan 3 katlı binanın en üst katında mahsur kalan aynı aileden 1'i çocuk 7 kişi, itfaiye ekiplerince kurtarıldı. 
     Alınan bilgiye göre, Cerrahpaşa Caddesi'nde bulunan ve giriş katında LPG bayii bulunan 3 katlı binanın en üst katındaki dairede, saat 07.30 sıralarında henüz belirlenemeyen bir nedenle yangın çıktı. 
     Eşyanın tutuşmasıyla büyüyen yangın, kısa sürede tüm katı sardı. Yangınla uyanan ve aşağı inemeyen aynı aileden Kemal, Ramazan, Recep, Gülcan, Ayşe, Güllü ve 2 yaşındaki Ayşenur Eraslan, pencerelere çıkarak çevreden yardım istediler. 
     Caddeden geçen bir polis ekibi, binadan dumanların çıktığını ve üst katında bazı kişilerin mahsur kaldığını görünce, itfaiye ve sağlık ekiplerini çağırdı. 
     İtfaiyenin gelmesinin beklendiği sırada, aynı binanın 2. katında kalan bazı kişiler de camı kıran polislerce uyandırılarak tahliye edildiler. 
     Olay yerine ulaşan itfaiye ekipleri, üst kata uzatılan bir merdiven aracılığıyla Eraslan ailesinin fertlerini kurtardı. 
     Dumandan etkilendikleri gözlenen 1'i çocuk 7 kişi, itfaiye ekiplerince sakinleştirildi. 
     Binada maddi hasara yol açan yangın, diğer katlara sıçramadan söndürüldü. 
     
</TEXT>
</DOC>
