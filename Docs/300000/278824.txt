<DOC>
<DOCNO> 278824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/10/spor/spo04.html </URL>
<DATE> 2004/10/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz'dan Ege itirafı 
</HEADLINE>
<TEXT>



'Yüzümüze bulaştırdık' 
TRABZONSPOR Genel Sekreteri Yusuf Ziya Yılmaz, İbrahim Ege konusunda yönetim olarak çok yanlışlar yaptıklarını ve olayı yüzlerine gözlerine bulaştırdıklarını söyledi. Yılmaz, "İbrahim Ege konusu eğer 4 aydır gündemdeyse ve bir türlü net olarak çözülemiyorsa, bunun sorumlusu yönetim olarak biziz. Ben, o, bu demiyorum. Hepimiz hatalıyız" dedi. 

Şaşkınlık yarattı 
FUTBOL Şube Sorumlusu Süleyman Atal'ın, "Seni yönetim olarak affettik. Ama kendini camiaya affettirmen gerekir. Önce PAF takımıyla idmanlara çıkacaksın, Sonra da A takıma çıkacaksın" sözlerine "Ben buraya, bu şartlarda dönmemiştim" diyerek rest çeken ve Erzurum'a geri dönen İbrahim Ege'nin tavrı şaşkınlık yarattı. Ancak genç oyuncunun en geç yarın Trabzon'a döneceği kaydedildi. 

Doğan döktürdü 

TEKNİK Direktör Ziya Doğan, TSYD Trabzon Şube Başkanlığı'nın genç gazeteciler için düzenlediği seminerde, Avrupa'da önemli tecrübe eksikliği yaşadıklarını, transferi şu anda düşünmediğini, Beşiktaş'tan aldığı teklifi konuşmak istemediğini söyledi. İbrahim Ege'nin de affından yana olduğunu dile getiren Doğan, Türkiye'de insanların sonuca göre hareket etmelerinden yakındı, "Artık Anadolu'dan bir şampiyonun çıkma zamanı geldi" ifadelerini kullandı. 


</TEXT>
</DOC>
