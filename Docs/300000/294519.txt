<DOC>
<DOCNO> 294519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sonspo30.html </URL>
<DATE> 2004/12/03/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Roma ve Lazio'ya bütçede sahtekarlık soruşturması... 
</HEADLINE>
<TEXT>

     Roma Cumhuriyet Savcılığı, başkentin 2 takımı hakkında bütçede sahtekarlık iddiasıyla sürdürülen soruşturma çerçevesinde, AS Roma Kulübü Başkanı Franco Sensi ile SS Lazio Kulübü'nün eski başkanı Sergio Cragnotti'nin de sanık olarak yargılanmalarını talep etmeyi kararlaştırdı. 
     Geçen şubat ayında başlatılan savcılık soruşturması, oyuncu transferlerinde rakamlarla oynayarak kulüp bütçesinde usulsüzlük yapma iddialarını aydınlatmayı amaçlıyor. 
     Roma Savcılığı tarafından, Sensi ve Cragnotti'nin yanısıra, üst düzey bir yönetici hakkında da sanık olarak yargılanma talebinde bulunulduğu belirtildi. Ancak söz konusu kişinin kimliği konusunda herhangi bir bilgi edinilemedi. 
     İddialar, AC Bologna Kulübü Başkanı Gazzoni Frescara'nın, İtalyan basınına verdiği demeçlerle gündeme gelmişti. Frescara, aralarında AS Roma ve SS Lazio'nun da bulunduğu bazı kulüplerin, oyuncu transferlerini kayıtlara geçirirken, rakamlarla oynayarak sanal bir biçimde de olsa bütçe açıklarını kapatma yoluna başvurduklarını ileri sürmüştü. 
     
     AC FIORENTINA HAKKINDAKİ HİLELİ İFLAS DAVASI 
     Öte yandan Floransa Mahkemesi'nde ise AC Fiorentina hakkındaki hileli iflas dava bugün başladı. Davada, dönemin AC Fiorentina Kulübü Başkanı Vittorio Cecchi Gori ve üst düzey yöneticiler, hileli iflas yoluna başvurmakla suçlanıyorlar. 
     Savcılık iddianamesinde, AC Fiorentina Kulübü'nün kasasından 127 milyon İtalyan Lireti'nin Cecchi Gori'ye ait Regal ve Finmavi şirketlerine kaydırıldığı ileri sürülüyor. 
     Floransa Savcılığı'nın 2001'de başlattığı soruşturma sonucunda açılan davanın ilk duruşmasına, kulübün o dönemdeki genel direktörü Luciano Luna'nın bizzat katıldığı bildirildi. 
     Luna'nın, ''Ben sorunun olumlu bir biçimde çözümlenmesi için sonuna dek uğraştım. Buna karşın, 2003 yılı başında görevime son verilmiştir'' dediği öğrenildi. 
     Cecchi Gori'nin avukatı Giovanni Flora, müvekkilinin de Floransa'ya gelerek suçlamaları yanıtlamasının ihtimal dahilinde olduğunu söyledi. Flora, müvekkili Cecchi Gori hakkındaki suçlamaları reddederek, şöyle konuştu 
     ''Cecchi Gori, kulübü Fiorentina'nın iflasını ne istemiştir, ne de bunda belirli bir rol oynamıştır. 2002 yılı ağustos ayında İtalya Futbol Federasyonu'nun, AC Fiorentina'nın lige kayıt yaptıramayacağını ilan etmesi, kulübün iflasını kaçınılmazlaşmıştır. Cecchi Gori, o dönemde gösterdiği tüm çabalara karşın gerekli parayı bulamamıştır'' dedi. 
     AC Fiorentina'nın, 2000'li yıllarda yaşadığı ekonomik kriz, kulübün iflas ettiğinin 29 Ekim 2002'de mahkeme tarafından da tesciliyle sonuçlanmıştı. 
     İflas sonrasında Cecchi Gori'nin AC Fiorentina'sı tarihe karışırken, Floransa halkı da başka girişimciler tarafından oluşturulan ACF Fiorentina adlı yeni bir takım çevresinde bütünleşmeyi yeğlemişti. 
     AC Fiorentina'nın yerini doldurma amacıyla oluşturulan ACF Fiorentina, halen İtalya Birinci Futbol Ligi'nde mücadele ediyor. 
     
</TEXT>
</DOC>
