<DOC>
<DOCNO> 284025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sondun25.html </URL>
<DATE> 2004/10/28/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
AB Komisyonu'nda Prodi'nin ekibi görevde kaldı 
</HEADLINE>
<TEXT>

     AB Komisyonu sözcüleri, Romano Prodi başkanlığındaki Komisyon'un üyelerinin iş sözleşmelerinin yıl sonuna kadar uzatıldığını açıkladılar. 
     Sözcüler, günlük olağan basın toplantısında, 1 Kasım'da işbaşı yapması öngörülen yeni Komisyon Başkanı Jose Manuel Barroso ve ekibinin içinde bulundukları durum çerçevesinde, Prodi Komisyonu'nun ''gereken süre boyunca'' görevde kalacağını bildirdiler. 
     Prodi Komisyonu'nun ''tam kadro'' işbaşında kaldığını, yeni atamaların ve memur görev düzenlemelerinin geniş ölçüde ertelendiğini belirten sözcüler, Prodi ekibinin görev süresinin ne kadar uzayacağına ilişkin fikir sahibi olmadıklarını söyleyerek, bu sürenin uzayabileceği mesajı verdiler. 
     Avrupa Parlamentosu'nun dün Strasbourg'da yapılan oturumunda yeni Komisyon'u güven oylamasına sunmayacağını açıklayan ve üye ülkelerin başkentlerine de danıştıktan sonra ekibinde gereken yeni atamaları yapmak için zaman isteyen Barroso'nun, ''kısıtlı değişiklikler'' yapacağı ifade edildi. 
     Barroso'nun atayacağı yeni üyelerin de Avrupa Parlamentosu'nda görüş ve programlarını açıklamaları gerekiyor. 
     Komisyon sözcüleri, Barroso ekibinin son şeklinin belirlenmesi ve Avrupa Parlamentosu'ndan güvenoyu almasından sonra Prodi yönetiminin görevden çekileceğini, o zamana kadar Romano Prodi'nin zirvelerde ve toplantılarda Komisyon'u temsil edeceğini belirttiler. 
     
</TEXT>
</DOC>
