<DOC>
<DOCNO> 288400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/12/son/sontur04.html </URL>
<DATE> 2004/11/12/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Kaldırıma çıkan otomobil öğrencilerin arasına daldı... 
</HEADLINE>
<TEXT>

     Antalya'da ağaca çarptıktan sonra okullarına gitmekte olan kaldırımdaki öğrencilerin arasına dalan otomobil, iki dükkanın vitrinlerine çarptıktan sonra durabildi. Kazada 3 öğrenciyle, otomobildeki bir kişi yaralandı. 
     AA muhabirinin edindiği bilgiye göre, Burak Bulduk yönetimindeki 07 CUP 27 plakalı otomobil, Güllük Caddesi'nde, aşırı hız nedeniyle CHP İl Binası önündeki ağaca, ardından da kaldırımda yürümekte olan lise öğrencilerine çarptı. Otomobil, daha sonra konfeksiyon mağazasının ardından da bir kasap dükkanının vitrinine çarparak durabildi. 
     Kazada, otomobilin çarptığı lise öğrencileri Arif Keper, Seçkin İmer ve kimliği belirlenemeyen bir lise öğrencisiyle otomobilde bulunan Emrah Bulduk yaralandı. Öğrencilerden Arif Keper SSK Hastanesi Acil Servisi'ndeki ilk müdahaleden sonra, Akdeniz Üniversitesi Hastanesi'ne kaldırıldı. Diğer yaralılar ise Devlet Hastanesi'nde tedavi altına alındı. 
     Kazadan sonra vatandaşlar tarafından aranan 112 Hızır Acil Servisi ambulansının 1,5 kilometrelik yolu 30 dakikada alması, bunun yanı sıra kazanın olduğu yere 100 metre mesafede bulunan SSK Hastanesi'nden talebe rağmen ekip gönderilmemesi vatandaşların tepkilerine yol açtı. Tepkiler üzerine SSK Hastanesi'nden de gecikmeli de olsa bir ambulans olay yerine gönderildi.x 
     
     KAZADA AĞIR YARALANAN ARİF KAPAR, AKDENİZ ÜNİVERSİTESİ HASTANESİ'NDE TEDAVİYE ALINDI 

     Antalya'da ağaca çarptıktan sonra kaldırıma çıkan otomobilin çarptığı öğrencilerden Arif Kapar, Akdeniz Üniversitesi Hastanesi'nde yoğun bakımda tedavi altına alındı. Diğer iki öğrenci ve araçta bulunan Emrah Bulduk ilk tedavilerinin ardından taburcu edildiler. 
     Kazada, otomobilin çarptığı Akdeniz Koleji Fen Lisesi 1. sınıf öğrencisi Arif Kapar 15 , SSK Hastanesi Acil Servisi'ndeki ilk müdahaleden sonra, Akdeniz Üniversitesi Hastanesi'ne kaldırıldı. Yoğun bakımda tedavi altına alınan Kapar'ın sağlık durumunun ciddiyetini koruduğu bildirildi. 
     Kazada yaralanarak SSK Hastanesi'ne kaldırılan Seçkin İmer 16 ile kimliği belirlenemeyen diğer öğrenci ve araçta bulunan Emrah Bulduk ayakta tedavi edildikten sonra taburcu edildiler. 
     Antalya'da bu sabah Burak Bulduk, yönetimindeki 07 CUP 27 plakalı otomobil, Güllük Caddesi'nde, aşırı hız nedeniyle CHP İl Binası önündeki ağaca, ardından da kaldırımda yürümekte olan lise öğrencilerine çarpmış üç öğrenci ve araçta bulunan bir kişi yaralanmıştı. Otomobil, bir konfeksiyon mağazası ile kasap dükkanının vitrinlerine çarptıktan sonra durabilmişti. 
     
</TEXT>
</DOC>
