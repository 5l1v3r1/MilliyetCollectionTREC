<DOC>
<DOCNO> 295468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sondun14.html </URL>
<DATE> 2004/12/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Afganistan'da yeni dönem 
</HEADLINE>
<TEXT>

     Afganistan'da demokratik seçimlerle ilk kez devlet başkanı seçilen ve bugün yemin ederek resmen görevine başlayan Hamid Karzai, terörizmle mücadelelerinin henüz bitmediğini söyledi. 
     Karzai, televizyonda canlı yayınlanan yemin törenindeki konuşmasında, ''İnsanlığın ortak düşmanı terörizmin azaltılmasında başarılı olmamıza rağmen bununla mücadelemiz henüz bitmedi'' dedi. 
     Hamid Karzai, terörizmle uyuşturucu ve radikal unsur tehdidi arasında ilişkinin bir endişe kaynağı olmaya devam ettiğini de belirtti. 
     Çok sayıda yabancı konuğun katıldığı kraliyet sarayındaki yemin töreninde Türkiye'yi Devlet Bakanı Beşir Atalay, Başbakanlık Müsteşar Yardımcısı Mustafa Çetin ve Türkiye'nin Afganistan Büyükelçisi Bülent Tulun temsil etti. 
     Törene katılan yabancı konuklar arasında BM Genel Sekreteri Kofi Annan'ın özel danışmanı Lahdar Brahimi, NATO Genel Sekreteri Jaap de Hoop Scheffer, Rusya Dışişleri Bakanı Sergey Lavrov, İran Dışişleri Bakanı Kemal Harrazi, Hindistan Dışişleri Bakanı Natvar Singh, Pakistan İçişleri Bakanı Eftab Şerpao, ABD Başkan Yardımcı Dick Cheney, ABD Savunma Bakanı Donald Rumsfeld, Kazakistan Devlet Başkanı Nursultan Nazarbayev ve Tacikistan Devlet Başkanı İmamali Rahmanov yer aldı. 
     Karzai'nin kaleyi andıran sarayında, yemin töreni için sıkı güvenlik önlemleri alındı. Çok sayıda Afgan ve çok uluslu güce bağlı asker saraya ve çevresine konuşlandırıldı. Başkent Kabil'deki birçok cadde de trafiğe kapatıldı. 
     Kabil'de bugün yapılan yemin töreninden sonra tüm gözler, gelecek hafta açıklanması beklenen kabine için Karzai'nin kimleri seçeceğine çevrilecek. 
     
</TEXT>
</DOC>
