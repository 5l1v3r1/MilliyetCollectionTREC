<DOC>
<DOCNO> 271523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/ekonomi/eko02.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İhlas'tan 99.7 milyon dolarlık başvuru 
</HEADLINE>
<TEXT>


İhlas Holding'in kefil olduğu şirketlerin toplam 99.7 milyon dolarlık borç için yaptığı indirimli ödeme başvurusu TMSF tarafından kabul edildi 


Tasarruf Mevduatı Sigorta Fonu TMSF , İhlas Holding'in kefil olduğu şirketlerin toplam 99.7 milyon dolarlık borcu için, indirimden yararlanmak amacıyla yapılan başvuruyu kabul etti. Bu firmaların borçlarının yüzde 20'sini ödemesi durumunda İhlas Grubu'nun borcu 9.2 milyon dolar, yarısını ödemeleri durumunda 18.4 milyon dolar azalacak. 
İhlas Holding'den İMKB'ye gönderilen açıklamaya göre, Fon'a devir ve temlik edilen kredilerden dolayı 25 Eylül 2004 itibariyle 125.6 bin dolarlık faiz borcu bulunuyor. İhlas Haber Ajansı'nın 2 milyon 593 bin dolar, İhlas Tarsan Tartı'nın 5 milyon 186.7 bin dolar, Kuzuluk Kaplıca İnş. Tur. ve Sağlık'ın 3 milyon 418.5 bin dolar, Huzur Radyo TV'nin 5 milyon 402.7 bin dolar, Huzur Kargo'nun 1 milyon 512.8 bin dolar, İhlas Pazarlama'nın 133.3 bin dolar olmak üzere TMSF'ye toplam 18 milyon 247.4 bin dolar anapara ve faiz borcu olduğu bildirildi. 
Holding'in iştirak ve bağlı ortaklıklığı olmayan ancak bilançolarda belirtilen çeşitli firmaların Fon'a devir ve temlik edilen kredilerden dolayı anapara ve faiz toplamı 81 milyon 298.1 bin dolarlık borcu bulunduğu bildirildi. 


</TEXT>
</DOC>
