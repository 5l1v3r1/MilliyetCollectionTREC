<DOC>
<DOCNO> 290454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sonspo05.html </URL>
<DATE> 2004/11/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Beşiktaş ile Çaykur Rizespor ligde yarın 19. maça çıkıyor... 
</HEADLINE>
<TEXT>

     Beşiktaş ile Çaykur Rizespor, Birinci Futbol Ligi'nde yarın 19. kez karşı karşıya gelecek. 
     İki ekip, Birinci Futbol Ligi'nde bugüne dek 18 kez karşılaşırken, bu maçların 12'ini Beşiktaş, 5'ini Çaykur Rizespor kazandı, 1 karşılaşma ise berabere sonuçlandı. 
     Beşiktaş, rakip fileleri toplam 38 kez havalandırırken, Çaykur Rizespor ise 21 gol attı. 
     İki takım arasında geçen sezon yapılan maçlarda Beşiktaş İstanbul'da 5-3, Çaykur Rizespor da Rize'de 1-0'lık skorlarla galip gelmişti. 
     
     İSTANBUL'DAKİ MAÇLAR 
     İki takım arasında İstanbul'da yapılan maçlarda da Beşiktaş'ın üstünlüğü bulunuyor. 
     Siyah-beyazlılar, İstanbul'da yapılan 9 lig maçının 8'ini kazanırken, yalnızca 1 kez yenildi. 
     Tarafların İstanbul'da ilk kez karşılaştığı 1979-80 sezonunda güçlü rakibini 16 Şubat 1980 tarihinde 2-1 yenen Çaykur Rizespor, daha sonraki 8 deplasmandan da puansız ayrıldı. 
     ''Kara Kartallar''ın İstanbul'da attığı 25 gole, Karadeniz ekibi 9 golle karşılık verebildi. 
     
     RİZESPOR'UN İSTANBUL'DA TEK GALİBİYETİ 24 YIL ÖNCE 
     Çaykur Rizespor, Beşiktaş karşısında ligde İstanbul'da ilk ve tek galibiyetini 24 yıl önce aldı. 
     Karadeniz ekibi, Birinci Lig'deki ilk sezonunda siyah-beyazlı takımı 16 Şubat 1980 tarihinde İstanbul'da 2-1'lik skorla yenerken, daha sonra rakip sahada yaptığı 8 lig maçından da yenik ayrıldı. 
     
     TARİHİ HEZİMET 
     Beşiktaş ile Çaykur Rizespor arasında 2000-2001 sezonunda Rize'de yapılan lig maçında siyah-beyazlı ekip tarihi bir hezimet yaşadı. 
     Sezonun 20. haftasında, 11 Şubat 2001 tarihinde Rize'de yapılan karşılaşma siyah-beyazlı ekip açısından tarihe geçecek bir yenilgiye sahne oldu. Çaykur Rizespor, bu maçta güçlü rakibini 5-1 yenerken, bu sonuç Beşiktaş'ın, 47. yılını yaşayan Birinci Lig tarihinde, 5-0'lık Bursaspor yenilgisinin ardından en kötü 2. yenilgisi olarak tarihe geçti. 
     
</TEXT>
</DOC>
