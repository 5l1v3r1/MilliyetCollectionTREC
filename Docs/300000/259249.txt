<DOC>
<DOCNO> 259249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun33.html </URL>
<DATE> 2004/07/30/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Sibel Edmonds raporu yankı yarattı .. 
</HEADLINE>
<TEXT>

     FBI eski tercümanı Türk kökenli Sibel Edmonds'un ortaya attığı iddialar nedeniyle FBI tarafından işten çıkarılmasını eleştiren ABD Adalet Bakanlığı raporu büyük yankı yarattı. The Independent, "ABD hükümetinin Edmonds'u susturmaya çalıştığı" iddiasında bulurken diğer gazeteler raporun Edmonds'u doğruladığını yazdılar. 
     "Gizli" tutulan rapora ilişkin olarak FBI Başkanı Robert Mueller'in yazdığı mektubun New York Times'de yayınlanmasının ardından birçok medya kuruluşu konuya el attı. 
     
     INDEPENDENT "FBI EDMONDS'U UYARDI" 

     İngiliz The Independent gazetesi de, Sibel Edmonds'un daha önce gazeteye yaptığı bir açıklamada "FBI'nin, El Kaide'nin ABD uçakları ile bir saldırı planladığı konusunda 2001 yılının ilk baharında uyarıldığını gösteren kanıtları gördüğünü" söylediğini anımsattı. Gazete "ABD hükümetinin Edmonds'u susturmaya çalıştığı görülüyor. Baş Müffetiş'in raporunun gizli tutulması emrini vermekle kalmadı aynı zamanda Edmonds'un 11 Eylül kurbanlarının ailerine yardım amacıyla kanıt sağlamasını bloke etti" diye yazdı. 
     
     CBS "İHBARCININ İDDİALARI DOĞRULANDI" 

     FBI'nin iki yıl önce Sibel Edmonds'u işten çıkarttığında başına nelerin geleceğinin farkında olmadığını kaydeden CBS News ise, Adalet Bakanlığı raporunun Edmonds'un FBI'i "beceriksizlikle" suçlamasının işten atılmasında bir faktör olduğunu gösterdiğine dikkat çekti. CBS News, Edmonds'un "Bu konuları açıklarsam bana misilleme yapılacağı ve işten atılacağım uyarısı yapıldı ve tam böyle oldu" açıklamasınaa yer verdi. 
     
     WASHINGTON TIMES RAPOR EDMONDS'U DESTEKİYOR 

     Muhafazakar Washington Times gazetesi de, Sibel Edmonds'un ortaya attığı iddiaların işten kovulmasında rol oynadığına ancak bu suçlamaların hiç bir zaman tam araştırılmadığının anlaşıldığına dikkat çekti. 
     
     İHT EDMONDS'UN KOVULMASI FBI'DA KARGAŞA YARATTI 

     International Herald Tribune ise, Edmonds olayının FBI'de kargaşa yarattığını, FBI'nin üç potansiyel kırılganlığını gündeme getirdiğini kaydetti. Gazete, FBI'nin bu kırılganlıklarını, "Hassas terör karşıtı belgeleri tercüme etme yeteneği, iyi yürümeyen şeyleri ihbar edenlere yönelik muamele ve sıkıntı yaratma potansiyeli olan belgelerin 'gizli' olarak sınıflandırılma" olarak sıraladı. 
     Edmonds terör ile ilgili belge ve bilgilerin iyi tercüme edilmediğini de iddia etmişti. 

     
</TEXT>
</DOC>
