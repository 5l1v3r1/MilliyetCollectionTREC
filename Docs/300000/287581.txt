<DOC>
<DOCNO> 287581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonyas09.html </URL>
<DATE> 2004/11/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Diyetisyenden bayram uyarısı "Aşırı şekerli gıda tüketmeyin'' 
</HEADLINE>
<TEXT>

     
     İbrahim ÖZÇEKİÇ KAYSERİ, DHA 
     

RAMAZAN Bayramı'nda fazla miktarda şekerli gıda tüketilmesinin birçok ciddi sağlık sorununu ortaya çıkarabileceği belirtilerek, şekerli gıdadan kaçınılması ve kola yerine de ayran içilmesi önerildi. 
     Erciyes Üniversitesi Atatürk Sağlık Yüksekokulu'nda görevli uzman diyetisyen Habibe Şahin, Ramazan ayında oruç tutmaya alışan vücudun aşırı şekerli gıdalarla dengesinin bozabileceğini belirtti. Diyabet ve kalp hastalarının bu konuda risk altında olduğunu vurgulayan Şahin, şöyle konuştu 
     "Bayramda misafirlere ikram edilen baklava, çikolata ve meşrubat gibi şekerli gıdaların fazla miktarda tüketilmesi vücutta şeker fazlalığına ve dolayısıyla ensülin hormonunun yetersiz kalmasına neden olur. Bu durum, şeker hastalığına olan yatkınlığın daha çabuk ortaya çıkmasına yol açar. Bayramda fazla şeker tüketimine en çok dikkat etmesi gerekenler ise diyabet ve kalp hastalarıdır. Fazla şeker tüketimi, kan şekerinin yükselmesiyle diyabet hastalarının komaya girmesine, fazla şekerin vücutta yağa dönüştürülmesiyle de kalp hastalarının krize girmesine neden olabilir." 
     
</TEXT>
</DOC>
