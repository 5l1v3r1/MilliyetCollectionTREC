<DOC>
<DOCNO> 287796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo15.html </URL>
<DATE> 2004/11/10/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Avusturya ve İsviçre'nin Euro 2008'e ev sahipliği yapması kesinleşti 
</HEADLINE>
<TEXT>

     Avrupa Futbol Federasyonları Birliği UEFA ile Avusturya ve İsviçre futbol federasyonlarının anlaşmaya varması üzerine, 2008 Avrupa Futbol Şampiyonası'nın Avusturya ve İsviçre'de düzenlenmesi kesinleşti. 
     Avusturya'nın başkenti Viyana'da düzenlenen imza törenine, UEFA Başkanı Lennart Johansson, UEFA Genel Sekreteri Lars-Christer Olsson ve 2 ülkenin futbol federasyonu başkanları katıldı. 
     Avusturya'da Viyana, Klagenfurt, Salzburg ve Innsbruck şehirleri ile İsviçre'nin Berne, Basel ve Genova kentlerinde düzenlenecek 2008 Avrupa Futbol Şampiyonası'nın, İsviçre'nin gösterdiği 4 stadın UEFA tarafından beğenilmemesi üzerine bu 2 ülkeden alınması gündeme gelmişti. 
     İsviçre'nin Zürih kentindeki Hardturm Stadı ile ilgili çevreciler ve yerel halk ile sorun yaşayan İsviçre Futbol Federasyonu'nun, 2007 yılına kadar aynı kentteki Letzigrund Stadı'nın tamamlanmasını taahhüt etmesi üzerine taraflar anlaşmaya vardı. 
     Türkiye ve Yunanistan'ın yanı sıra İskoçya-İrlanda ve Hırvatistan-Bosna Hersek ikilisi, Danimarka-Finlandiya-Norveç-İsveç dörtlüsü ile Rusya ve Macaristan'ın aday olduğu 2008 Avrupa Futbol Şampiyonası organizasyonu, yapılan oylama ile Avusturya-İsviçre ikilisine verilmişti. 

     
</TEXT>
</DOC>
