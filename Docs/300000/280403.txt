<DOC>
<DOCNO> 280403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo15.html </URL>
<DATE> 2004/10/15/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rus işadamı Abramovich, İstanbulspor'a talip mi 
</HEADLINE>
<TEXT>

     İstanbulspor Kulübü Asbaşkanı Orhan Seyfi Güner, kulübün değerinin belirlendikten sonra satılacağını belirterek, ''Bu kulüp elbette satılacak. Ancak basında yer alan spekülasyonlar futbolcuların moralini bozuyor'' dedi. 
     Güner, AA muhabirine yaptığı açıklamada, Tasarruf Mevduatı Sigorta Fonu'na TMSF herkesin teklif verebileceğini vurgulayarak, ''Saffet Sancaklı'nın yazılı bir teklifi oldu. Ayrıca 4-5 teklif daha var. Ancak tekliflerde rakam yok. Talipli olduklarını, satışa çıktığı zaman kendilerine bildirilmesini istiyorlar'' diye konuştu. 
     Basına yansıdığı gibi, Rus işadamı Roman Abramovich'den kendilerine gelen bir teklif olmadığını anlatan Güner, Türkiye'de, FIFA ve UEFA'da yasal bir engel yoksa Abramovich'in de kulübü alabileceğini söyledi. 
     Güner, Türkiye'den bir kulüpten teklif olamayacağını ifade ederek, ''Bir kulübün ligde 2 takımı olamaz. Daha önce medyada yer aldığı gibi Fenerbahçe Kulübü Başkanı Aziz Yıldırım'dan hiç teklif gelmedi. Ama Fenerbahçe camiasından bir işadamından teklif oldu'' şeklinde konuştu. 
     İngiltere'deki bir şirkete kulübün değerinin tespitini yaptırdıklarını kaydeden Orhan Seyfi Güner, ''Değerlendirmesini yaptırıyoruz. Soruşturma raporları var. Bilançoda bir takım hukuki suç yaratan durumlar var. Satış şeklinin de iyi belirlenmesi lazım. Bunlar bittikten sonra satış gerçekleştirilir'' diyerek sözlerinin tamamladı. 
     
     YÜCEL ''OYUNCULARIN MOTİVASYONU BOZULMAMALI'' 
     Genel Müdür Ergün Yücel ise kulübün satış sürecinde oyuncuların motivasyonunun bozulmaması için çalıştıklarını söyledi. 
     Kulübü, parası olan birinin almasının iyi olacağını dile getiren Yücel, ''Takıma önceki yıllarda çok şöhretli insanlar gelmiş. Ama antrenman sahası, stadı kira. Keşke Gaziantepspor ve Gençlerbirliği gibi tesisleşme olsaymış. Umarız satış, kulüp için iyi olur'' dedi. 
     
</TEXT>
</DOC>
