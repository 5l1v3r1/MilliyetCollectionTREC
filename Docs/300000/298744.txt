<DOC>
<DOCNO> 298744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sonspo11.html </URL>
<DATE> 2004/12/18/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Samsunspor, Diyarbakır'a umutlu gitti... 
</HEADLINE>
<TEXT>

     Samsunspor, ligde yarın yapacağı Diyarbakırspor maçı hazırlıklarını tamamlayarak İstanbul'a gitti. 
     Nuri Asan Tesisleri'nde teknik sorumlu Ertuğrul Sağlam gözetiminde hafta başından bu yana yaptığı çalışmalarla Diyarbakırspor maçına hazırlanan Karadeniz ekibi, bu sabah yaptığı kısa çalışmanın ardından Diyarbakır'a gitmek üzere uçakla İstanbul'a hareket etti. 
     Teknik sorumlu Sağlam, hareket öncesi yaptığı açıklamada, ligin ilk yarısının son karşılaşması olan Diyarbakırspor maçından galibiyet beklediklerini söyledi. 
     Sağlam, Diyarbakırspor karşılaşmasının zor bir mücadele olacağını belirterek, ''Bu karşılaşmadan alınacak 3 puan, devre arasında rahat bir kamp dönemi geçirmemizi sağlayacak. Diyarbakırspor maçı her ne kadar zor olsa da Samsunspor bu karşılaşmadan alnının akıyla çıkacaktır'' diye konuştu. 
     Sağlam, Diyarbakırspor maçının ardından Samsun'a dönmeyerek 22 Aralık'taki Türkiye Kupası 2. kademesindeki Karagümrük Kyoto maçı için İstanbul'da kalacaklarını bildirdi. 
     Samsunspor'un yarın Diyarbakırspor karşısında sahaya muhtemelen Shorunmu, Tamer, Kenan, Ayari, Şenol, Kirita, Adnan, Musa, Ergin, Kaies ve Ivanov 11'iyle çıkması bekleniyor. 
     
     SÜRPRİZ GELİŞME 
     Öte yandan bir süre önce takımla ilişkileri kesilerek kulüpten uzaklaştırılan Serkan Aykut, Göksel Gencer, Cenk İşler, Ali Akdeniz ve Erman Güraçar'ın geri dönebilecekleri yolundaki söylentilerle ilgili bir soru üzerine Sağlam, konudan haberdar olmadığını kaydetti. 
     ''Bu konuyla ilgili bir bilgim yok. Başkan da bana birşey söylemedi'' diyen Sağlam, bu konuda konuşmak istemediğini söyledi. 
     Bazı yerel basın organlarında yer alan haberlerde, kulüp başkanı İsmail Uyanık'ın, söz konusu 5 futbolcuyla bir görüşme yaparak takıma yeniden dönmeleri konusunda zemin arayacağı belirtiliyordu. 
     
</TEXT>
</DOC>
