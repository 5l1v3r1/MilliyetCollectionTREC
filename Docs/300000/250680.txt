<DOC>
<DOCNO> 250680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/sontur80.html </URL>
<DATE> 2004/06/24/ </DATE>
<TIME> 22.24 </TIME>
<AUTHOR>  </AUTHOR>
<HEADLINE>
İstanbul Valisi Güler "Yapılan çalışmalarda bir sonuca varıldı" 
</HEADLINE>
<TEXT>

     İstanbul Valisi Muammer Güler, Fatih'te belediye otobüsünde meydana gelen patlamayla ilgili bir sonuca varıldığını belirterek, ''Muhtemelen yarın bir açıklama yapacağım'' dedi. 
     İbrahim Paşa Sarayı'nda düzenlenen Yunus Nadi ödüllerinin dağıtım törenine katılan Vali Güler, burada gazetecilerin sorularını yanıtladı. 
     İETT otobüsünde meydana gelen patlamanın insanlık idealleriyle hiçbir alakası olmayan, Türkiye'nin bütünlüğüne ve NATO Zirvesi öncesinde itibarına yönelik bir eylem olduğunu vurgulayan Güler, ''Bugünkü eylem insanlık için utanç verici bir eylemdir. Nefretle kınıyorum'' diye konuştu. 
     Güler, taşınan bir bombanın masum insanların ölmesine ve yaralanmasına neden olduğunu belirterek, hiçbir ideoloji, amaç ve düşüncenin böyle bir sonucu mazur gösteremeyeceğini vurguladı. 
     Olayın NATO Zirvesi'yle bir ilgisi olmadığını ifade eden Güler, şöyle devam etti 
     ''Eylem otobüste olan insanları hedef alan bir eylem değil. Onu belirtmek istiyorum. Ama bir süredir İstanbul'un değişik yerlerinde benzeri bombalar patlatıyorlar, değişik yerlere koyuyorlar. O da buna benzer bir taşıma demek ki... 25-26 yaşlarında bir bayan, kendi kucağında patlamış. Anlaşılan o ki bu bomba ya zamanından önce, ya bunların değişik yöntemleri var, harekete bağlı olarak, belki otobüsün hareketinden kaynaklanan bir patlamayla, onun tahmin ettiğinden önce patlamak suretiyle böyle bir olay meydana geldi. Otobüsün içinde patlaması, basınç etkisiyle oradaki insanların yaralanmasına neden oldu.'' Bu tür örgütlerin bu eylemleri yaptığını ifade eden Vali Güler, ''Biz bu örgütü biliyoruz, tanıyoruz. Arkadaşlarımızın çalışması devam ediyor. Yapılan çalışmalarda belli bir sonuca varıldı. Ben muhtemelen yarın bir açıklama yapacağım. Birçok şey belli ama onların teyitlerinin alınması aşamasında arkadaşlarımız'' şeklinde konuştu. 
     
     ''DÜNYANIN GÖZÜ NATO ZİRVESİ'NDE...'' 
     Vali Güler, NATO Zirvesi'yle ilgili bir soru üzerine de bu toplantının NATO'nun geleceği, yeni dünya düzeni, Ortadoğu, Irak ve Afganistan için yeni kararların alınacağı son derece önemli bir toplantı olacağını belirterek, bütün dünyanın gözünün bu zirvede olduğunu söyledi. 
     NATO tarihinde böyle büyük bir zirve olmadığını, zirvenin Türkiye'nin gerçekleştireceği en büyük organizasyon olduğunu vurgulayan Güler, ''Türkiye bu işte sadece ev sahibi değil, aynı zamanda aktör rolündedir. Çünkü Türkiye'nin son yıllarda stratejik önemi de çok büyük inisiyatifler kazanmış durumda. İslam Konferansı Örgütü'ndeki rolü ve Ortadoğu konusundaki gelişmelerde öncü, aktör bir rol oynayacaktır, bu işin önemli karar alıcılarından biri olacaktır. Bu anlamda çok önemlidir'' diye konuştu. 
     Güler, güvenlik önlemlerini artırarak devam ettireceklerini, bir yandan NATO Zirvesi önlemlerinin, bir yandan da demokratik hak ve özgürlüklerin alabildiğince kullanıldığı bir ortamın devam edeceğini belirterek, şunları kaydetti 
     ''Ama kanunsuz eylemler, şiddet eylemleri hariç. Protesto eylemlerine, demokratik hak ve özgürlüklerin kullanılmasına 'evet', şiddet eylemlerine, kanunsuz eylemlere 'hayır' diyoruz. Bu da toplumun güvenliğini ilgilendiren bir konu. Biz sadece NATO'nun değil, İstanbulluların güvenliğini de düşünerek bu kararları aldık. Bizim aldığımız kararları abartılı bulanlar vardı. Böyle toplantılar her zaman güvenlik riski taşır. Güvenlik riskini en aza indirmeye çalışıyoruz. Güvenlik riskini ne kadar alta indirmeye çalışırsanız, günlük hayatla ilgili sıkıntılar da o kadar yukarıya doğru çıkar. Ama 1-2 gün katlanacağız buna, ne yapalım '' 
     
</TEXT>
</DOC>
