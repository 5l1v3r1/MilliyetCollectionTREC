<DOC>
<DOCNO> 260281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonspo26.html </URL>
<DATE> 2004/08/03/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
İstanbulspor, Ramadan ile anlaştı... 
</HEADLINE>
<TEXT>

     İstanbulspor, geçen sezon Ankaragücü'nde forma giyen Mısırlı forvet oyuncusu Ramadan Ragap ile anlaştı. 
     İstanbulspor Kulübü Genel Müdürü Ergün Yücel, AA muhabirine yaptığı açıklamada, Mısırlı futbolcuyu obsiyonlu olarak sezon sonuna dek kiraladıklarını söyledi. 
     Ramadan'ı kulübünden bedelsiz olarak aldıklarını belirten Yücel, ''Sezon sonunda performansından memnun kalıp devam etmek istersek, alma hakkı öncelikle bizde olacak. Başka bir takıma transferi söz konusu olursa satışından da pay alabileceğiz'' dedi. 
     Yücel, bugün sözleşme imzalamayı düşündükleri Ramadan'ın bu sabah takımla birlikte antrenmana çıktığını bildirdi. 
     
     ''İLK MAÇLAR HER ZAMAN ZORDUR'' 
     Genel müdür Yücel, hafta sonu Diyarbakırspor ile yapacakları sezonun ilk maçını kazanarak, Birinci Süper Lig'e iyi bir başlangıç yapmak istediklerini söyledi. 
     Sezonun ilk haftalarında takımlardan iyi futbol beklemenin doğru olmayacağını, bunun bütün takımlar için geçerli olduğunu kaydeden Yücel, ''İlk maçlar bana göre her zaman zordur. Sezon başında çok iyi futbol beklememek lazım. Maça iyi konsantre olan, şansını daha iyi kullanan lige iyi başlıyor. Diyarbakırspor maçında şansın bizim yanımızda olmasını diliyorum'' diye konuştu. 
     
     ''HAZIRLIK DÖNEMİNDE ŞANSSIZLIKLAR YAŞADIK'' 
     Kulübün içinde bulunduğu durum nedeniyle yeni sezon hazırlıklarına en geç başlayan takım olduklarını hatırlatan Yücel, hazırlık döneminde de şanssızlıklar yaşadıklarını dile getirdi. 
     Bunları bir bahane olarak söylemediğini vurgulayan Ergün Yücel, ''Rakiplerimiz bizden daha erken başlayıp, daha çok hazırlık maçı yapma fırsatı buldu. Sakarya'da bir hazırlık maçı yapacaktık, aynı günlerde tren kazası oldu, gidemedik. Geçen gün Eyüpspor ile hazırlık maçı yapıyorduk, maçın 60. dakikasında sahaya elinde silahla giren vatandaş yüzünden maç tamamlanamadı'' şeklinde konuştu. 
     Tedavisi süren Güven'in dışında takımda sakatlığı bulunan futbolcu olmadığını kaydeden Yücel, bu oyuncunun ancak 2 hafta sonra hazır olabileceğini de sözlerine ekledi. 
     
</TEXT>
</DOC>
