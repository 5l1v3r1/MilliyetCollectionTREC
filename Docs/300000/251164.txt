<DOC>
<DOCNO> 251164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/27/guncel/axgun01.html </URL>
<DATE> 2004/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İSTANBULLU FİRARDA 
</HEADLINE>
<TEXT>


NATO Zirvesi önlemlerinin hayatı felç ettiği İstanbul'da halk kenti terk ediyor. Havalimanında uzun kuyruklar oluşurken, birçok otobüs firması ek seferler başlattı... 

SİNAN TOROS, AHU COŞKUN İstanbul 

NATO Zirvesi nedeniyle İstanbul'da alınan olağanüstü önlemler vatandaşları kentten kaçırdı. Güvenlik nedeniyle ulaşımın imk nsız hale gelmesinden, olası bir terör olayından korkan ve tatil imk nı olanlar, Atatürk Havalimanı ve otogarlara akın etti. Otobüs firmaları, yoğun talep nedeniyle ek seferler başlattı. Hafta sonunu, NATO Zirvesi'nin yapılacağı pazartesi ve salı günleriyle birleştiren vatandaşlar, kendilerine tatil fırsatı yarattı. Atatürk Havalimanı, tatil yörelerine gitmek isteyenlerle dolup taşarken, iç hatlar terminalinde, yoğunluk nedeniyle uzun yolcu kuyrukları oluştu. Bilet bulamayan ancak, yedek listesine yazılan yolcuların çoğu, kendilerine sıra geleceği ümidiyle saatlerce banklarda bekledi. 

Rus mankenler kaçtı 
Yolculardan Canan Özsoy, NATO nedeniyle şehrin çekilmez olacağını düşünerek Antalya'ya gitmeye karar verdiğini belirtti. Özsoy, "İki gün izin aldık. Çile çekmektense kızımla birlikte tatili tercih ettik" dedi. 
Reklam ajansı sahibi Cengiz Kaymaz da, katalog çekimi için İstanbul'a davet ettikleri Rus mankenler Yuliana Tlalova ve Gulevyan Julia'ı tatile gönderdi. Mankenlerin NATO Zirvesi için alınan tedbirlerden korkarak Türkiye'den ayrılmak istediğini söyleyen Kaymaz, işlerin yarıda kalmaması için Tlalova Gulevyan'ı ikna ederek Antalya'ya tatile gönderdiklerini belirtti. 
Esenler'deki Büyük İstanbul Otogarı'ndaki otobüs firması yetkilileri, vatandaşların zirve nedeniyle şehir dışına gittiği belirtirken, yolcular can güvenliği için kentten ayrıldıklarını söyledi. 
Varan Turizm'in bilet satış sorumlusu Mehmet Karadağ, yolcu sayısında yüzde 50 artış olduğunu belirterek, talebi karşılayabilmek için seferleri de aynı oranda arttırdıklarını anlattı. 


</TEXT>
</DOC>
