<DOC>
<DOCNO> 299130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/soneko13.html </URL>
<DATE> 2004/12/20/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Türkiye, YTL ile parasal büyüklüklerde 70'lere dönüyor 
</HEADLINE>
<TEXT>

     Türkiye, TL'den altı sıfır atma operasyonuyla birlikte, enflasyonu da etkileyen parasal büyüklükler açısından, son 30 yıla damgasını vuran yüksek enflasyon döneminin başlangıcı olan 1970'li yılların başına geri dönecek. Bazı malların fiyatlarında ise 1950'li, 1960'lı yılların fiyatları yeniden gündeme gelecek. 
     Türkiye'de 1970'li yıllarla birlikte başlayan çift haneli enflasyon sürecinin en belirleyici unsurlarından birini parasal büyüklüklerin giderek büyümesi oluşturmuştu. 
     Merkez Bankası'nın, Hazine'ye ve diğer kesimlere iç kredi açarak karşılıksız para basarak parasal büyüklüklerde yol açtığı genişleme yüzünden emisyon, para arzı, krediler ve benzeri parasal büyüklükler hızlı bir şekilde artmıştı. 
     1970 yılı sonunda 13.9 milyar lira olan emisyon hacmi, 
     30 yılda 1 milyon kat büyüdü ve bu yılın son günlerinde 13- 
     14 katrilyon lira arasında seyretmeye başladı. 16 Aralık 
     itibariyle 13.8 katrilyon lira düzeyinde bulunan emisyon, altı sıfır atılmasıyla birlikte yeniden 1970'li yıllarda olduğu gibi milyarla ifade edilecek ve 1970 yılındaki düzeyine inecek. YTL'ye geçişle birlikte bankalardaki mevduatların tutarı da 1976-1977 yılları arasındaki seviyesine gerileyecek. Türkiye'deki bankalarda 3 Aralık itibariyle 181.1 katrilyon liralık mevduat bulunuyor. Toplam mevduatın tutarı altı sıfır atılmasıyla birlikte, 181 milyar YTL olarak ifade edilmeye başlanacak. Türkiye'deki banka mevduatları 1976 yılında 164.3 milyar, 1977 yılında ise 211.1 milyar lira düzeyinde bulunuyordu. Kredilerde ise 1971-1972 yıllarındaki rakamlara dönülecek. Türkiye'deki bankaların kullandırdığı yurt içi krediler halen 79.2 katrilyon lira düzeyinde bulunuyor. Altı sıfır atılmasıyla birlikte 79.2 milyar YTL olarak ifade edilmesi gereken kredi hacmi, 1971 yılı sonunda 68.2 milyar, 1977 yılı sonunda ise 84.5 milyar lira olarak gerçekleşmişti. Vadeli ve vadesiz mevduatlarla dolaşımdaki paranın toplamından oluşan dar anlamda para arzı M2 da altı sıfır atılmasıyla birlikte 1974'teki düzeyine inecek. Halen 106.2 katrilyon lira olan M2, YTL'ye geçişle birlikte 106.2 milyar YTL olarak ifade edilecek. M2, 1974 yılı sonunda 113.3 milyar lira düzeyinde bulunuyordu. M2'ye resmi mevduatların da eklenmesiyle bulunan geniş para arzı tanımı olan M3 ise halen 113.4 katrilyon lira düzeyinde bulunuyor. YTL'ye geçişle birlikte 113.4 milyar YTL olarak ifade edilmesi gereken M3, bu halinde 1973-1974 yılları arasında bir noktaya inecek. M3 1973 yılı sonunda 103.1 milyar, 1974 yılı sonunda ise 127 milyar lira olmuştu. 
     
     FİYAT DÖNÜŞLERİ 

     Fiyatlarda ise çok daha eskilere dönülecek. Halen 140 milyon lira olan Cumhuriyet altınının fiyatı yılbaşında 140 YTL olarak ifade edilecek. Cumhuriyet altını 1971 yılında 140 liradan satılıyordu. Halen 155 milyon lira civarında bulunan Reşat altınının fiyatı ise 1966 yılındaki düzeyine yaklaşacak. 1966 yılında reşat altını 157 liradan satılıyordu. 
     
     EKMEK 1963 YILINA DÖNECEK 

     DİE'nin verilerine göre halen Türkiye genelinde ortalama 1 milyon 231 lira olan bir kilo ekmeğin fiyatı YTL'ye geçişle birlikte 1.23 YTL olacak. Türkiye'de ekmeğin kilosu 1963 yılında da 1.21 lira düzeyinde bulunuyordu. 
     Altı sıfır atılmasıyla birlikte bir kilo unun halen 950 bin lira olan fiyatı 95 Yeni Kuruş'a YKr gerileyecek. Un fiyatları en son 1957 yılında 95 kuruş düzeyinde gerçekleşmişti. 
     Pirincin 2 milyon 750 bin lira olan fiyatı 2005 yılında yaklaşık 2.75 YTL olarak ifade edilecek. Bu 1977-1978 yılları arasındaki pirinç fiyatına denk geliyor. Pirincin kilo fiyatı 1977 yılında 2.16 lira, 1978 yılında ise 3.17 lira düzeyinde oluşmuştu. 
     Halen 150 bin lira civarında bulunan yumurta fiyatı YTL ile birlikte 15 YKr olacak. Yumurta en son Türkiye'de 1956 yılında 15 kuruştan satılıyordu. Süt fiyatı 1958 yılına dönecek. Halen 1 milyon 450 bin lira civarındaki sütün fiyatı yıl başından itibaren 1.45 YTL olarak ifade edilecek. 
     Süt 1958 yılında 1.46 lira düzeyinde bulunuyordu. 
     Kırmızı et fiyatları ise 1978-1979 yıllarındaki rakamlara geri dönecek. Halen ortalama 12 milyon 500 bin lira civarında seyreden koyun eti 1978 yılında 9.38 lira, 1979 yılında ise 13.65 lira düzeyinde bulunuyordu. YTL'ye geçişle birlikte koyun eti fiyatı 12.50 YTL olacak. 

     
</TEXT>
</DOC>
