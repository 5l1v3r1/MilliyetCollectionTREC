<DOC>
<DOCNO> 276840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/ekonomi/aeko.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılık yasası yeni yıla kaldı 
</HEADLINE>
<TEXT>


Ekimde Meclis'e sevkedileceği IMF'ye taahhüt edilen bankacılık tasarısının, komisyonların oluşturulması ve bütçe görüşmelerinin ardından yılbaşından sonra yasalaşabileceği belirtildi 

Ahmet Erhan Çelik 

Bankacılık kurallarını baştan sona yenilemeyi öngören Kredi Kuruluşları Kanun Taslağı'nın ancak yılbaşından sonra yasalaşabileceği bildirildi. 
IMF'ye, Meclis'e ekimde sevk edileceği taahhüt edilen yasada en az üç - dört aylık gecikme olacak. Buna göre, Devlet Bakanı Ali Babacan'ın "yılbaşında başlatmayı istiyoruz" dediği yeni ekonomik program yeni Bankacılık Yasası olmadan uygulamaya sokulabilecek. 
Kanun çalışmalarıyla ilgili bilgi veren bir Hazine yetkilisi, "Meclis açılacak, başkan seçilecek ve komisyonlar oluşturulacak. Ardından da Meclis Bütçe Yasası'na odaklanacak. Bu şartlar altında Bankacılık Yasası yılbaşından sonraya kalır" dedi. IMF taahhüdünün hatırlatılması üzerine aynı yetkili, "Yapacak bir şey yok. Meclis mesaisini dikkate almak gerekir" şeklinde konuştu. 

'Bilgin, Ankara'da çalışıyor' 
Bankacılık Düzenleme ve Denetleme Kurumu Başkanı Tevfik Bilgin'in ABD'nin başkenti Washington'daki IMF görüşmelerine yasa çalışmalarını yarıda bırakmamak için katılmadığı bildirildi. Babacan, "Hazine, Bilgin'i Washington'a davet etmedi" şeklindeki iddiaları Milliyet'e değerlendirdi. Babacan, "Hazine Müsteşarı her gün Tevfik Bey'le görüşüyor. Davet etmemek diye bir durum düşünülemez. Zaten Hazine'nin davet etmesi diye bir konu yok. İlgili kurumlar istedikleri halde bize bildirimde bulunur, Hazine organizasyon yapar" dedi. Washington görüşmeleriyle ilgili görevlendirme kararnamesinde Bilgin'in ismine yer verildiğini hatırlatan Babacan, "Bilgin çalışmalara Ankara'da devam etmek istediğini ve gelemeyeceğini bildirdi. Yerine iki arkadaş geldi" diye konuştu. 


</TEXT>
</DOC>
