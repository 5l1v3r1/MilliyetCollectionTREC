<DOC>
<DOCNO> 269189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sondun12.html </URL>
<DATE> 2004/09/05/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
Japonya'da 6.8 büyüklüğünde deprem 
</HEADLINE>
<TEXT>

     Japonya'nın batısında meydana gelen Richter ölçeğiyle 6.8 büyüklüğündeki depremde, ilk belirlemelere göre yaşlı bir kadın düşerek başından yaralandı. 
     Merkez üssü, Kii yarımadasının 110 kilometre açıklarında okyanusun 10 kilometre altında olduğu belirtilen deprem, TSİ 13.O7'de meydana geldi. 
     Japonya'nın ulusal televizyon kanalı NHK'ya göre, en çok başkent Tokyo'nun yaklaşık 450 kilometre batısındaki Kii yarımadasında yer alan Nara ve Wakayama kentlerinde hissedilen depremde, Kyoto kentinde 89 yaşındaki bir kadın düşerek başından yaralandı. 
     Uzmanlar Tsunami uyarısında bulunurken, depremin yol açtığı 50 santimetre yüksekliğindeki dalgaların Wakayama bölgesine ulaştığı kaydedildi. 
     Japonya'nın batısındaki Kobe kentinde 1995 yılında meydana gelen 7.2 büyüklüğündeki deprem 6400'den fazla kişinin ölümüyle sonuçlanmıştı. 

     
</TEXT>
</DOC>
