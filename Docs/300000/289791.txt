<DOC>
<DOCNO> 289791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun39.html </URL>
<DATE> 2004/11/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Bush'tan Karamanlis'e 'Makedonya' mektubu 
</HEADLINE>
<TEXT>

     ABD Başkanı George Bush'un Yunanistan Başbakanı Kostas Karamanlis'e bir mektup gönderdiği bildirildi. 
     Atina Haber Ajansı ANA , Bush'un mektubunda, ABD'nin Makedonya'yı anayasal adıyla ''Makedonya Cumhuriyeti'' olarak tanımasının, Makedonya ve bölgede kritik bir anda istikrarı desteklemeye yönelik bir karar olduğunu belirttiğini duyurdu. 
     Makedonya'da 7 Kasım'da yapılan referandumdan önce bu kararın alındığını belirten Bush, ABD'nin BM çerçevesinde yürütülen Makedonya'nın hangi isimle tanınacağını belirlemeyi amaçlayan görüşmeleri desteklediğini vurguladı. 
     ANA'nın haberine göre Bush, mektubunda şu ifadeleri de kullandı 
     ''Sizin ve Yunan halkının Balkanlar'da istikrar isteğimizi paylaştığını biliyorum. Ülkelerimiz NATO müttefikidir, ayrıca halklarımız sıkı dosttur. Ortak stratejik çıkarlarımız ve derin kültürel ilişkilerimiz var. İkili ilişkilerimize büyük önem veriyoruz.'' Bu arada, Yunanistan Dışişleri Bakanı Petros Molivyatis'in 24 AB üyesi ülkenin dışişleri bakanları ve BM Genel Sekreteri Kofi Annan'a, Atina'nın Makedonya'ya ilişkin tezini anlatan birer mektup gönderdiği açıklandı. 
     Atina, kuzeybatısındaki komşusunu ''Eski Yugoslavya Cumhuriyeti Makedonya'' adıyla tanıyor. 
     Atina, Yugoslavya'nın dağılmasının ardından bağımsızlığını ilan eden komşusunun ''Makedonya Cumhuriyeti'' adını alması üzerine, bu adın, Yunanistan'da aynı adı taşıyan bölge üzerinde toprak emellerinin varlığını gösterdiği gerekçesiyle, ekonomik ambargo uygulamaya kadar giden yaptırımlar uygulamıştı. 
     Üsküp ve Atina, yaklaşık 10 yıldır BM gözetiminde iki tarafın da kabul edebileceği bir isim bulma amacıyla müzakerelerde bulunuyor. 
     
</TEXT>
</DOC>
