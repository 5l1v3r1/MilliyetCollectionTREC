<DOC>
<DOCNO> 270225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/ekonomi/eko01.html </URL>
<DATE> 2004/09/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Star'ın satışına engel 
</HEADLINE>
<TEXT>


TMSF, Star Medya Grubu'nun İkitelli'deki binasının yemekhane ve stüdyo bölümünün kaçak olduğunu tespit etti. Satışın 7 ay uzayabileceği öne sürüldü 

ŞENOL DEMİRCİ İstanbul 

Tasarruf Mevduatı Sigorta Fonu TMSF yönetimine geçen Star Medya Grubu'nun satışına ruhsat engeli çıktı. TMSF, satışa hazırlandığı Star Medya Grubu'nun İkitelli'de faaliyet gösterdiği binanın yemekhane ve stüdyo bölümünün kaçak olduğunun farkına vardı ve hukuki problemi gidermek için girişimlere başladı. TMSF, Star Medya Grubu'nu binasıyla birlikte satmak isterse, kaçak bölümlere ruhsat çıkarılması için yaklaşık 7 ay beklemek zorunda kalacak. 
İkitelli'deki Rumeli Plaza'da eskiden Uzanlar'a ait olan Star TV, Star Gazetesi, radyolar ve Telsim gibi şirketler bulunuyor. Kaçak ek binalar için belediyenin 'yıkım kararı' olduğu ama bu kararın 6 yıldır uygulanmadığı da ortaya çıktı. TMSF satış fiyatına binayı da dahil ederse, yasal engeli ortadan kaldırmak zorunda. TMSF'nin hukuki sıkıntıları ortadan kaldırmak için Küçükçekmece Belediyesi ve İstanbul Büyükşehir Belediyesi'ne müracaat ederek, kaçak ek binaları imar planlarına dahil etmek için girişimlere başladığı öğrenildi. 

'Kolaylık göstereceğiz' 
Küçükçekmece Belediye Başkanı Aziz Yeniay, Uzan Grubu'nun TMSF'ye geçmeden önce kaçak yapıların yasallaşması için müracaat ettiğini, ancak bunun o zaman reddedildiğini bildirerek, "Ama şimdi durum değişti" dedi. Yeniay, kaçak bölümlerin yasallaşması için gereken sürenin 7 ay olduğunu söyledi. Yeniay şunları kaydetti 
"TMSF'nin Star'ı bu şartlarda satmasının mümkün olmadığı bize de bildirildi. Belediye yönetimi olarak gereken her türlü kolaylığı göstereceğiz." 


</TEXT>
</DOC>
