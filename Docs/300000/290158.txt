<DOC>
<DOCNO> 290158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko32.html </URL>
<DATE> 2004/11/19/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Güler Sabancı ÖTV, otomotiv sektörünün heyecanını söndüremez 
</HEADLINE>
<TEXT>

     Sabancı Holding Yönetim Kurulu Başkanı Güler Sabancı, otomotiv sektörünün, Türkiye'nin 'lokomotif sektörü' olduğunu söyledi. 
     Sabancı, Autoshow 2004 Fuarı'nda ziyaret ettiği Toyotasa standında, Sabancı Holding CEO'su Celal Metin ve Toyotasa Genel Müdürü İbrahim Orhon ile birlikte basın toplantısı düzenledi. 
     Güler Sabancı, işini severek yapanların mutlaka başarılı olacağını vurgulayarak, Toyotosa'nın önce müşterilerini, sonra arabalarını sevdiğini ifade etti. 
     Fuar nedeniyle Türkiye adına gurur duyduğunu ve herkesin gelip görmesi gerektiğini kaydeden Sabancı, ''Otomotiv sektörü ülkemizin lokomotif sektörü, bizi krizlerden çıkaran sektör. İnşallah Türkiye'nin önü açık, sürekli büyüme yıllarında da bizi Avrupa'ya taşıyacak sektör'' dedi. 
     Sabancı, daha sonra grup şirketlerinden TEMSA standına da giderek, burada modellere ilişkin yetkililerden bilgi aldı. 
     Sektörün büyük bir heyecan içinde olduğunu dile getiren Sabancı, bir gazetecinin, ''Bu heyecanı ÖTV artışı gibi uygulamalarla kesmek istiyorlar. Bunu nasıl değerlendiriyorsunuz'' sorusu üzerine, bu tür uygulamaların geçici olduğunu söyledi. 
     
     ''ÖTV, HEYECANI SÖNDÜRMEZ'' 

     ÖTV'nin otomotiv sektörünün heyecanını söndüremeyeceğini ifade eden Sabancı, Türkiye ekonomisinin istikrarlı gelişmesinin devam ettiğini, bunun gerçekleşmesi içinde yapısal reformlara ihtiyaç duyulduğunu vurguladı. 
     Sabancı, bunların ve vergi reformlarının hayata geçirilmesi halinde, ÖTV'deki uygulamalara gerek kalmayacağını kaydetti. 
     Sabancı, ''şu anda ekonomi iyi gidiyor ama henüz temel sorunlarımız tam çözülmedi. Önümüzdeki yeni 3 yıllık plan, program döneminde bu temel sorunlarımızı hükümetimiz çözecek. O zaman ÖTV'ler de, KDV'ler de, vergi oranları, yükseklikleri... Bunlar konuşulmayacak'' diye konuştu. 
     17 Aralık'ta Türkiye'ye müzakere tarihi verilmesi halinde, bunun sektöre doping etkisi yapıp yapmayacağının sorulması üzerine Sabancı, böyle bir kararın Türkiye'nin tamamına olumlu etki yapacağını vurgularken, şunları söyledi 
     ''Ama böyle doping, ertesi gün herşey değişecek... Böyle birşey beklemeyelim, insanları da böyle bir beklentiye sokmayalım. Bu bir süreç, uzun bir yolun başlangıcındayız. 17 Aralık'ta müzakere tarihi alacağız. Bu demektir ki bize kapı açılacak ama o açılan kapıdan içeriye girmek, yerleşmek zaman alacak.'' 
     
     ''OTOMOTİV DAHA BÜYÜK COŞUYOR'' 

     Güler Sabancı, otomotiv sektörünün ayrı bir özelliği bulunduğuna değinirken, sektörün bugün Türkiye ihracatında çok önemli yer aldığını, yan sanayi ile artık Avrupa'ya hizmet eder hale geldiğini söyledi. 
     Sabancı, ''dolayısıyla gelecek bütün iyi rüzgarlardan da müspet etkilenecek bir sektördür. Ve etkilendiği zaman da görüyorsunuz büyük rakamlarla etkileniyor. Yani onun coşması, diğer sektörler gibi olmuyor, daha büyük coşuyor, daha büyük rakamlarla coşuyor'' şeklinde konuştu. 
     Sabancı Otomotiv'in, binek otomotiv konusunda yeni bir yatırımı olup olmadığı konusundaki soru üzerine Güler Sabancı, şu anda yeni bir yatırımın söz konusu olmadığını kaydetti. 
     ''Böyle büyük bir fuarda hükümet yetkililerinin olmamasını nasıl değerlendiriyorsunuz'' sorusuna da Güler Sabancı, ''Onları aramayın. Artık bundan sonra özel sektör biz bize yeteriz. Biz kendimiz yaparız, kendimiz açarız. Olsalar iyi olurdu tabii ama artık bunda da biraz Avrupalı düşünelim'' diye yanıtladı. 
     Sabancı fuarda, Akbank'ın açtığı standı da ziyaret etti. Burada gazetecilerin banka görevlilerinin fuar süresince ne kadar araç kredisi vermeyi hedeflediklerini sorusuna banka görevlilerinin yanıt vermemesi üzerine Sabancı, ''İşte Akbank bundan dolayı güvenilir banka. Satmadan boşyere konuşmuyor'' dedi. 
     Burada kendisine kırmızı oyuncak bir araba hediye edilmesi üzerine de Sabancı, ''Bence herkesin kırmızı arabası olmalı. Benim de şimdi oldu'' dedi. 
     
     TÜRKİYE'DE İLK 3 MARKA ARASINDA OLMAYI HEDEFLİYORUZ'' 

     Toyotasa standındaki basın toplantısında konuşan Toyotasa Genel Müdürü İbrahim Orhon da, Autoshow'un Türkiye'nin sektörde geldiği noktayı gösterdiğini ve bin metrekarelik alanda stand açtıklarını söyledi. 
     2004 için satışta 30 bin adedi geçmeyi ilan ettiklerini anımsatan Orhon, yıl sonuna yaklaşırken bu sonucun alınacağının görüldüğünü ifade etti. Orhon, Toyota'nın 2010'lu yıllarda dünyada yüzde 15 pazar payı hedeflediğine dikkati çekerek, ''Biz de Toyotasa olarak bu hedeflere paralel bir çalışma içindeyiz. Önümüzdeki 3 yılın sonunda biz de Türkiye'de ilk üç marka arasında olmayı hedefliyoruz'' diye konuştu. 
     Orhon, ilk defa Nisan ayında lanse edilen Corolla Verso'yu fuar süresince müşterilere özel bir fiyat ve 2 yıl ekstra garanti hediyesiyle sunacaklarını bildirdi. 

     
</TEXT>
</DOC>
