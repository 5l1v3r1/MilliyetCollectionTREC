<DOC>
<DOCNO> 281111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/spor/spo04.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon mola verdi 1-1 
</HEADLINE>
<TEXT>


Bordo-Mavili takım, Ankaraspor deplasmanında fren yaptı, zirve yarışında çok önemli iki puan bıraktı. Mehmet Yılmaz ile umutlanan Karadeniz ekibi, oyuna girer girmez ağları havalandıran Jaba'nın golüyle yıkıldı 


Sevinç kısa sürdü 
TRABZONSPOR, ilk deplasman kaybını Ankaraspor önünde yaşadı. İlk yarısı pozisyonsuz, heyecansız ve zevksiz geçen karşılaşmanın ikinci devresinde oyun biraz hareketlendi. Her iki takım da gol için yoğun çaba harcarken, Ankaraspor daha etkili bir görüntü çizdi. Bordo - Mavili ekip, 67. dakikada Mehmet Yılmaz ile öne geçmesine rağmen bu üstünlüğünü fazla koruyamadı. 70'te oyuna giren Jaba, bir dakika sonra skora eşitleyen golü kaydetti. 

'Eksiklerin faturası' 

Doğan'ın teşhisi 
BORDO - Mavililer'in teknik patronu Ziya Doğan, Ankaraspor önünde istedikleri futbolu sahaya yansıtamadıklarını söyledi. Doğan, "Galibiyeti yakaladık. Ancak defansif anlamda zayıf kalınca golü yedik. Hafta içi eksik kadro ile çalıştığımız için bu maçta istediklerimizi uygulayamadık" dedi. Doğan, cezalı Hüseyin'in yerine ön liberoda D'Haene'yi oynattı, ancak kendisinden beklediği verimi alamadı. 

Samet Aybaba buruk 
ANKARASPOR'UN hocası Samet Aybaba ise, Trabzonspor gibi güçlü bir takımdan bir puan almanın başarı olduğunu vurguladı. Aybaba, "Trabzonspor ligin en disiplinli takımı. Oyun planımızı buna göre yaptık" dedi. Brezilyalı Jaba ve Tita'ya ikinci yarıda şans veren Aybaba, "Son yarım saatte hızlı oyunculardan yararlanmayı düşündük. Maçı kazanabilecek gol pozisyonları da bulduk. Ama yararlanamadık" diye konuştu. 

Birlik gösterisi 

TRABZONSPOR Başkanı Atay Aktuğ, son kongredeki rakiplerinden Bahri Köse ve eski başkan adayı Ahmet Ağaoğlu ile birlikte maçı izledi. Aralık ayındaki kongre yaklaşırken her platformda tartışmasız bir ortam istediğini tekrarlayan Aktuğ, camianın önde gelen iki ismi ile birlikte iftar da yaptı. 

Yabancılık çekmedi 

LİGDE zirveye oynayan Bordo - Mavili ekibe Başkent deplasmanında 5 bine yakın taraftar topluluğu destek verdi. Ankara 19 Mayıs Stadı'nın tribünlerinde 2 bin civarında Büyükşehir Belediye Ankaraspor seyircisi yer aldı. Tribünlerin önemli bir bölümü boş kalırken, bazı taraftarlar iftarı stadda açtılar. 


</TEXT>
</DOC>
