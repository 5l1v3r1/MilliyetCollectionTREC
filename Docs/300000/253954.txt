<DOC>
<DOCNO> 253954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas12.html </URL>
<DATE> 2004/07/08/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
7 yaşında 90 kilo Hızla şişmanlayan küçük kız şaşırtıyor 
</HEADLINE>
<TEXT>

     ABD'nin Albuquerque şehrinde doğduğundan bu yana, az yemesine rağmen, çok hızlı bir şekilde kilo alan küçük kızın tedavisi için tıbbın çaresiz kaldığı kaydediliyor. 
     Doğduktan sonra hızla kilo almaya başlayan Anamarie Regino isimli küçük kızın, aynı zamanda fizyolojik olarak da hızla büyüdüğü belirtiliyor. Bir yaşında 30 kiloyu aşan Anamarie, 2 yaşındayken 40 kiloyu bulmuş. 
     Normalden çok daha hızlı büyüyen Anamarie, eyalet yetkilileri tarafından ailesinden alınarak birkaç ay boyunca incelemelere tabi tutulmasına rağmen, aşırı büyümesine sebep olan herhangi bir anormalliğe rastlanmamış. Bu sırada 3 yaşına ulaşan Anamarie, 45 kiloya yaklaşmış. 
     Kreşe gittiği sıralarda 45 kiloyu aşan küçük kız, yaşıtlarından en az birkaç yaş daha büyük gösterirken, anaokuluna başladığında 10 kilo daha almış. Şu an 7 yaşında olan Anamarie'nin kilosu 90 kiloya yaklaşırken, bu hızla büyümesi durumunda küçük kızın 9 yaşında ergenliğe ulaşacağı kaydediliyor. 
     Küçük kızın normal beslendiğini kaydeden doktoru Javier Aceves, ''Herhalde Anamarie yağı biriktiren ve kolayca yakmayan benzersiz bir metabolizmaya sahip'' diyor. 
     Anamarie'nin annesi ise kahvaltıda sadece bir yumurta, bir parça ekmek ve yarım muz yiyen kızının günlük diyetinin sadece 1200 kaloriden ibaret olduğunu belirtiyor. Günde ortalama 4 saatten fazla yüzerek düzenli egzersiz yapmasına rağmen hızla kilo almaya devam eden küçük kızın şu an yaşadığı en büyük sorunun çabuk yorulmak olduğu belirtiliyor. 
     
</TEXT>
</DOC>
