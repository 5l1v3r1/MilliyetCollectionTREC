<DOC>
<DOCNO> 267182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sontur04.html </URL>
<DATE> 2004/08/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
9. katın esrarı 
</HEADLINE>
<TEXT>

     Ankara'da yüzbaşının eşi ile erkek arkadaşının askeri lojmanın 9'uncu katından peş peşe düşerek ölmesinin ardındaki sır perdesi aralanamadı... 
     Milli Savunma Bakanlığı'nın Oran'daki askeri lojmanları, dün öğle saatlerinde esrarengiz bir olaya sahne oldu. Denizciler'e ait lojmanın bahçesinde 2 ceset bulundu. Cesetlerden biri Deniz Yüzbaşı Hakan Işın'ın eşi Demet Işın'a aitti... Diğeri ise "aile dostları" Hasan Demirpençe'ye... 
     Lojmanda oturanlar, 9'uncu kattaki daireden bağırtılar geldiğini, balkona çıkan bir erkeğin "Sen benimle dalga mı geçiyorsun " diye haykırdığını, kavga seslerinin bir süre devam ettiğini, 3 el ateş edildiğini duymuştu. En sonunda da bir kadın ve erkeğin peşpeşe aşağı düştüğü görülmüştü. 
     
     Çarşafta sperm 

     İhbar üzerine olay yerine gelen güvenlik güçleri, eve girmek istedi fakat kapının içeriden zincirli olduğunu farketti. Bu sırada, Demet Işın'ın eşi Deniz Yüzbaşı Hakan Işın'a da haber verildi. Görev başında olan Yüzbaşı Hakan Işın, hemen eve geldi. Güvenlik güçleri Işınla beraber kapıyı kırarak içeri girdi. 
     Evin içinde şiddetli bir kavganın izleri vardı. Eşyalar dağılmıştı. Mutfakta kanlı bir bıçak duruyordu, yerlerde kan lekeleri göze çarpıyordu. Seri numarası kazınarak silinmiş silah ve boş kovanlar ise oturma odasındaydı. Aynı odadaki kanepenin üzerinde beyaz bir çarşaf seriliydi. İlk incelemeye göre, çarşafta sperm kalıntıları da vardı. Kot ve tişörtüyle bulunan Hasan Demirperçe'nin iç çamaşırı ise kanepenin yanındaydı. 
     
     Kombinezon gitmişti 

     Cesetlere Adli Tıp Kurumu'nda yapılan ilk otopsi Demet Işın ve Hasan Demirpençe arasında yaşananlara dair ipuçları veriyordu. Üzerinde kombinezon ve iç çamaşırı olan genç kadının vücudunda darp izleri görülüyordu. Hasan Demirpençe'nin göğsünde ise bıçak yarası vardı, bacağını da bir kurşun sıyırmıştı. Evden toplanan deliller incelenmek üzere Polis Kriminal Laboratuarı'na gönderilirken olaya ilk önce askeri savcı el koydu. Ancak daha sonra "sivil yargının yetki alanına girdiği" gerekçesiyle dosyayı Ankara Cumhuriyet Başsavcılığına devretti. 
     Akla gelen ilk olasılık "cinayet" oldu. Gözler Deniz Yüzbaşı Hakan Işın'a çevrildi. Ancak, Işın olay sırasında görevde olduğunu ispatladığı kapı içeriden zincirlendiği, 9'uncu kattaki evden başka çıkış da olmadığı için bu olasılık zayıfladı. Soruşturmanın seyri de, "çifte intihar" şüphesini artırdı. Demet Işın ve Hasan Demirpençe, Bursa'da akşam lisesine giderken tanışmışlardı. Birbirlerine çok yakın iki arkadaş olarak biliniyorlardı. O kadar ki, Hasan Demirpençe, düğünlerine katıldığı çiftin evine sürekli gidip geliyordu. Hatta Hakan Işın, eşinin bu yakın arkadaşından "kayınbiraderim" diye bahsediyordu. Fakat Deniz Yüzbaşı, Hasan Demirpençe'nin görevde olduğu zamanlar evine gelmesinden rahatsızlık duyuyordu. Soruşturmayı yüreten savcılık iki ihtimal üzerinde duruyor. Biri Demet Işın ve Hasan Demirpençe'nin peşpeşe intihar ettiği yönünde. Diğeri ise, "Ayrılalım" diyen genç kadınla Demirpençe'nin arasında kavga çıktığı, boğuşma sırasında Demet Işın'ın düştüğü, Demirpençe'nin de bir anlık panikle peşinden atladığı şeklinde. 

     
</TEXT>
</DOC>
