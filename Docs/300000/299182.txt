<DOC>
<DOCNO> 299182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonsiy21.html </URL>
<DATE> 2004/12/20/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Bütçe görüşmeleri... Gül "Baykal'ın elindeki metinde tercüme hatası var" 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, CHP Genel Başkanı Deniz Baykal'ın elindeki AB dokümanının tercümesinin yanlış olduğunu savundu. Gül, önlemlerin gereksinim duyulması durumunda uygulanabileceğini, bunun da Türkiye'nin ısrarları sonucu metne eklendiğini bildirdi. 
     TBMM Genel Kurulu'nda ele alınan bütçe görüşmeleri sırasında sataşma gerekçesiyle söz alan CHP Genel Başkanı Deniz Baykal'ın eleştirilerini Dışişleri Bakanı ve Başbakan Yardımcısı Gül yanıtladı. Gül, hiçbir iktidarın ve başbakanın ana muhalefet partisine bu kadar yakın davranmadığını ifade ederek, bu nedenle Baykal'ın tutumunu yadırgadığını söyledi. Bunu hayretle izlediğini bildiren Gül, Baykal'ın siyasi tecrübesi ve geçmişinin Başbakan Recep Tayyip Erdoğan'a karşı daha ''Kadirşinas'' olmayı gerektirdiğini ifade etti. 
     
     ''TERCÜME YANLIŞ VE EKSİK'' 
     Baykal'ın elindeki AB dokümanının CHP İstanbul Milletvekili Algan Hacaloğlu tarafından eksik tercüme edildiğini bildiren Gül, ''Oradaki bir cümle tercümeye konulmamış. O cümleyi biz koydurtmak için çok uğraştık'' dedi. CHP'lilerin bu sözlere tepkisine, ''Yanlışlarınızı yüzünüze vurmam zorunuza gidiyor'' karşılığını veren Bakan Gül, şunları söyledi 
     ''CHP'nin elindeki tercüme yanlış ve eksiktir. Daha önceki metinlerde şu vardı İlelebet ne olursa olsun Türkiye'ye karşı koruyucu, kalıcı tedbir alınması , bu olmaz dedik. Sadece Türkiye'ye karşı değil, bundan sonra üye olacak tüm ülkelere karşı da uygulanacak. Sonuna kadar yaptığımız ısrar sonucu o paragraf değişmiştir. 23'üncü paragraf, Eğer ihtiyaç ortaya çıkarsa o zaman öyle bir hak, koruma tedbirleri alınabilir . Bu da otomatik olarak değil, kararlaştırılmış değil, eğer Türkiye bunları kabul ederse... Büyük bir işsizlik yaşayan bir ülke tedbir alınmasını isteyebilir, diyelim ki Türkiye'ye karşı. Komisyona müracaat edecek, komisyon inceleyecek, konseye gelecek, konsey tespit ederse bu koruma tedbiri her dönem gündeme gelebilir. Aynı şey bizim için de olabilir, biz de koruma isteyebiliriz. Allah için elinizi vicdanınıza koyun, her şart altında koruma mı var '' 
     
     ''CHP DAR VİZYON İÇİNE GİRİYOR'' 
     Gül, Baykal'a, partisinde bulunan ve bu işten çok iyi anlayan farklı isimleri de dinlemesini önerdi. 
     Bakan Gül, dokümanda ''Ucu açık'' ifadesinin bulunduğunu, aday ülkelerin Kopenhag ilkelerinin dışına çıkması durumunda üye olamayacağının bilindiğini belirtti. Başbakan Erdoğan'ın konuşmasında samimi davranarak, kapalı konuları bile açtığını bildiren Gül, ''Hala Sayın Başbakan esas maddeyi görmüyor deniyor. Neredeyse Sayın Başbakan okuma yazma bilmiyor denilecek'' diye konuştu. 
     CHP'nin Türkiye'nin önünde açılan ufukları görmediğini, dar vizyonlar içine girdiğini savunan Gül, Kıbrıs konusunun da doğru anlaşılmadığını savundu. Gül, konunun doğru anlaşılması için Güney Kıbrıs Rum Yönetimi'nde yayınlanan gazetelerin okunması önerisinde bulundu. 
     Başbakan Erdoğan'ın, ''Kim öle kim kala'' sözlerinin de doğru anlaşılması gerektiğini kaydeden Gül, sürekli değişiklikler yaşandığını kaydetti ve Fransa'da Türkiye'nin adaylığı konusunda giderek artan bir kamuoyu desteği bulunmasını buna örnek verdi. Gül'ün, on sene sonra her şeyin çok farklı olacağı, belki de Türk halkının Norveç halkı gibi ''Ben daha iyiyim AB'ye girmek istemiyorum'' diyebileceği yönündeki sözleri AK Parti Grubu tarafından coşkulu bir şekilde alkışlandı. 
     Baykal, Gül'ün konuşmasının ardından yeniden sataşma gerekçesiyle söz istedi, ancak TBMM Başkanı Bülent Arınç, burada mahkeme kurulmasının ya da bir bilirkişi heyeti oluşturulmasının mümkün olmadığını belirterek söz istemini kabul etmedi. Arınç, Baykal'a görüşlerini başka platformlarda dile getirebileceğini belirtti. 
     Hacaloğlu da tercümede üç kelimenin düştüğünü kabul ederek, bunların kalıcı önlemlerin olmadığı anlamına gelmediğini ifade etti. 
     
     AĞAR'DAN DÜZELTME 
     DYP Genel Başkanı Mehmet Ağar da oturduğu yerden yaptığı konuşmada, Başbakan Erdoğan'ın Türkiye'nin AB üyeliği sürecini 41 yıl olarak ifade ettiğini ancak bunun doğru olmadığını, sürecin 1959 yılında Adnan Menderes Hükümeti döneminde başladığını belirtti. Ağar, dönemin Cumhurbaşkanı Celal Bayar, Başbakan Adnan Menderes ve bakanların İmralı Adası'na götürülürken bu konuyu konuştuklarının bilindiğini belirtti. 
     Konuşmaların tamamlanmasından sonra bütçenin maddelerine geçilmesi kabul edildi. TBMM Başkanı Bülent Arınç, daha sonra birleşime bir saat ara verdi. 
     
     ''BAŞBAKAN YANILTILIYOR'' 
     Bütçe görüşmelerinin ardından Genel Kurul Salonu'ndan ayrılan CHP Genel Başkanı Deniz Baykal ve DYP Genel Başkanı Mehmet Ağar, asansör girişinde karşılaştılar. Liderler birbirini bütçedeki konuşmalarından dolayı tebrik ederken, Ağar, ''Ben şimdi 3 ayrı yerden teyit ettim. Bizim elimizdeki karar metninde yalan yanlış bir şey yoktur. Ben yarın sabah da yine bir televizyon programına katılarak bu konudaki değerlendirmelerime devam edeceğim'' dedi. 
     Deniz Baykal da kendilerinin yaptığı değerlendirmede herhangi bir yanlışlık bulunmadığını belirterek, Dışişleri Bakanı Abdullah Gül'ün, Başbakan Tayyip Erdoğan'ı yanılttığına inandığını ifade etti. 
     
</TEXT>
</DOC>
