<DOC>
<DOCNO> 287185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonspo29.html </URL>
<DATE> 2004/11/08/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Konyaspor İstikrarı yakaladık, çıkışımız sürecek... 
</HEADLINE>
<TEXT>

     Konyaspor Başkan Yardımcısı Bahattin Karapınar, ortaya koydukları futbolla istikrarı yakaladıklarını, çıkışlarının süreceğini söyledi. 
     Karapınar, zorlu Beşiktaş maçı öncesinde yenecekleri yolunda açıklamalar yaptıklarını anımsatarak, galip gelecekleri maçtan son dakika gelen penaltı golüyle berabere ayrıldıklarını bildirdi. 
     Maçın ilk 10 dakikasında oynanan futbolun kendisini tedirgin ettiğini ifade eden Karapınar, ''Çok korktum. Erken gelen gol ve kırmızı kart beni endişelendirdi. Ancak soyunma odasına gittiğimde korkulacak bir durumun olmadığını gördüm'' dedi. 
     Soyunma odasında futbolcuların, kendisine kazanacaklarını söylediğini dile getiren Karapınar, şunları kaydetti 
     ''İkinci yarı sahaya bambaşka bir Konyaspor çıktı. İnanılmaz bir oyun ortaya koyduk. Kazanmayı isteyen, sürekli gol arayan taraf bizdik. Futbolcular artık çok rahat. Çünkü, bizden alacakları olmadığı gibi kulübün tek kuruş bile borcu yok. Bu tür gelişmeler futbolcunun konsantrasyonunda önemli rol oynuyor.'' Beşiktaş gibi güçlü bir ekip karşısında ortaya koydukları futbolla kalitelerini kanıtladıklarını vurgulayan Karapınar, ''Yeni yönetim ve teknik direktör ile birçok şey değişti. Oyun açısından iyi bir hava ve istikrar yakaladık. Çıkışımız sürecek. Ligdeki sıralamada çok iyi yerlere geleceğiz'' diye konuştu. 
     Karapınar, Beşiktaş maçında gördüğü kırmızı kart ile oyun dışı kalarak takımını 10 kişi bırakan Ernani'nin daha dikkatli olması gerektiğini belirterek, yönetime vereceği raporda Ernani'ye ceza verilmemesini isteyeceğini söyledi. 
     
</TEXT>
</DOC>
