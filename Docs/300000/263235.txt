<DOC>
<DOCNO> 263235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur48.html </URL>
<DATE> 2004/08/13/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Sendikadan doktora "sözlü taciz" iddiası .. 
</HEADLINE>
<TEXT>

     KESK'e bağlı SES Eskişehir Şube Başkanı Yalçın Mutlu, SSK Bölge Hastanesi Uzman Doktoru İ.D. hakkında, personele sözlü tacizde bulunduğu iddiasıyla Cumhuriyet Savcılığı'na suç duyurusunda bulunacaklarını söyledi. 
     Mutlu, düzenlediği basın toplantısında, zaman zaman sağlık çalışanlarının içinden mesleki yeminleri unutan ve işyeri etiğine aykırı davranan kişiler çıkabildiğini belirterek, SSK Bölge Hastanesi'nde görevli doktor İ.D'nin davranışlarının çalışanları rahatsız ettiğini öne sürdü. 
     İ.D'nin, personele küfürler ve hakaretler edip sözlü cinsel tacizde bulunduğunu, tehdit ve fiziksel şiddet uyguladığını iddia eden Mutlu, şöyle konuştu 
     ''İ.D, bu davranışları sineye çekmeyen sağlık personelini ise mesleki statüyle baskı altında tutmaya çalışmaktadır. İ.D, bunlarla da yetinmeyip, insanların özel yaşantılarına yakıştırmalarda bulunmaktadır. Sağlık çalışanları, İ.D. ile aynı birimde çalışmak istememektedir. Personel, şikayetlerini, Tabip Odası ile hastane yönetimine dilekçeyle bildirdi. Sendika olarak bu tür davranışları kınıyoruz.'' Mutlu, Doktor İ.D. hakkında savcılığa suç duyurusunda bulunacaklarını ifade ederek, yetkililerden, bir an önce dilekçeleri ciddiyetle değerlendirip, gerekeni yapmalarını istedi. 
     
</TEXT>
</DOC>
