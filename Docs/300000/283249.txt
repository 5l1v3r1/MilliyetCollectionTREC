<DOC>
<DOCNO> 283249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sonyas02.html </URL>
<DATE> 2004/10/25/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Antalya ve Bodrum'da Ekim ayında üstsüzler... 
</HEADLINE>
<TEXT>

     DHA 

TÜRK turizminin başkenti Antalya'da yaz bitmedi. Dört mevsimin birarada yaşandığı Antalya'da, Ağustos'u aratmayan sıcakta yabancı turistler üstsüz güneşlenip denize giriyor. 
     Kasım ayının yaklaşmasına rağmen Antalya'da hava sıcaklığı 28 derece dolayında seyrediyor. Konyaaltı Sahili'ne gelen turistler şezlonglarda güneş banyosu yapıp saatlerce ılık suda denizin tadını çıkarıyor. 
     Bu mevsimde güneşin böylesine güzel oluşuna inanamadıklarını söyleyen Antalya aşığı bir turist, "Türkiye'nin bir çok yerinde yağışların başladığı konuşuluyor. Biz Antalya'da denize girip güneşleniyoruz. Sonbahar mevsiminde güneyde tatil keyfi bir başka. Burası gerçekten mükemmel bir yer'' dedi. Yerli halkın denize girmek yerine daha çok park ya da bahçelerde piknik yapmayı tercih ettiği Antalya'da yazın bitmemesi turistler kadar uzun bir sezon geçiren plaj işletmecilerini de sevindiriyor. 
     
     Bodrum, İstanköy'ü boşalttı 

     Öte yandan, YUNANİSTAN'ın euroya geçmesiyle birlikte pahalılık nedeniyle cazibesini yitiren Yunan adalarında turistik tesisler kapısına kilit vururken, karşı yakadaki Bodrum'da ekimin ikinci yarısında da sahiller tıklım tıklım oldu. 
     Komşu Yunan adalarıyla rekabet halinde olan Bodrum, turist çekme yarışını kazandı. Bodrum Yarımadası karşısımdaki Yunanistan'ın İstanköy Kos , Kilimli Kalimnos , Leros ve Patmos adalarına gelen turistlerin sayısında geçen yıla göre yüzde 30 düşüş olurken, Bodrum'a gelen turist sayısında bu sezon yüzde 35 oranında artış sağlandı. 
     Bu tabloda fiyatların büyük etkisi olduğu vurgulandı. Bodrum'da 3- 5 yıldızlı otellerde ekim ayında herşey dahil 20- 30 euroya yer bulunurken, bu fiyatın İstanköy ve diğer adalardaki aynı tür tesislerde 60- 95 euro düzeyinde olduğu gözlendi. Yiyecek, içecek ve hediyelik eşyalarda da Yunan adalarının pahalı kaldığı dikkat çekti. 
     Yunan adalarına gelen turistlerin Bodrum'a günübirlik tatil ve alışveriş için akın ederken, sezonda günde yaklaşık 3 bine yakın turistin Bodrum gümrüğünden giriş yaptığı vurgulandı. 
     Yunanistan'ın euroya geçmesinden sonra fiyatların Bodrum'a oranla 3- 4 kat yüksek kaldığını belirten, 6 mil uzaklıktaki İstanköy'ün Belediye Başkanı Miltiadis Fakkos "Eruoya geçtikten sonra üç yıl önceki turisti mumla aramaya başladık. Bodrum sahilleri gibi bizim de sahillerimiz ekim ayının sonuna kadar turistlerle dolar taşardı. Oysa şimdi Ağustos bittikten sonra turistik tesisler birer birer kapanmaya başladı. AB yolunda komşumuz Türkiye'yi büyük bir güçle desteklerken aynı tehlikenin Türk turizmi için de söz konusu olacağını söylemeliyim. Siz de euroya geçtikten sonra Avrupa Turistik İşletmeciler ve Yatırımcılar Birliği'nin tarifesini uygulayacaksınız, fiyatları yukarı çekmek zorunda kalacaksınız. Ege ve Akdeniz çanağında turist potansiyelini başka ülkelere kaptırmamak için şimdiden acil önlemler almalı, işbirliği yapmalıyız'' dedi. 
     Fakkos geçtiğimiz yıllarda sezonda adayı ziyaret eden yabancı turist sayısının 1 milyon 200 binlerden 900 binlere kadar düştüğünü belirtti. 
     Bodrum Belediye Başkanı Mazlum Ağan da son üç yılda Bodrum'da fiyatlarda artış yaşanmadığını ve belirli bir dengede tutmaya çalıştıklarını belirterek, "Bunun yanında hizmet ve tesislerin kalitesini de arttırınca Avrupalı turist Yunan adalarından çok bizi tercih etmeye başladı. Geçtiğimiz yıllarda 900 bin konuk ağırlayan Bodrum'da bu rakamın kasım ayı sonu itibarıyla bir milyon 300 bine ulaşacağını sanıyorum. Yaz aylarında düzenlediğimiz kültürel etkinlikler ve festivallerle antik kentin cazibe merkezi olmasını sağladık. Altyapı yatırımlarını da tamamlarsak bizi kimse tutamaz'' dedi. 
     Arkadaşı olan İstanköy Belediye Başkanı Miltiadis Fakkos'un haklı uyarılarını ciddiye aldıklarını söyleyen Ağan, "Turizmde gelecek yılların planını yapmak bölgedeki önemli turizm potansiyelini dünyanın başka ülkelerine kaptırmamak için birlikte projeler üretip, birlikte hareket etme kararı aldık. Her iki ülkeye gelen turistlerin karşılıklı olarak birbirlerini ziyaret etmelerini sağlayacağız. Euroya geçsek de dengeyi korumaya çalışacağız'' diye konuştu. 
     
</TEXT>
</DOC>
