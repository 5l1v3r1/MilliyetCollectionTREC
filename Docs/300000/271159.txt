<DOC>
<DOCNO> 271159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/soneko02.html </URL>
<DATE> 2004/09/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Şener TMSF'nin Hazine'ye borcu kamunun kamuya borcudur 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Tasarruf Mevduatı Sigorta Fonu'nun TMSF Hazine'ye olan borcunun kamunun kamuya borcu olduğunu belirterek, ''Muhasebede borç olarak kıyamete kadar devam etmiş etmemiş çok önemli bir hadise değildir'' dedi. 
     Şener, yaptığı açıklamada, bunun kamunun kamuya borcu olduğunu vurgulayarak, ''Yani TMSF'nin, Hazine'ye borcu gibi gözükmektedir. Bunun hesap olarak muhasebeleştirilmesinin nasıl olacağı bence o kadar önemli değil. Muhasebede borç olarak kıyamete kadar borç olarak devam etmiş, etmemiş çok önemli hadise değildir. Önemli olan ne kadarının tahsil edildiğidir'' diye konuştu. 
     
     KAMUYA YÜK 40 MİLYAR DOLARIN ÜZERİNDE 
     Fon'a devredilen bankalardan dolayı kamuya 40 milyar doların üzerinde bir yük bindiğini ifade eden Şener, bu yükün bir kısmının fon kaynaklarından, büyük bir kısmının da Hazine kaynaklarından karşılandığını kaydetti. Şener, Fon'a devredilen bankalardaki hakim ortakların borçlarının düzenli bir şekilde tahsil edilmesi halinde kur ve faiz farkları dahil edildiğinde 40 milyar dolarlık bu yükün mümkün olduğunca aşağı indirileceğini bildirdi. 
     TMSF'nin tahsilatlar için belli bir program uyguladığını anlatan Şener, şöyle devam etti 
     ''Borç yükümlülüklerini yerine getirmeyen hakim ortakların yükümlülüklerini yerine getirmeleri için çalışılmaktadır. Bunun için TMSF ile bir ödeme planı ile uzlaşmamış hakim ortaklarla görüşmeler yapmaktadır. Bazı hakim ortaklarla protokoller yapılmıştır. Görüşmelerin devam ettiği gruplarda vardır. Gayri menkullerin ve iştiraklerin nakde çevrilmesi çalışmaları da sürdürülmektedir. 
     Bireysel ve kurumsal borçlular belli bir takvime kadar borçlarını ödedikleri taktirde bir indirim yapılmaktadır, bu da duyurulmuştur. Bireysel borçlulardan 8 trilyon liralık bir tahsilat yapılmıştır Kurumsal borçların miktarı ise henüz belli olmamıştır. Bu ayın sonuna kadar süresi vardır. Buradan önemli bir tahsilat yapılması düşünülmektedir.'' 
     
     KAMUSAL YÜK AZALTILMAYA ÇALIŞILIYOR 
     Mümkün olduğunca kamusal yüklerin azaltılması için çaba harcandığını vurgulayan Şener, sözlerini şöyle tamamladı 
     ''Ama bu 40 milyar dolarlık yükün bankaların hakim ortaklarından iştiraklerinden, varlıklarından yapılacak tahsilatlardan tamamen karşılanabilir mi Karşılanamaz mı Sorusu var. Elbette kamuoyu kendisinin üzerinde Hiç bir yük kalmasın, tahsilatlar yapılsın arzusundadır. Fakat yapılan gelir gider hesaplamalarında bu yükün tamamının karşılayacak bir gelirin olmadığını da göstermektedir.'' 
     
</TEXT>
</DOC>
