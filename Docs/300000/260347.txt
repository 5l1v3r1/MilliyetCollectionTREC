<DOC>
<DOCNO> 260347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sonyas04.html </URL>
<DATE> 2004/08/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kadının "eğitimsizliği" hala sorun... 
</HEADLINE>
<TEXT>

     ''Türkiye Nüfus ve Sağlık Araştırması''nda kadınların yüzde 21.8'inin hiç okula gitmediği veya ilkokul eğitimini tamamlayamadığı belirlendi. 
     Hacettepe Nüfus Etütleri Ensititüsü'nce, ''nüfus yapısı, yaş, sağlık hizmetlerinin kullanımı, kadın ve çocuk sağlığı düzeyi, bebek ölümlülüğü gibi sağlık göstergelerine'' ilişkin 5 yılda bir hazırlanan ''Türkiye Nüfus ve Sağlık Araştırması''nın 2003 yılı ön raporuna göre, Türkiye'de kadınların eğitimsizliği sorun olmaya devam ediyor. 
     Söz konusu rapor uyarınca, Türkiye nüfusunun yüzde 68.2'si kentlerde, yüzde 31.8'i kırsal yerleşim yerlerinde bulunuyor. 
     Batı bölgesi yüzde 38 ile nüfusu en çok, Kuzey bölgesi ise yüzde 7 ile en az nüfus barındıran yerler olurken, Türkiye nüfusunun yüzde 17'si İstanbul, yüzde 10'u da GAP bölgesinde yaşıyor. 
     Araştırmada elde edilen veriler, Türkiye'de kadınların özellikle eğitim sorunlarını da göz önüne seriyor. 
     ''Türkiye Nüfus ve Sağlık Araştırması''na göre, kadınların azımsanmayacak bir bölümü olan yüzde 21.8'i hiç okula gitmemiş veya ilkokul eğitimini tamamlayamamış. 
     Kadınların çoğunluğunu oluşturan yüzde .7'si de 5 yıllık ilkokul eğitim alırken, yüzde 7.4'ü ortaokulu bitirememiş ve sadece yüzde 17'si lise ile üniversiteyi bitirmiş. 
     Araştırmanın en çarpıcı sonuçlarından biri de, doğurganlık hızının bölgelere göre incelenmesinde ortaya çıkıyor. 
     Kadınların doğurduğu ortalama çocuk sayısı Türkiye genelinde düşerken, Doğu Anadolu ise bu sayı Türkiye ortalamasının 1980'lerdeki düzeyini koruyor ve bir kadının doğurduğu çocuk sayısı 3.65'i buluyor. İstanbul'da bu sayı 1.83 olarak belirlenirken, GAP bölgesinde ise 4.19 düzeyinde. 
     
</TEXT>
</DOC>
