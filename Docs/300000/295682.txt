<DOC>
<DOCNO> 295682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonyas08.html </URL>
<DATE> 2004/12/07/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Parkinson hastaları için umut ışığı 
</HEADLINE>
<TEXT>

     BBC 

Cüzzam ve verem hastalıklarının tedavisinde kullanılan bir antibiyotik olan rifampisin, parkinson hastalarına da umut vaadediyor. 
     Laboratuvarlarda yapılan testlerde, rifampisinin parkinson hastalarının beyin hücrelerinin ölümüne neden olan protein fibrillerinin oluşumunu önlediği ortaya çıktı. 
     Kaliforniya Üniversitesi'nde araştırmalarını yürüten bilimadamları, ilacın varolan fibrilleri de yok ettiğini belirtti. 
     'Kimya ve Biyoloji' dergisinde yayımlanan araştırma halen ilk safhalarında. 
     Test tüplerinde yapılan deneylerle, rifampisinin etkilerini araştıran bilimadamları, şimdi deneylerin yaşayan hücreler üzerinde aynı etkiyi verip vermediğini belirlemek için hücre kültürleri ve fareler üzerinde de çalışmalar yapmaya başladılar. 
     Profesör Anthony Fink, araştırmanın tedavilerde kullanılıp kullanılamayacağının belirlenebilmesi için daha fazla çalışma yapılması gerektiğini belirtiyor. 
     Eğer araştırma başarılı olursa, parkinson hastalığınının ilerlemesini teşhis edildiği an durdurmak mümkün olabilir Profesör Andrew Fink Fink, eğer araştırma olumlu sonuçlar verirse, bunun parkinson hastalığının ilk safhalarında kullanılacak oldukça yararlı bir tedavi yöntemi olabileceğini belirtiyor. 
     Profesör Fink'e göre, 'varolan fibrillerin parçalarına ayrılması, belki de bu çalışmanın en ilginç bulgularından biri. Eğer araştırma insanlar üzerinde de olumlu sonuçlar verirse, parkinson hastalığının teşhis konduğu andan itibaren ilerlemesi engellenebilir'. 
     Araştırma, Parkinson Hastalığı Örgütü tarafından 'çok ilginç' olarak nitelendirildi. 
     Örgütün sözcüsü Robert Meadowcroft, rifampisin hakkındaki araştırmanın henüz çok erken safhalarında bulunduğunu ancak elde edilen onuçların oldukça olumlu göründüğünü belirtti. 
     Parkinson, beyinde dopamin adı verilen bir kimyasal salgılayan beyin hücrelerinin ölümü nedeniyle ortaya çıkan bir hastalık. 
     
</TEXT>
</DOC>
