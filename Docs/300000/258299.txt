<DOC>
<DOCNO> 258299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/son/sonspo28.html </URL>
<DATE> 2004/07/26/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Daum Düş kırıklığına uğradım... 
</HEADLINE>
<TEXT>

     Fenerbahçe Teknik Direktörü Christoph Daum, başarının çevresindekileri kaynaştıracağını düşündüğünü, ancak bu konuda düş kırıklığına uğradığını söyledi. 
     Kölner Express gazetesi ''Daum Balyozu'' başlığıyla verdiği haberde, Christoph Daum'un, ''Almanya'ya gelmeden önce yönetimle çok olumsuz bir toplantı yaptım. Bu toplantıda Fenerbahçe Kulübü yönetiminden birilerinin beni istemediği izlenimine kapıldım. Başarının kaynaştıracağını düşünürdüm, ancak düş kırıklığına uğradım'' diye konuştuğunu yazdı. 
     Rudi Völler'in Almanya Milli Takımı'ndaki teknik direktörlük görevinden istifa etmesinden sonra Fenerbahçe'deki sözleşmesini tamamlayacağını ve Almanya Milli Takımı'nın teknik direktörlük görevini üstlenmeyeceğini söylediğini ifade eden Daum, ''Benim açımdan hiçbir tartışma söz konusu değildir. Kalbimle, mantığımla ve sözümle Fenerbahçe'deyim. Ancak beni istemiyorlarsa bir çözüm buluruz. Fenerbahçe'nin kendi kendine zarar vermesi çok üzücü. İnşa ettiğimiz başarıyı kendimiz yok ediyoruz. Burada olup bitenler çok üzücü'' diye konuştu. 
     Bild Gazetesi de Daum'un, ''Başarı kaynaştırır diye düşünürdüm. Ancak böyle değilmiş. Bizde 15 başkan yardımcısı var ve bunlardan bazıları beni istemiyor'' biçimindeki sözlerine yer verdi. 

     
</TEXT>
</DOC>
