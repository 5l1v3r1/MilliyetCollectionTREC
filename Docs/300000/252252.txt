<DOC>
<DOCNO> 252252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sontur15.html </URL>
<DATE> 2004/07/01/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Sağlık Bakanlığı, Türkiye'nin kalp haritasını çıkarıyor 
</HEADLINE>
<TEXT>

     Gerek beslenme, gerekse yaşam biçimi nedeniyle kalp-damar hastalıkları konusunda risk grubunda bulunan Türkiye'nin kalp haritası çıkarılıyor. 
     Sağlık Bakanlığı, "Sağlıklı Beslenme Sağlıklı Kalp Programı" başlattı. Sağlık Bakanlığı, bu çerçevede, Türkiye'nin 7 bölgesinin beslenme karakteristiğini gösteren Aksaray, Balıkesir, Erzincan, Gaziantep, İçel, Muğla, Ordu illerinde 14 sağlık ocağı belirledi. Bu sağlık ocaklarına gelen 15 bin kişi üzerinde çalışma yaparak, şişmanlık, kan yağları, kan basıncı, açlık kan şekeri parametrelerini ölçen Bakanlık, elde edilen tüm verileri değerlendirmeye aldı. 
     Bakanlık, değerlendirmenin ardından, riskli bölgeleri belirleyip, gerekirse oraya uygun beslenme ve sağlıklı yaşam programı önerecek. 
     Bakanlık, proje ile toplumdaki özellikle yetişkin bireyleri, kalp-damar hastalıklarından korumak için, beslenme konusunda toplumu bilgilendirmek ve kişilerin konuya olan duyarlılığını artırmayı amaçlıyor. Bakanlık, proje ile özellikle kalp-damar hastası olan kişilerin kan, kolesterol ve lipit düzeylerinin diyetle normal seviyelere gelmesini sağlamayı hedeflerken, 2005 yılına kadar, yüzde 9 olan kolesterol yükseliği oranını yüzde 3'ün, yüzde 17 olan trigliserit düzeyini ise yüzde 10'un altına indirmeyi planlıyor. Bakanlık, proje kapsamında sağlık ocaklarına gelen bireylere kalp-damar hastalıklarında beslenme broşürü, yeterli ve dengeli beslenme broşürü dağıtıyor. 
     
     KALP BİRİNCİ ÖLÜM NEDENİ 
     Kalp damar hastalıkları dünyada 65 yaş üzerindeki insanlar arasında başlıca ölüm nedeni olarak kendini gösterirken, yaşlı insanların sayısının toplumda artması kalp-damar hastalıklarının önemini bir kez daha ortaya koyuyor. Sağlık Bakanlığı verilerine göre, Türkiye'de tüm ölümlerin ilk sırasında yüzde 43 oranında kalp-damar hastalıkları yer alırken, bireylerin yüzde 9'unun kolestorolü, yüzde 17'sinin trigliseritleri yüksek saptandı. 
     Hipertansiyon görülme oranı yetişkinlerde yüzde 11-43 iken, sigara içme hala yaygın bir halk sağlığı sorunu olarak kendini gösteriyor. Türkiye'de 15 yaş üzeri erkeklerin yüzde 63'ü, kadınların yüzde 24'ü sigara içiyor. 
     
     HER YIL 130 BİN KİŞİ ÖLÜYOR 
     Türkiye Kalp Vakfı'nın yetişkinler için risk faktörleri ve kalp hastalıkları araştırmasının sonuçlarına göre, Türkiye'de yaklaşık 1.2 milyon koroner kalp hastası bulunuyor ve bunun 130 bini her yıl ölüyor. Hipertansiyon, hareketsiz yaşam, hipertrigliseridemi, hiperkolesterolemi, sigara içimi, şişmanlık ve diyabet kalp hastalığının temel nedenleri olarak sıralanırken, koroner kalp hastalıklarından ölen hastalarda hipertasiyon ana risk faktörü olarak belirlendi. 
     Kalp-damar hastalıklarının ortaya çıkmasındaki etmenlerin başında kişinin beslenme durumu önemli yer tutuyor. Kişinin diyetinin daha çok hayvansal kaynaklı gıdalara dayanması, meyve-sebzenin yeterince tüketilmemesi, yemeklerin aşırı yağlı pişirilmesi ile birlikte fiziksel aktivitenin azlığı beraberinde kalp-damar hastalıklarına yakalanma riskini artırıyor. 
     Bakanlık, kalp-damar hastalıklarının oluşumunu önlemek için şu önerilerde bulunuyor 
     ".Diyette doymuş yağ oranı azaltılmalı, tekli ve çoklu doymamış yağ asitlerini içeren yağların oranı artırılmalı, .Şişman hastaların vücut ağırlıkları, boy uzunluğu ve yaşa göre olması gereken ağırlığa getirilmeli, fiziksel aktiviteler artırılmalı, .Kompleks karbonhidratlar ve posa içeren yiyeceklerin tüketimi arttırılmalı, .Besinler yoluyla alınan kolesterole dikkat edilmeli, .Aşırı şekerden kaçınılmalı, .Alkol kullanılmamalı veya en aza indirilmeli, .Tuz tüketimini en az düzeyde tutulmalı." 
     
</TEXT>
</DOC>
