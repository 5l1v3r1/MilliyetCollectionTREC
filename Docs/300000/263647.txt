<DOC>
<DOCNO> 263647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sontur20.html </URL>
<DATE> 2004/08/15/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sanatçı Semiha Berksoy, vefat etti... 
</HEADLINE>
<TEXT>

     İlk Türk kadın opera sanatçısı ve ressam Semiha Berksoy 94 , İstanbul'da vefat etti. 
     Ünlü sanatçının kızı Zeliha Berksoy, geçen ay kalp ameliyatı olan annesinin, tedavisinin sürdüğü Memorial Hastanesi'nde bu sabah saat 05.00 sıralarında öldüğünü söyledi. 
     75. sanat yılında olan annesi Semiha Berksoy'un vefatından dolayı büyük üzüntü duyduğunu bildiren Zeliha Berksoy, ''Her şey iyiye gidiyordu. Böbrekleri, akciğeri düzelmişti. Ancak bu sabaha karşı yoğun bakımda öldü. Atatürk ödülü sahibi ve ilk Türk kadın opera sanatçısıydı. Yeri doldurulamayacak bir sanatçı ve insandı'' diye konuştu. 
     Zeliha Berksoy, annesi Semiha Berksoy'un cenazesinin, 17 Ağustos Salı günü AKM'de düzenlenecek törenin ardından Teşvikiye Camii'nde öğleyin kılınacak namazdan sonra Çengelköy Mezarlığı'nda toprağa verileceğini kaydetti. 
     
     MESLEĞİNE AŞIKTI 

     Türkiye'nin ilk kadın opera sanatçısı Semiha Berksoy, geçtiğimiz ay kalp ameliyatı olduktan sonra basının karşısına çıkmış ve çok iyi olduğunu, önümüzdeki aylarda yapılacak Viyana Bienali'ne gitmeyi planladığını bildirmişti. 
     Basın mensuplarına poz verirken bir arya da söyleyen Berksoy, ''Ben mesleğime aşığım. Gece gündüz mesleğimle meşgulüm'' diye konuşmuştu. 
     
     KÜLTÜR BAKANI MUMCU, BAŞSAĞLIĞI MESAJI YAYINLADI 

     Kültür ve Turizm Bakanı Erkan Mumcu, sanatçı Semiha Berksoy'un vefatı nedeniyle başsağlığı mesajı yayınladı. 
     Mumcu'nun mesajı şöyle 
     ''Dev bir sanatçıyı kaybetmiş olmaktan dolayı büyük üzüntü duydum. 
     Cumhuriyet Türkiyesi'nin sanat ortamına özgün bir yaklaşım getiren, ilk kadın opera sanatçımız Semiha Berksoy, aynı zamanda modern Türk kadınının simgesi olmuş, tiyatro, opera, müzik, yazı, resim ve heykel sanatlarıyla yoğurduğu yaşamı boyunca hepimizin dünyasını o muhteşem sanat aşkıyla zenginleştirmiştir. 
     Yaşama bağlılığı ve coşkusuyla kendine özgü ve benzersiz eserler ortaya koyan, inandığından ödün vermeden uzun yıllar ülkemizin kültür ve sanat hayatına katkılarda bulunan büyük sanatçı Semiha Berksoy'a Allah'tan rahmet, ailesine ve tüm sanat camiasına başsağlığı diliyorum.'' 

     
</TEXT>
</DOC>
