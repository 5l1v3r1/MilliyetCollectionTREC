<DOC>
<DOCNO> 250402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/guncel/axgun02.html </URL>
<DATE> 2004/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bölünme resmileşti 
</HEADLINE>
<TEXT>


Osman Öcalan, Nizamettin Taş, Şehnaz Altun gibi üst düzey yöneticiler, eleştirdikleri PKK'dan ayrılarak yeni bir oluşuma gitti 

FERİT ASLAN Diyarbakır DHA 

PKK KONGRA - GEL'den ayrılanlar, "Demokratik Barış İnisiyatifi Girişim Komitesi" adı altında bir bildiri yayımladı. Bildiriyi Osman Öcalan, Nizamettin Taş, Şehnaz Altun gibi örgütten yeni ayrılanlar da imzaladı. 'İnisiyatif'in Abdullah Öcalan'ın özgürlüğü için çaba harcayacağı belirtildi. Grubun yayımladığı bildiride, saldırılarına yeniden başlayan PKK da eleştirildi. PKK'dan daha önce fikir ayrılığına düşerek ayrılanların kurduğu "Nasname" isimli sitede yayınlanan bildiriye, geçen ay Kandil Dağı'ndaki kongreden sonra örgütten ayrılan 8 eski yönetici imza attı. Bildiride, ABD önderliğindeki uluslararası güçlerin Ortadoğu'ya yaptıkları müdahalenin ortaya çıkardığı yeni koşulları doğru değerlendiremeyen PKK KONGRA - GEL'in tam anlamıyla tıkanma yaşadığı belirtilerek, özetle şöyle denildi "Örgütteki tutucu ve darbeci kanat 25 Şubat 2004'te darbe yaptı. 2. Genel Kurul'da etkinlik sağlayan çizgi, demokratik eğilimin tasfiyesine yol açmıştır. Halka hiçbir yarar getirmeyen, tekrar ölüm, acı ve gözyaşı üreten savaş kararı bu kongrede alınmıştır. Özgürlük hareketinin demokratik açılımlarla siyasi mücadeleyi yükseltmesi gereken koşullarda savaşta karar kılınmıştır." 
Savaş kararının eleştirildiği bildiride, "Yakıcı gelişmelerden dolayı, kadroların bir kesimi PKK KONGRA - GEL'den ayrılma gereği duymuştur" denildi. 


</TEXT>
</DOC>
