<DOC>
<DOCNO> 251459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sonspo06.html </URL>
<DATE> 2004/06/28/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Cavcav Ulusoy'un yeniden başkan olmaya hakkı yok... 
</HEADLINE>
<TEXT>

     Gençlerbirliği Kulübü Başkanı İlhan Cavcav, Futbol Federasyonu Başkanı Haluk Ulusoy'un yasadaki yeni düzenlemeye göre yeniden başkan olamayacağını söyledi. 
     İlhan Cavcav, uzun yıllardır spor camiasının içinde olduğunu ve Haluk Ulusoy'un yeniden başkan seçilme ısrarını yersiz bulduğunu belirterek, ''26 Haziran Cumartesi günü yapılması gereken genel kurula ihtiyati tedbir konulması yerinde bir karardır. Eğer seçim olsaydı genel kurulun iptali söz konusu olabilirdi. Sürecin kanunlara uygun işlemesi gerekir'' diye konuştu. 
     Futbol Federasyonu Başkanı Ulusoy'un 2 dönem başkanlık yaptığını ve 3812 sayılı yasadaki yeni düzenlemelere göre yeniden başkan olmaya hakkının bulunmadığını savunan Cavcav, sözlerini şöyle sürdürdü 
     ''Bir önceki sezon çok başarılı olmamıza karşın bize çelme takıldı. 27 yıldır başkanlık yapıyorum. Geçen sezon kadar şaibeli bir sezon geçirmedik. Yine basında okuduğum kadarıyla federasyonun harcamalarında 750 milyar liralık bir açık var. Bilinçsiz bir şekilde harcama yapılıyor. Sayın Ulusoy, naklen yayın ihalesini de elinde bir seçim kozu olarak tutuyor. Bizim için fark etmez, ancak diğer 17 kulüp bizim kardeşimizdir ve beraber hareket ediyoruz. Haluk Ulusoy'un tüm bunlara rağmen ısrarını anlayabilmiş değilim.'' Cavcav, 22 Temmuz Perşembe günü yapılacak genel kurulda Haluk Ulusoy'un yeniden başkan seçilmesi durumunda itiraz edeceklerini kaydetti. 
     Yeni sezon hazırlıklarına da değinen Cavcav, Serkan, Deniz, kaleci Damir ve Veysel'in gitmeleri nedeniyle kadrolarında önemli futbolcuların eksildiğini, ancak aldıkları yeni oyuncularla bu sezona da iddialı gireceklerini söyledi. Cavcav, 2 yabancı futbolcu kontenjanlarının olduğunu ve bu konuda acele etmediklerini bildirdi. 
     Cavcav ayrıca kendileriyle özel sözleşmesi olan ve Fenerbahçe'ye giden Deniz Barış ile anlaşma sağlanamaması durumunda 1 milyon Euro'luk alacakları için mahkemeye gideceklerini sözlerine ekledi. 
     
     YENİ SEZON HAZIRLIKLARI 
     Gençlerbirliği, 2004-2005 sezonunun hazırlıklarına bugün yaptığı sabah antrenmanıyla start verdi. Teknik direktör Erdoğan Arıca yönetiminde, Beştepe İlhan Cavcav Tesisleri'nda yapılan ve yaklaşık 1 saat süren idmanda kırmızı-siyahlı oyuncular, ısınma hareketlerinin ardından koşu yaptı. Boliç, Ali Tandoğan, Skoko, Youla, Filip ve El Saka çalışmaya katılmadı. 
     Teknik direktör Arıca, altyapısı hazır bir kulüp olduklarını ve bu yıl ligde çıtayı daha da yükseltmek için çaba harcayacaklarını söyledi. 
     Kırmızı-siyahlı takım, Ankara'da 1 haftalık çalışmanın ardından yine 1 haftalık kamp için Bolu'nun Gerede ilçesine gidecek. Kırmızı-siyahlılar son olarak Avusturya'da yapacağı kampla hazırlıklarını tamamlayacak. 
     Bu arada Gençlerbirliği'nin yeni sezondaki ilk çalışmasını Keçiören Belediye Başkanı Turgut Altınok da izlerken, antrenman sonrasında kurban kesildi. 
     
</TEXT>
</DOC>
