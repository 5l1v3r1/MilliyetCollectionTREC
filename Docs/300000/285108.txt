<DOC>
<DOCNO> 285108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy02.html </URL>
<DATE> 2004/11/01/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
CHP'li kadınlar birbirine girdi 
</HEADLINE>
<TEXT>

     GÜLAY FIRAT İstanbul 

CHP İstanbul İl Kadın Kongresi'nde partili kadınlar arasında kavga çıktı. 
     İki adayın taraftarları arasında başlayan gerginlik sert tartışmalara neden olurken, kongreye katılan CHP İstanbul Milletvekili Hasan Fehmi Güneş'in, eski Parti Meclisi üyesi Sünter Özyürek'le şakayla karışık başlayan sohbeti de, sözlü münakaşaya dönüştü. 
     CHP İstanbul İl Kadın Kongresi, Tek Gıda İş Sendikası Toplantı Salonu'nda yapıldı. CHP Kadın Kolları Genel Başkanı ve CHP İstanbul Milletvekili Güldal Okuducu konuşmasında, "CHP olmasaydı, Türkiye emperyalizmin oyuncağı, sürdüğü tarlası olmuştu" dedi. Delegelerden Türkan Ayaz'ın, "Bize sözler, vaatler verildi, ama kendi partimizde bile kota uygulayamadık. Hani her ilden bir kadın milletvekili olacaktı 11 milletvekili partimizin yüz karasıdır. Parti içinde özgürlüğümüz kısıtlanıyor" sözlerine Mehmet Sevigen tepki gösterdi. 
     Kadıköy Delegesi Halime Doğan da, "Bugün yapılan kongrenin demokratik ve hukuki değeri yok. CHP nereye gidiyor Partimizi geri istiyoruz" dedi. 
     
     Şakayla başladı 

     Divan Başkanı Necla Özpolat'ın aday başvuruları için verilen arada salondaki sükuneti sağlamak için erkeklerden, dışarı çıkmalarını istedi. Güneş, Beşiktaş Belediye Başkanı İsmail Ünal'a dönüp gülerek, "Beni erkekten saymıyorlarmış, sen de konumunu belirle" diye espri yaptı. Bu sırada, eski Parti Meclisi üyesi Özyürek'in, "Kadınlar kendi kongrelerini kendi yapar, erkekler karışmasın" sözleriyle gerilim arttı. Sinirlenen Güneş, "Kimse bana ne yapacağımı söyleyemez. Biraz terbiyeli olun" diye bağırdı. Seçimlere kadar da salondan çıkmadı. 
     
     Baskılar bizi yıldıramaz 

     Tam ortalık yatışmışken, bu kez oplantı salonunun başka bir köşesinde "Baskılar bizi yıldıramaz" sesleri yükseldi. Bir delegenin imzası yüzünden iki farklı adayı destekleyen grup arasında tartışma çıktı. CHP İstanbul İl Kadın Kolu Başkan adayı Gülay Odabaşı'nı destekleyen grup, "kendileri için imza veren bir delegeye diğer aday Marziye Gülenç'i destekleyenlerin baskı yaptığını" ileri sürdü. Akşam saatlerinde biten seçimde 198 oyla İstanbul İl Kadın Kolu Başkanı Marziye Güler seçildi. 

     
</TEXT>
</DOC>
