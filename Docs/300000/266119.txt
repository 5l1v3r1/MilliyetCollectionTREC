<DOC>
<DOCNO> 266119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sonyas15.html </URL>
<DATE> 2004/08/24/ </DATE>
<TIME> 23.40 </TIME>
<AUTHOR>  </AUTHOR>
<HEADLINE>
Micheal Jackson'ın burnunu onarmak için kulağından parça alınmış 
</HEADLINE>
<TEXT>

     Pop Kralı Michael Jackson'ın düşen burnunu onarmak için kulağından parça alındığı ortaya çıktı. 
     İngiliz basınında yer alan haberlere göre, şöhretlere ''güzel burun yapmakla'' ünlü Alman doktor Werner Mang, 1998'de Pop Kralı'nın düşen burnunu kurtarmak için kulağından kıkırdak parçası aldığını anlattı. 
     Michael Jackson'ın plastik cerrahı Dr. Steven Hoefflin tarafından California'ya davet edilen Dr. Mang, ünlü yıldızın yüzündeki cildin parşömen kadar ince olduğunu ve daha önce estetik ameliyat geçiren burnunu taşımadığını söyledi. 
     Bunun üzerine Michael Jackson'ın burnunu onarmak için kulağından kıkırdak almaya karar verdiklerini belirten Dr. Mang, ''Kulağın derisini kesersiniz ve büyük bir parça kıkırdak alırsınız. Sonra burnu kesersiniz ve kıkırdağı içine koyarsınız. Kıkırdak, burnu yeniden yapmak ve onarmak için eşsiz bir malzemedir'' dedi. 
     Alman Dr. Mang, iki saat süren operasyondan sonra Jackson'ın iki hafta bandajla dolaştığını belirterek, ''Michael Jackson'ın burnu şu anda iyi durumda. Silikonlu değil. Kulak kıkırdağı var ve hiçbir sorun yok'' diye konuştu. 
     Dr. Mang, sadece iki kez burun ameliyatı olduğunu söyleyen ve bunları da daha iyi nefes alabilmek için yaptırdığını açıklayan 45 yaşındaki Jackson'ın gerçekte yüzünü çok fazla değiştirdiğini belirtti. 
     Ünlülerin estetikçisi Dr. Mang, ''Jackson yine yüzüne estetik ameliyat yaptırmamalı, bu çok tehlikeli'' dedi. 
     
</TEXT>
</DOC>
