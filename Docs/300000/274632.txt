<DOC>
<DOCNO> 274632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur13.html </URL>
<DATE> 2004/09/24/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Sperm davasında sanık doktor 'Duymadım, görmedim, bilgim yok' 
</HEADLINE>
<TEXT>

     Neşet KARADAĞ ADANA, DHA 

BAŞKALARINDAN aldığı sperm ile muayenehanesine gelen kadın hastalarını hamile bıraktırmakla suçlanan Çukurova Üniversitesi Ç.Ü. Tıp Fakültesi Balcalı Hastanesi Kadın Hastalıkları ve Doğum Anabilim Dalı Öğretim Üyesi Prof.Dr. İsmet Köker ile aynı bölümde görev yapan 12 doktorun yargılanmasına devam edildi. Sanıklar arasında yeralan Dr. A. Hakim Arısoy, iddialarla ilgili olarak, "Duymadım, görmedim, bilgim yok'' diye kendini savundu. 
     1996 ile 2001 yılları arasında mevzuata aykırı olarak heterolog artifisyel inseminasyon' spermin erkekten alınıp, kadının döl yoluna bırakılması uygulaması yaptıkları iddiasıyla Prof.Dr. Köker ve 12 doktor hakkında Adana 4'üncü Asliye Ceza Mahkemesi'nde görevi kötüye kullanmak' suçundan 3'er yıl hapis cezası istemiyle dava açıldı. Dünkü duruşmaya tutuksuz sanık doktorlardan A. Hakim Arısoy katıldı. Prof.Dr. İsmet Köker ile diğer sanıklar Dr. Özgür Kayaselçuk, Cem Cengiz, Dr. Mustafa Şiş, Dr. Ümit Altıntaş, Dr. Özkan Yılmaz, Dr. Nihat Kataya, Dr. Reşat Mısırlıoğlu, Dr. Abdi Oğuz, Dr. Erdal Candan, Dr. Ayhan Coşkun ve Dr. Önel Cemiloğlu ise duruşmaya gelmedi. 
     Köker'in avukatı Hakan İbrahim Metin ile Ç.Ü.'nün avukatının da hazır bulunduğu duruşmada Arısoy iddiaları kabul etmedi. Hastanede asistan olarak görev yaptığı sırada Prof.Dr. İsmet Köker tarafından kendisinden bu konuda özel bir istek olmadığını belirten Arısoy, "Ahlak dışı uygulamalarla karşılaşmadım. Böyle bir talep bana yapılmadı'' dedi. 
     Mahkeme hakiminin, "Başkalarından sperm alındı mı Alındığını gördün mü, duydun mu Duyan var mı '' soruları üzerine Dr. Arısoy, "Görmedim, duymadım. Bilgim de yok'' diye cevap verdi. 
     Bu cevap üzerine mahkeme hakimi, "Bir arkadaşınız kendisinin de sperm verdiğini, şu anda baba olduğunu ve vicdan azabı çektiğini ifade ediyor. Dosya boş değil. Siz ne diyorsunuz '' diye tekrar sorunca Dr. Arısoy, "Bilmiyorum. O kendi düşüncesidir'' dedi. 
     Duruşma, diğer sanık doktorların dinlenmesi için 23 Kasım'a erteledi. 

     
</TEXT>
</DOC>
