<DOC>
<DOCNO> 295362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/dunya/axdun02.html </URL>
<DATE> 2004/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler 5 yıla kalmaz üye olur 
</HEADLINE>
<TEXT>


AB Komisyonu'nun Türkiye karşıtı eski üyesi, Hollandalı Bolkestein, Türkiye'nin üyelik şartlarını kısa sürede yerine getirebileceğini söyledi 

DIŞ HABERLER SERVİSİ 


Türkiye'nin AB üyeliğine öteden beri karşı çıkan, Avrupa Komisyonu'nun eski üyelerinden Hollandalı Frits Bolkestein, yaygın inancın tersine, Türkiye'nin uzun bir süre sonra değil, oldukça kısa bir sürede, hatta 5 yıl içinde müzakereleri tamamlayarak birliğe üye olabileceğini söyledi. Bolkestein, 17 Aralık zirvesinde Türkiye ile katılım müzakerelerinin başlatılması yönünde bir karar alınırsa, görüşmelerin 10 - 15 yıl sürmeyeceğini, Türkiye'nin çok daha erken bir tarihte "kapıyı çalacağını" savundu. 
Geçtiğimiz ay AB İç Pazar Komiserliği görevinden ayrılan Bolkestein, "De Volkskrant" gazetesine yaptığı açıklamada, çoğu Avrupalı liderin gerçekte Türkiye'nin üyeliğine karşı olduğunu, ancak Türkiye'yi nasıl durduracaklarını bilemediklerini iddia etti. "Bir yola girdik ama buradan nasıl çıkacağımızı bilemiyoruz" diyen Bolkestein, "Hem Komisyon'da hem de Avrupalı liderler arasında gizli bir oylama yapılsa, Türkiye'nin üyeliği lehine çok az oy çıkar" diye konuştu. 
Türkiye'nin üyeliğiyle AB'nin yüzyılın sonunda İslamiyetin h kimiyeti altına gireceği şeklindeki görüşleri bilinen Bolkestein, Türkiye'ye tarih verilmesi halinde bu sürecin hızlanacağını iddia etti. Bolkestein, Türkiye'nin iş çevrelerinde güçlü bir lobisinin bulunduğunu, bir üyenin müzakereler sırasında karşı çıkması durumunda, bu üyenin Türkiye'deki yatırımcıları aracılığıyla baskı altında kalacağını ve dolayısıyla müzakerelerin beklenenden daha kısa süreceğini belirtti. Bolkestein, Türkiye'nin tam üyeliği kapıya dayandığı anda referandumlar yapılsa dahi bunların da olumsuz çıkacağını belirtti ve "Yalnızca Fransızların Türkiye'yi istemeyeceğini, bunun da o ülkedeki Ermeniler yüzünden olacağını" savundu. 


</TEXT>
</DOC>
