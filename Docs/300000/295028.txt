<DOC>
<DOCNO> 295028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/dunya/adun.html </URL>
<DATE> 2004/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye bizi aşar' 
</HEADLINE>
<TEXT>


Alman muhalefet liderleri Merkel ve Stoiber, Başbakan Schröder'den Türkiye'nin AB'ye üyelik sürecini durdurmasını istedi. İki lider, 'AB Türkiye'yi kaldıramaz' dedi 

DIŞ HABERLER SERVİSİ 


Almanya'da muhalefetteki Hıristiyan Demokrat Birlik Partisi CDU Genel Başkanı Angela Merkel ve Hıristiyan Sosyal Birlik Partisi CSU Genel Başkanı Edmund Stoiber, Başbakan Gerhard Schröder'e gönderdikleri bir mektupta, Türkiye ile tam üyelik hedefiyle sürdürülecek müzakereleri önlemesi çağrısında bulundular. 
Frankfurter Allgemeine gazetesi, Schröder'e önceki gün iletilen mektupta Merkel ve Stoiber'in, Türkiye'deki reform sürecini desteklediklerini ve bu sürecin sürmesini dilediklerini, ancak Schröder'den tam üyelik yerine "imtiyazlı ortaklık" seçeneği için çaba harcamasını istediklerini yazdı. 
Schröder'e "Türkiye'nin üyelik sürecini durdur" diyen Merkel ve Stoiber, Türkiye ile ilişkilerin tam üyelik dışında çok daha rahat sürdürüleceğini öne sürerek, Türkiye'nin üyeliğinin Avrupa Birliği'nin AB imk nlarını aşacağını iddia ettiler. Sadece tam üyelik hedefiyle sürdürülecek müzakerelerin AB'yi çok zorlayacağını ileri süren parti liderleri, bu durumun değiştirilmesi için Schröder'in 17 Aralık'taki AB zirvesine kadar çaba harcaması gerektiğini savundular. 
Merkel ve Stoiber, Schröder'den Türkiye'nin tam üyeliğinin "otomatikman gerçekleşmemesi" için "imtiyazlı ortaklık" fikrini AB ülkeleri hükümet ve devlet başkanlarıyla yapacağı görüşmelerde savunmasını istediler. 
Başbakan Gerhard Schröder'in sözcüsü Bela Anda ise dün yaptığı açıklamada, hükümetin Türkiye ile ilgili politikasında herhangi bir değişiklik yapmayı düşünmediğini söyledi. Schröder, Türkiye'nin AB üyeliğini savunan Avrupalı liderlerin başında geliyor. 




</TEXT>
</DOC>
