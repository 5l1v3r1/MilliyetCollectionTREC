<DOC>
<DOCNO> 251397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/sondun23.html </URL>
<DATE> 2004/06/28/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Irak'ta egemenliğin devrine dünyadan tepkiler... 
</HEADLINE>
<TEXT>

     Irak'ta ABD başkanlığındaki koalisyon yönetiminin, öngörülenden iki gün önce, egemenliği geçici Irak hükümetine devretmesi, çeşitli ülkelerin yetkilileri tarafından memnuniyetle karşılandı. 
     Irak'ta askerleri bulunan Polonya'nın Savunma Bakanı Yardımcısı Janusz Zemke, iktidarın Iraklılara devredilmesi sürecini hızlandıracak her türlü gelişmenin ''çok iyi'' olduğunu söyledi. 
     Fransa Cumhurbaşkanı Jacques Chirac'ın sözcüsü Catherine Colonna, Chirac'ın beklenenden erken yapılan egemenlik devrini, bu sabah öğrendiğini belirterek, Fransa'nın geçici hükümete ve Irak halkına başarı dilediğini kaydetti. 
     ABD'nin Irak'taki güçlü destekçilerinden Filipinler'in devlet başkanlığı sözcüsü Ignacio Bunye, ''Irak'ta demokratik sürecin yeniden tesis edilmesinden memnun olduklarını'' söyledi. 
     Ürdün hükümet sözcüsü Esma Kader, egemenlik devrinin, Irak'ta yabancı güçlerin işgalinin bitmesi ve istikrarın sağlanması yolunda umut verdiğini ifade etti. 
     Kader, ''Ürdün bu gelişmeyi memnuniyetle karşılıyor ve bunu politik, ekonomik, sosyal ve güvenlik kurumlarının Irak'ta yeniden inşası yönünde bir adım olarak değerlendiriyor'' dedi. 
     Kuveyt resmi haber ajansı, Başbakan Şeyh Sabah El Ahmed El Sabah'ın, Irak geçici hükümet başkanı Gazi El Yaver'e bir telgraf göndererek tebrik ettiğini duyurdu. 
     
</TEXT>
</DOC>
