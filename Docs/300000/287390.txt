<DOC>
<DOCNO> 287390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun28.html </URL>
<DATE> 2004/11/09/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
KKTC'ye ABD uçağı indi mi Yunanistan alarmda... 
</HEADLINE>
<TEXT>

     Yunanistan Hükümet Sözcü Yardımcısı Evangelos Andonaros, bir Amerikan uçağının KKTC'ye indiği iddialarına ilişkin olarak, Atina'nın gelişmeleri yakından izlediğini söyledi. 
     Andonaros yaptığı basın toplantısında bugün Yunan basınında yer alan, bir Amerikan uçağının geçen hafta KKTC'ye iniş yaptığı iddiasına ilişkin soruları yanıtladı. 
     İddiayı, ne teyit eden ne de yalanlayan Andonaros, ''Hükümet gelişmeleri yakından izliyor ve uygun gördüğü zaman gerekli girişimlerde bulunuyor'' dedi. 
     Andonaros, ''Uçağın KKTC'ye inişiyle'' ABD'nin Makedonya'yı anayasal adıyla Makedonya Cumhuriyeti tanıması arasında bağlantı bulunup bulunmadığına ilişkin sorulara da ''bu olayların birbirleriyle bağlantılı olmadığı'' yanıtını verdi. 
     AB Dış İlişkiler ve Savunma Yüksek Temsilcisi Javier Solana'nın bugün Makedonya'ya yapacağı ziyarete de sorular üzerine değinen Andonaros, ''AB'nin komşu ülkenin adı konusundaki tezi açıktır. Sayın Solana da Üsküp'e AB'nin tezini iletecektir'' diye konuştu. 
     
</TEXT>
</DOC>
