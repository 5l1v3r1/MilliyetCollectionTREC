<DOC>
<DOCNO> 261996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/10/son/sondun13.html </URL>
<DATE> 2004/08/10/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Pilot kabinine giren kedi acil iniş yaptırdı 
</HEADLINE>
<TEXT>

     Belçika havayolları şirketi SN Brussels Airlines'ın bir yolcu uçağı, pilot kabinine giren bir kedi yüzünden mecburi iniş yaptı. 
     Hava taşımacılığı tarihinde bir ilk oluşturan olay, dün 58 yolcu taşıyan, Brüksel-Viyana seferini yapan uçağın havalanmasından kısa bir süre sonra yaşandı. 
     Yolculardan birine ait, kafeste bulunan ''Gin'' isimli kedi, henüz belirlenemeyen bir nedenle kafesinden çıktı. Yolcular arasındaki bir çocuğun kediyi kafesten çıkardığı ileri sürülüyor, ancak söz konusu çocuk bu ithamı kesinlikle reddediyor. 
     Uçak personelinin yemek servisine başladığı sırada özgürlüğüne kavuşan kedi, varlığını fark etmeyen hosteslerin pilotlara yemek vermek üzere pilot kabininin kapısını açmaları üzerine kabine girdi. 
     Pilotlar, ''sataşkan'' buldukları kedinin uçak kumanda cihazları açısından oluşturduğu tehlikeyi göz önünde bulundurarak, acil iniş kararı aldılar. Kedinin ikinci pilotu tırmaladığı belirtildi. 
     Uçak, hareketinden 40 dakika sonra Brüksel Havaalanı'na dönerek mecburi iniş yaptı. 
     Yetkililer, olayın yolcular açısından tehlike oluşturmadığını, uluslararası havacılık kurallarına saygı gösterildiğini, yolcuların ve kedinin başka bir uçakla Viyana'ya gönderildiklerini bildirdiler. 
     Olayla ilgili soruşturmanın devam ettiği kaydedildi. 
     
</TEXT>
</DOC>
