<DOC>
<DOCNO> 283659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/yazar/cemal.html </URL>
<DATE> 2004/10/27/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yargı, yargıç... 
</HEADLINE>
<TEXT>


Yargı saygın olsun, güvenilir olsun. İyi, güzel. Yargı yıpratılmasın. Elbette yıpratılmasın. Aklı başında herkesin katılacağı temenniler... Ama çıkın sokağa, şöyle bir nabız tutun bakalım. 
Yargıya güven duygusu nedir 
Yargının saygınlığı nedir 
Adalete güveniyor mu vatandaş 
Mahkemelerde vatandaşın adalet duygusu ne kadar tatmin ediliyor 
Bütün bu soruların karşılıkları, sanmıyorum ki olumlu çıksın. Yargı bir kurum olarak yıpranmış durumda. Bu toplumda 'adaletin terazisi'ne olan güvenin, inancın büyük darbeler yediği çok açık. 
Hiç kuşkusuz yargıçlar var bu ülkede de. Dürüst, namuslu, görevini kuyumcu titizliğiyle yapan ehliyetli yargıçlar... 
Ama bir de çürük dişler var. Kirli işlere bulaşan, yargıçlık mesleğine leke süren, bir kurum olarak yargıyı yıpratan yargıçlar... 
Yok diyebilir misiniz 
Sanmıyorum. 
Deseniz de kimse inanmaz. 
'Hakim etiği'ni yerle bir edici, toplumdaki adalet duygusunu sarsıcı, hatta bazen isyan ettirici örnekler yaşanmıyor mu, yaşanmadı mı bu ülkede 
Susurluk... 
Çakıcı... 
Peker... 
Neşter... 
Bu konu başlıkları size neleri çağrıştırıyor Hukuk devleti eğer bu ülkede bütün kurum ve kurallarıyla geçerli olsaydı, hiç bu olaylar yaşanır mıydı Siyasetin, devletin, iş dünyasının, mafyanın iç içe girdiği, hukukun paspas yapıldığı çeteleşme süreçleri Türkiye'nin başına bela olabilir miydi 
Sanmıyorum. 
Bu satırları, Yargıtay Büyük Genel Kurulu'nun geçen hafta yayımladığı bildiri dolayısıyla yazıyorum. 
Böyle bir bildiri niye çıktı 
Bu sorunun arkasında yatan duyarlıkları anlamak mümkün. Ancak içeriğinin özellikle bazı bölümlerine katılmak mümkün değil Yargıtay bildirisinin. 
Çünkü ipin ucu kaçmış. 
Ne yazık ki öyle. 
Yargının saygınlığı derken neredeyse hukuk unutulmuş, temel ilkeleri göz ardı edilmiş... 
Şu cümleden söz ediyorum 
"Bakan, milletvekili, TBMM Komisyon Başkanlığı gibi önemli devlet sorumluluğu olan kişilerin, yargı ve Yargıtay hakkındaki yakışıksız ve sorumsuz açıklamalara, bir kısım kurum ve kuruluşların, basın ve yayın organlarının da kişisel ikbal ve istikbal ya da ekonomik çıkar uğruna katıldıkları saptanmış, bu olumsuzluklar Yargıtay Büyük Genel Kurulu'nca esefle karşılanmıştır." 
Cümle böyle. 
Ne saptanmış 
Basın ve yayın organlarının hükümetten kişisel ikbal ve istikbal ya da ekonomik çıkar uğruna Yargıtay Başkanı aleyhine haber ve yorum yaptıkları... 
Saptanan bu 
Peki, nerede kanıtlar .. 
Geçelim. 
Benim hakkımda da açılan bir dava var. Yargıtay Birinci Başkanı Eraslan Özkaya'yı ben de eleştirdim. Özellikle hakim etiği açısından... 
Bugün de farklı düşünmüyorum. 
Yargının saygınlığını düşünenler, yargı yıpratılmasın diyenler, her şeyden önce hakim etiği konusunda kılı kırk yarmak zorundalar. 
Ve ülkemizde 'demokratik hukuk devleti'ni ayakları üstüne oturtacak köklü bir 'yargı reformu'nun ne kadar büyük ihtiyaç haline geldiğini bir kez daha belirterek yazımı noktalıyorum. 



</TEXT>
</DOC>
