<DOC>
<DOCNO> 258924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/spor/bnba.html </URL>
<DATE> 2004/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Okur tarihe geçti 
</HEADLINE>
<TEXT>


Detroit'te şampiyonluk yaşayan milli basketbolcu, dün Utah Jazz ile altı yıllığına 50 milyon dolarlık kontrat yaptı 


"Buraya aç geldim" 
NBA'DAKİ iki temsilcimizden biri olan Mehmet Okur, yeni takımı Utah Jazz ile 50 milyon dolar karşılığında altı yıllık sözleşmeye imza attı. Salt Lake City'de gerçekleştirilen imza töreninde gazetecilerin sorularını yanıtlayan milli oyuncu, "Hayat güzel. Geçen yıl Detroit'te çok fazla oynamadım. Buraya aç geldim, hemen oynamaya başlamak istiyorum. Buradaki sistemi beğeniyorum" dedi. 

Ostertag'ı korkuttu 
MEHMET Okur, yeni hocası Jerry Sloan için de "Hakkında birçok iyi şey duydum. İyi hoca olduğunu işitiyorum ve bunu görmeyi bekliyorum" diye konuştu. NBA'de şampiyonluğa ulaşan ilk Türk olan 2.11 metre boyundaki Mehmet, geçen yıl 9.6 sayı ve 5.9 ribaunt ortalamasıyla oynadı. 25 yaşındaki Mehmet'in gelişiyle tecrübeli pivot Greg Ostertag fazla dakika alamayacağı kaygısıyla Sacramento'ya geçti. 


</TEXT>
</DOC>
