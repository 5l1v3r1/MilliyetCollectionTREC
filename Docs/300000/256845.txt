<DOC>
<DOCNO> 256845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sonspo03.html </URL>
<DATE> 2004/07/20/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Cantona yine konuştu, Andy Cole Fulham'da... 
</HEADLINE>
<TEXT>

     Manchester United'ın efsanevi oyuncusu Eric Cantona İngiliz futbolunu överken Fransız futbolunu beğenmediğini söyledi. Manchester United kulübünün Hong Kong'da açtığı futbol okulunun açılış törenine katılan Fransız oyuncu, Fransa Milli Takımı ile ilgili sorulara "Ben bu konuyla ilgilenmiyorum" diye cevap verdi. Sözlerine devam eden 38 yaşındaki yıldız "Fransız futbolunu önemsemiyorum. Ama özellikle kötü bir düşüncem de yok. Onlar işleri kendi bildiği gibi yapıyor, bense kendi bildiğim gibi. Oyun hakkındaki felsefemiz çok farklı" dedi. Cantona, Avrupa Şampiyonası esnasında bir Portekiz kanalına verdiği röportajda turnuvada İngiltere'yi tuttuğunu söylemişti. 
     
     Fulham, Andy Cole'u aldı 

     Premier Lig ekiplerinden Fulham geçen sezon Blackburn Rovers'ta forma giyen Andy Cole'la iki yıllık sözleşme imzaladı. Fulham menajeri Chris Coleman transferi doğrularken konuyla ilgili ayrıntılı bilgi vermekten kaçındı. 32 yaşındaki oyuncu, futbol kariyerine Arsenal'de başlamış ve sonrasında Manchester United'a transfer olmuştu. Cole geçen sezon sadece 11 maçta forma giymiş ve iki gol kaydedebilmişti. Öte yandan İngiltere'de transferin hızlı kulübü Chelsea, Benfica'nın orta saha oyuncusu Tiago'yla anlaşmak üzere olduğunu doğruladı. 

     
</TEXT>
</DOC>
