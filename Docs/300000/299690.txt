<DOC>
<DOCNO> 299690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/ekonomi/aeko.html </URL>
<DATE> 2004/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV yüzde 8 
</HEADLINE>
<TEXT>


Başbakan Erdoğan açıkladı "Temel gıda, sağlık ve eğitim harcamalarında KDV'yi yüzde 18'den 8'e çekiyoruz." Simitin, defterin, kalemin, doktor ücretinin, böreğin, konservenin KDV'si artık yüzde 8 

ANKARA Milliyet 

Başbakan Recep Tayyip Erdoğan, gıda, sağlık ve eğitimde yüzde 18 olan Katma Değer Vergisi'nin KDV 2005'ten itibaren yüzde 8'e çekileceğini söyledi. KDV'si indirilecek kalemler arasında simit, konserve gibi gıdalar, defter, kalem, dershane ücreti gibi tüm eğitim ürün ve hizmetleri ile doktor ve sağlık araç gereçleri de bulunuyor. 
Erdoğan, dün Başbakan Yardımcısı Abdüllatif Şener ve Maliye Bakanı Kemal Unakıtan'la birlikte vergi indirim paketinin detaylarını açıkladı. 
"Hedefimiz düşük oranlı ve geniş tabanlı vergi sistemi" diyen Erdoğan, önümüzdeki yılın ikinci yarısında ikinci indirim paketini de gündeme getirebileceklerini kaydetti. Vergi indirimleriyle AB'ye uyumun amaçlandığını kaydeden Erdoğan, KDV'de genel oran indirimi ile ilgili olarak, "Şimdi biz hastayı tedavi ediyoruz. Böyle hazmettire hazmettire, bunu yapmanız gerekiyor. İnşallah 2005'te gelir kaybı olmayacak, sürümden kazanacağız. Fütursuzca devam eden kayıtdışını kayıt altına alma sürecini hızlandıracaktır" dedi. 
Erdoğan'ın açıklamalarına göre, Kurumlar Vergisi oranı yüzde 33'ten yüzde 30'a çekiliyor. Gelir vergisi mükelleflerinin, kendisi, eşi ve çocukları için yaptığı sağlık ve eğitim harcamalarının, vergiye tabi gelirlerinin halen yüzde 5'i düzeyinde olan indirim oranı yüzde 10'a çıkarılıyor. Finansal araçlara, 2006'dan itibaren tek tip ve oranda vergi uygulanacak. 

Simitin, defterin, kalemin KDV'si 10 puan düştü Erdoğan'ın verdiği bilgiye göre KDV'si yüzde 18'den 8'e inecek mal ve hizmetler şöyle 
Gıdalar Konserveler, kurutulmuş sebze ve meyveler, temel ihtiyaç maddesi niteliğindeki unlu mamuller, şişelenmiş içme suları, simit.Sağlık Özel doktor vizite ücretleri dahil tüm tedavi hizmetleri, protez, ameliyat malzemeleri gibi tedavi amaçlı bütün sağlık araç ve gereçleri.Eğitim Defter, kalem, kalemtraş, dershane ücretleri, hazırlık kursları, yurtlarda sağlanan barınma gibi bütün hizmetler. 

İkili tarife yapısı kalkacak 
Gelir Vergisi'nde tarife yapısı değişiyor. 'Ücret gelirleri'nde en yüksek oran yüzde 40'tan yüzde 35'e, 'diğer gelirler'de yüzde 45'ten yüzde 40'a iniyor. Tarifedeki dilim sayısı da beşe düşüyor. 2006'da ise ikili tarife yapısı kalkacak ve dilim sayısı 4'e çekilecek. 

Banka - medya sahipliği netleşecek Başbakan Erdoğan, Bakan Şener'in 'medya ve banka sahipliğinin ayrılması yönündeki görüşlerinin hatırlatılması üzerine, "Yaşanan gerçeklerden hareketle kişisel kanaatini ortaya koydu. Tasarıda medya ve banka sahipliği konuları çok rahat ve net olarak görülecek. O zaman acaba yapabilir mi yapamaz mı, hepsi kayda bağlanacak. Öncelikli yasalardan biri de o. Bu da bizim AB süreciyle ilgili" dedi. 

Teşvikler genişliyor "Teşvik Yasası kapsamının genişletilip 52 ile çıkarılacağı" yönündeki beklentilerin hatırlatılması üzerine de Erdoğan, "Hazırlıklar bitti. Bir genişleme söz konusu. Bunların hangi iller olduğunu duyuracağız" dedi. Erdoğan, teşvikten yararlanan illere daha önce yatırım yapmış olanların da teşvik kapsamına alınarak "adaletsizliğin giderileceğini", ilgili yasal düzenlemenin bütçe görüşmeleri sonrasında Meclis'e sevk edileceğini belirtti. 

Babacan yoktu AHMET ERHAN ÇELİK Ankara 
Basın toplantısına Devlet Bakanı Ali Babacan katılmaması, 'çağrılmadığı' yorumlarına yol açtı. "Vergi paketini neden Başbakan açıkladı" sorusu gün boyu kulislerde konuşuldu. Açıklamanın iki ay sarkması, "Başbakan olumlu mesaj vermek istiyor" diye değerlendirildi. Erdoğan, Maliye Bakanlığı'na gelirken, müsteşar ve Gelirler Genel Müdürü dışındaki kadrolardan toplantıya katılmamaları istendi. 


</TEXT>
</DOC>
