<DOC>
<DOCNO> 269688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sondun15.html </URL>
<DATE> 2004/09/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Avusturya basını Türkiye'nin üyeliğini AB'nin büyükleri frenliyor 
</HEADLINE>
<TEXT>

     Avusturya'nın resmi gazetesi olarak yayımlanan günlük Wiener Zeitung, Türkiye'nin AB üyeliğine ilişkin makalesinde, ''Türkiye'nin üyeliğinin AB'nin büyükleri tarafından frenlendiğini'' iddia etti. 
     Wiener Zeitung yazarı Michael Schmölzer imzasıyla kaleme alınan makalede, ''Türkiye'nin AB'ye katılımı Avrupa için önem taşıyor, ama bu kesinlikle çok çabuk gerçekleşmemeli. AB'deki nüfuz sahibi politikacıların çoğu bu formülde birleşmeye başladı'' ifadesine yer verildi. 
     ''Türkiye'nin AB'ye üye olma olgunluğuna gelinceye kadar yapılacak müzakerelerin 15 yıl süreceğinin söylendiğini'' belirten Schmölzer, Almanya Dışişleri Bakanı Joschka Fischer'in, ''Türkiye de daha AB olgunluğunda olmadığının bilincinde'' şeklinde konuştuğunu kaydetti. Schmölzer, yorumunda, ''Prensipte Türkiye'nin AB perspektifini destekleyen Almanya Dışişleri Bakanı Joschka Fischer, şimdi frene basıyor. Fischer, Türkiye'nin Avrupa'ya uyması gerektiğini ve bunun ancak 10-15 yılda mümkün olabileceğini belirtiyor'' diye yazdı. 
     Fransa Cumhurbaşkanı Jacques Chirac'ın da buna benzer bir ifade kullandığını ve ''Ankara'nın zamanından evvel AB'ye tam üye olmaması gerektiğini'' söylediğini yazan Wiener Zeitung yazarı Schmölzer, ''Fransa Cumhurbaşkanı şimdiye kadar, Türkiye'nin AB'ye katılım fikrini halka lanse etme konusunda iç politikaya dayanan nedenlerden dolayı çekimser davranmıştı. Bu konu büyük endişe ve korkulara yol açıyor. Anketler Fransızların yüzde 50-60'nın Boğazlar'daki ülkenin katılımına karşı olduğunu gösterdi. Chirac geçen hafta özetle, Türkiye'ye AB üyeliğinin avantajlarından yararlanma izni verilinceye kadar, 'uzun ve zorlu bir yolun' katedilmesi gerektiğini söyledi'' görüşünü savundu. 
     
     ''BRÜKSEL YUMUŞAMIYOR'' 
     Wiener Zeitung yazarı Michael Schmölzer, ''Brüksel'deki AB Komisyonu'nun da Türkiye'ye kolaylık göstermeyi düşünmediğini'' iddia ederek, ''Brüksel son genişleme turunda yapılan hataların yapılmaması için, müzakerelerde Türkiye'ye karşı sert bir tutum izleneceği konusunda görüş birliğine varmış görünüyor. Geçmişte çoğu kez basit reform vaatleri yeterli bulunurken, Türkiye konusunda artık hoşgörülü davranılmayacağı söyleniyor'' diye yazdı. 
     Schmölzer, Başbakan Recep Tayyip Erdoğan'ın Ekim'de Avrupa gezisine çıkacağını ve bu çerçevede Avusturya'ya da uğramayı planladığını belirtti. 
     
</TEXT>
</DOC>
