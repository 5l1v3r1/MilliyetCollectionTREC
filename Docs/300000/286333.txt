<DOC>
<DOCNO> 286333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sondun34.html </URL>
<DATE> 2004/11/05/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Irak'ta seçimler 27 Ocak'ta yapılacak 
</HEADLINE>
<TEXT>

     Irak'ta genel seçimlerin 27 Ocak'ta yapılacağı bildirildi. 
     Irak Devlet Başkan Yardımcısı İbrahim El Caferi, Reuters'a yaptığı açıklamada, seçim tarihine seçim komisyonunun karar verdiğini ve bu tarihin kabine tarafından onaylanmasını beklediğini belirtti. 
     Irak'ta genel seçimlerin ocak ayının son haftasında yapılacağı açıklanmıştı. 
     Irak Bağımsız Seçim Komisyonu'nun sözcüsü Ferit Ayar, önceki gün yaptığı açıklamada, kesin günü henüz tam olarak saptamadıklarını, ancak seçimin ocak ayının son haftasında yapılacağını söylemişti. 
     Irak seçimlerinde parlamentonun 275 üyesi belirlenecek ve yeni meclis daimi anayasanın taslağını hazırlayacak. 
     
     HENDEVİ'DEN YALANLAMA SEÇİM TARİHİNİ BELİRLEMEDİK 

     Bu arada, Irak Seçim Komisyonu Başkanı Hüseyin Hendevi ise Irak Devlet Başkan Yardımcısı İbrahim El Caferi'nin genel seçimin 27 Ocak'ta yapılacağı yönündeki açıklamasını yalanladı. 
     AP ajansına açıklama yapan Hendevi, seçimin ocak ayının son haftasında yapılacağını, ancak kesin tarih konusunda karar almadıklarını söyledi. 
     Hendevi, ''Seçimlerle görevli olan biziz, tarihi de biz açıklarız. El Caferi'nin neden böyle bir şey ortaya attığını bilmiyorum. Seçimin ne zaman yapılacağına ilişkin henüz karar almadık'' dedi. 
     
</TEXT>
</DOC>
