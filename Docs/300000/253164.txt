<DOC>
<DOCNO> 253164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/ekonomi/eko10.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İmar Bankası'nda imzalatılan ibranamelere Danıştay'dan red 
</HEADLINE>
<TEXT>



Danıştay 10. Dairesi, Bakanlar Kurulu kararının eki taahhütname ve ibranamenin, İmar Bankası mudilerine fazla ödeme yapılmışsa bir gün içinde geri ödeneceğine ve Başbakanlık, Hazine Müsteşarlığı, TMSF ve Ziraat Bankası aleyhine dava açılmayacağına ilişkin hükümlerinin yürütmesini durdurdu. Edinilen bilgiye göre, Muammer Ercan adlı bir mudi, 3 Ocak 2004 tarihli Resmi Gazete'de yayımlanan Bakanlar Kurulu Kararı'nın eki taahhütname ve ibranamenin iptali ve yürütmenin durdurulması istemiyle dava açtı. 
Danıştay 10. Dairesi, bu taahhütname ve ibranamenin yürütmesini kısmen durdurdu. Yanlış ödemede geri ödeme süresinin özel kanunlarda 1 ay olduğuna dikkat çeken 10. Daire bu konunun yasal hükmü aşan nitelikte olduğunu ve incelenmesi gerektiğini belirtti. Hazine, TMSF ve Ziraat Bankası'na da dava açılamasıyla ilgili hükmün de Anayasa'ya aykırı olduğuna karar verildi. 


</TEXT>
</DOC>
