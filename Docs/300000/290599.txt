<DOC>
<DOCNO> 290599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/yazar/bila.html </URL>
<DATE> 2004/11/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Camideki cinayet ve dünya 
</HEADLINE>
<TEXT>


ABD Başkanı Bush, eski Başkan Clinton'un kütüphanesinin açılış töreninde selefine övgüler yağdırdı. 
Clinton da konuşmasında nezaket faslını geçtikten sonra, Başkan Bush'u inceden inceye eleştirdi. Dediği şuydu 
"Bütün düşmanlarımızı öldüremeyiz, bütün ülkeleri işgal edemeyiz." 
Clinton'un bu sözleri hiç kuşku yok ki, Bush'un bir kulağından girip diğerinden çıktı. Bush'un, Clinton'un tam aksini düşündüğü, Irak'taki görüntülerden belli. Clinton da tam bunu kastetti ama ne fayda... 
Seçimlerden güçlenerek çıkan Bush, Irak'taki politikasına halkından destek almış oldu ki, bundan sonra vay Iraklının haline... 
Bütün dünya, ABD askerinin Felluce'deki camide işlediği cinayeti gördü. Silahsız, yaralı, camiye sığınmış Iraklıyı ABD askeri küfürler savurarak öldürdü. 
Vietnam'ı aratmayacak bu görüntü de tarihe geçti. Keza Türk televizyonlarının Felluce'de sivil halkın durumunu gözler önüne seren görüntüleri de, operasyonun vahşete dönüştüğünün kanıtlarıydı. Bunlar kameraya yakalananlardı. Tabii, görüntüsüz kaç cinayetin işlendiğini, bombaların altında kaç çocuğun, kadının, sivilin can verdiğini bilmek mümkün değil. ABD'nin, savaş hukuku dahil Irak'ta uyduğu hiçbir kural yok. 
ABD'ye uygulanan bir yaptırım da yok. Ne BM, ne uluslararası mahkeme. Dikkate aldığı ne kişi, ne kurum var. ABD bildiğini okuyor. Dünyanın da ciddiye alınır bir ses çıkardığı yok. Ne İslam, ne Hıristiyan dünyası ses veriyor. Bölge ülkeleri sinmiş, sıranın kendilerine gelmesinden korkuyorlar. 
Tarihin en büyük barış ve uygarlık projesi olarak sunulan Avrupa Birliği de seyrediyor. AB'nin lider ülkeleri Fransa ve Almanya, uçak ve tank pazarlamasıyla meşguller. İngiltere, sessiz işgalci zaten, gürültü çıkarmamaya çalışıyor. 
Rusya, 'Ben daha etkili atom bombası yaptım' diye şişiniyor. Dehşet yarışında. 
Başbakan Erdoğan, camideki cinayetin Türk halkında infial yarattığını söyledi. Başkan Yardımcısı Cheney'ye ulaşabildi ve tepkisini dile getirdi. 
Ankara'nın umudu, Şarm El Şeyh'teki Irak'a komşu ülkeler ve G-8'lerin yapacağı toplantıda. Bu yolla ABD'nin yavaş yavaş uluslararası zemine kayıp Irak sorununu BM'ye teslim edebileceğini düşünüyor en azından umut etmek istiyor. 
Ama 12. gününe giren Felluce operasyonu ve yansıyan görüntüler, ABD'nin böyle bir yola girmeye henüz niyetli olmadığını gösteriyor. 
Hedef tahtasında şimdi İran var. Powell, Irak'la ilgili yalanlardan sonra artık inandırıcı olmasa da İran'ın "suç"unu açıkladı... 
Afganistan, Irak ve sırada İran... 
ABD'nin yaptıkları, yapacaklarının teminatı... 
Şu hale rağmen Büyük Ortadoğu Projesi'ne bel bağlayanlara ne demeli 



</TEXT>
</DOC>
