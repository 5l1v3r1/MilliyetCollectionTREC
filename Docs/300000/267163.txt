<DOC>
<DOCNO> 267163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/son/sonspo04.html </URL>
<DATE> 2004/08/28/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Beşiktaş ile Gaziantepspor ligde yarın 37. randvuya çıkıyor... 
</HEADLINE>
<TEXT>

     Beşiktaş ile Gaziantepspor, BJK İnönü Stadı'ndaki yenileme çalışmaları nedeniyle İzmit İsmetpaşa Stadı'nda yarın yapacakları maçla, Birinci Süper Futbol Ligi'nde 37. kez karşılaşmış olacak. 
     İki takım arasında 1979-80 sezonunda başlayan rekabette, bugüne dek 36 lig maçı yapıldı. Siyah-beyazlılar, bu maçların 18'ini kazanırken, 7'sini yitirdi, 11 karşılaşma da berabere sonuçlandı. 
     Beşiktaş'ın toplam 57 golüne, Gaziantepspor 30 golle karşılık verdi. 
     İki takım arasında geçen sezon yapılan maçları Beşiktaş Gaziantep'te 3-0, İstanbul'da da 4-1'lik skorlarla kazanmıştı. 
     
     İSTANBUL'DAKİ MAÇLAR 
     İstanbul'da yapılan lig maçlarında Beşiktaş'ın rakibine belirgin bir üstünlüğü göze çarparken, siyah-beyazlılar, BJK İnönü Stadı'nda Gaziantepspor'a yalnızca 1 kez boyun eğdi. 
     Beşiktaş, İstanbul'daki 18 lig maçının 14'ünü kazanırken, 1 kez yenildi, 3 karşılaşmada da taraflar birbirlerine üstünlük sağlayamadı. 
     Siyah-beyazlılar, evinde yaptığı maçlarda rakip fileleri 41 kez havalandırırken, kalesinde toplam 15 gol gördü. 
     
</TEXT>
</DOC>
