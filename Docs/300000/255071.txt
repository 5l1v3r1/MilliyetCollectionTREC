<DOC>
<DOCNO> 255071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/soneko27.html </URL>
<DATE> 2004/07/13/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
"İlk 6 ayda kredi kartı sayısı 23.1 milyona ulaştı..." 
</HEADLINE>
<TEXT>

     Bankalararası Kart Merkezi BKM Genel Müdürü Sertaç Özinal, bu yılın ilk yarısında kredi kartı sayısının 23.1 milyon adet, kredi kartı işyeri ve nakit cirosunun da 20.4 milyar dolar olduğunu bildirdi. 
     Sertaç Özinal, düzenlediği basın toplantısında, Türkiye'de alışveriş alanında en büyük kolaylığı yaratan kartlı ödeme sisteminin ve pazarın gelişimini sağlamayı hedeflediklerini söyledi. 
     Özinal, geçen yıl 19.8 milyon adet olan kredi kartı sayısının, bu yılın ilk yarısında 23 milyon 160 bin adede ulaştığını, Türkiye'nin kredi kartlarında Avrupa'da 3. sırada yer aldığını bildirdi. 
     Kredi kartı işyeri ve nakit cirosunun ilk 6 ayda 20.4 milyar dolar olarak gerçekleştiğini ifade eden Özinal, ''Türkiye, bu ciro ile Avrupa'da 5. ülke. Bu rakamın yıl sonunda 40 milyar dolara ulaşmasını hedefliyoruz'' dedi. 
     Özinal, ilk yarıda banka kartı sayısının 41 milyon 986 bin adede ulaştığını, 20.7 milyar dolar olan banka kartı alışveriş ve nakit çekim cirosunda hedefin 45 milyar dolar olduğunu, aynı dönemde banka kartı ile yapılan alışveriş cirosunun da 136 milyon dolar olarak gerçekleştiğini söyledi. 
     Türkiye'deki kartların yüzde 99'unun kredi kartı, yüzde 1'inin banka kartı, Avrupa'da ise kartların yüzde 45'inin kredi kartı, yüzde 55'inin banka kartı olduğunu belirten Özinal, ''Enflasyonun düşmesi banka kartı kullanımını artıracak. Hedefimiz nakit yerine banka kartı kullanımını sağlamak'' diye konuştu. 
     Özinal, Türkiye'de kart potansiyelinin yüksek olduğuna işaret ederek, alışverişlerin yüzde 87'sinin nakit, yüzde 13'ünün kartla gerçekleştirildiğini ifade ederek, 2005 yılında 30 milyon kredi kartı ve 48 milyon banka kartı adedine ulaşmayı hedeflediklerini açıkladı. 
     
     BKM'NİN YENİ DÖNEM PROJELERİ 
     Sertaç Özinal, BKM'nin alışverişte banka kartı kullanımını desteklemek üzere bir tanıtım kampanyası hazırladığını, Ekim 2004'den Ağustos 2005'e kadar sürecek reklam kampanyasında, televizyon, radyo, yazılı basın ve dış mekan görsellerini kullanacaklarını, üye işyerlerine eğitim verileceğini anlattı. 
     Özinal, EMW çipli kartlara geçiş projesine değinirken, uluslararası kurallar gereği 2005 yılına kadar çipli kart ve terminallerin kullanımına geçilmesinin hedeflendiğini, bu tarihten sonra bankalar arasındaki sorumluluk devrinin, çipli taraftan çipsiz tarafa geçeceğini söyledi. 
     1 Nisan 2004 itibariyle üyelere yönelik çip teşvik uygulaması başlatıldığını hatırlatan Özinal, bunun için 15 milyon dolarlık bir kaynak ayırdıklarını bildirdi. 
     Özinal, yüzde 17 olan çip kart sayısını 2005 yılında yüzde 60'a çıkarmak istediklerini belirterek, bugün itibariyle POS'ların yüzde 50'sinin çip okuyucu hale getirildiğini, burada ise 2005 yılı hedefinin yüzde 90 olduğunu söyledi. 
     Yeni Türk Lirası'na geçiş konusunda çalışmaları olduğunu anlatan Özinal, 1 Ocak 2005 tarihinden itibaren POS ve ATM makbuzlarının yeni Türk Lirası ve kuruşlu olarak düzenleneceğini, sistemin 31 Aralık 2004'te saat 23.58 ile 1 Ocak 2005'te saat 00.03 arasında 5 dakika kapatılarak yeni düzenlemenin devreye alınacağını söyledi. 
     
     3.8 MİLYON DOLARLIK SAHTEKARLIK 
     Gazetecilerin sorularını da yanıtlayan Özinal, üye işyerlerinin Yeni Türk Lirası'na geçiş konusunda harcama yapmadığını, altyapının BKM ve bankalar tarafından oluşturulduğunu bildirdi. 
     Banka kartlarının güvenliği konusunda BKM ve bankaların sıkı bir işbirliği içinde olduğunu vurgulayan Özinal, ''Visa ve MasterCard ile konuşuyoruz. Onlarla da sıkı işbirliği içindeyiz. Burada ortak bir hedefimiz var. Hedef, sahtecilik olduğunda bunu yakalamak'' diye konuştu. 
     BKM Genel Müdürü Özinal, banka kartlarının güvenliğinde çipe geçişin çok önemli olduğunu vurgulayarak, ''Çip sayısı arttıkça sahtekarlık daha kontrol edilebilecek. Çipin kopyalanması neredeyse imkansız'' diye konuştu. 
     Özinal, Türkiye'de sahtekarlığın boyutunun 3.8 milyon dolar olduğunu, bu yıl ise bu rakamın 8-9 milyon dolara çıkmasını beklediklerini kaydederek, ''Ciro arttığı zaman mutlaka belli oranda artacak ama şu anda alarm işareti yok'' dedi. 
     Özinal, Türkiye'de kart sayısındaki artışın aşırı olmadığını ve kişi başına düşen kart sayısının 1.2 olduğunu söyledi. 
     
</TEXT>
</DOC>
