<DOC>
<DOCNO> 295994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur23.html </URL>
<DATE> 2004/12/08/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Uyandırıp tecavüz etmişler 
</HEADLINE>
<TEXT>

     Hüseyin TÜCCAR- Ceyhun KÖSE DHA 

BURSA'da hırsızlık için girdikleri evin sahibi 32 yaşındaki T.Ç.'ye tecavüz eden 24 yaşındaki Şehmuz Baydoğdu ile 17 yaşındaki C.S.'nin sorgusunun devamı için 4 gün ek süre alındı. Evde erkek ayakkabısı olmadığını farkeden saldırganların, yalnız yaşadığını düşündükleri T.Ç.'nin doğrudan yatak odasına girdikleri ve uykudan uyandırıp tecavüz ettikleri anlaşıldı. Psikolojik destek gördüğü belirtilen T.Ç. ise ortadan kayboldu. 
     Nilüfer İlçesi'ne bağlı Beşevler Mahallesi Yıldırım Caddesi'nde önceki sabah saat 07.10 sıralarında meydana gelen olayda, hırsızlık turuna çıkan sabıkalılar 24 yaşındaki Şehmuz Baydoğdu ile 17 yaşındaki C.S., Birgül M.'ye ait evden 150 milyon lira, 350 dolar ve 2 altın çaldı. Yol kenarında park halindeki üç otomobilin camını kırarak teyiplerini çalan iki saldırgan, hırsızlık turuna devam ederek, tesadüfen girdikleri bir apartmanda zemin katta oturan T.Ç.'nin evine balkon kapısını zorlayarak girdi. 
     Evde yalnı olduğunu farkettikleri, bir süre önce eşinden boşanıp yalnız yaşamaya başlayan bir firmada satış sorumlusu T.Ç.'nin ellerini ve ayaklarını bağlayıp, ağzını koli bantıyla kapatarak sırayla tecavüz eden iki saldırgan, talihsiz kadının içinde kimlik kartı, kredi kartları ve parası bulunan çantasını gasp ederek kaçtı. 
     
     DOĞRUDAN YATAK ODASINA DALDIK 

     İhbar üzerine diğer hırsızlık olaylarını araştıran polis tarafından yakalanan saldırganların, komşularının ihbarı üzerine ortaya çıkan tecavüz olayının da faili oldukları belirlendi. Suçlarını itiraf eden sanıklardan Şehmuz Baydoğdu, "Kapı eşiğinde sadece kadın ayakkabısı bulunuyordu, erkek ayakkabısı yoktu. Evde kadının yalnız kaldığını anladık ve doğrudan yatak odasına girdik. İsminin daha sonra Tülay olduğunu öğrendiğimiz kadını uyandırıp sırayla tecavüz ettik. Sesinin duyulmaması için ağzını bantladık, bize karşı gelmemesi için de elini bağladık. Tecavüz sırasında direndiği için kendisini dövdük'' dedi. 
     Hırsızlık için İzmir'den Bursa'ya geldiklerini söyleyen sanıklardan C.S.'nin, on ayrı hırsızlık olayına karışıp, porno CD sattığı, kız kaçırmaya teşebbüs suçuna karıştığı, Şehmuz Baydoğdu'nun ise, darp' ve yaralama' suçlarından sabıka kayıtları bulunduğu belirlendi. Polis, sorgunun devamı için dört gün ek süre aldığı sanıklardan Şehmuz Baydoğdu'nun sahte kimlik kullanıp kullanmadığının da araştırıldığını bildirdi. 
     Psikolojik destek gördüğü belirtilen T.Ç. ise ortadan kayboldu. 
     
</TEXT>
</DOC>
