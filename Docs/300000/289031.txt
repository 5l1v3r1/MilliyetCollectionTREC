<DOC>
<DOCNO> 289031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonspo25.html </URL>
<DATE> 2004/11/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Galatasaray'da Malatya maçı hazırlıkları... 
</HEADLINE>
<TEXT>

     Galatasaray, Birinci Süper Futbol Ligi'nde 20 Kasım Cumartesi günü Malatyaspor ile oynayacağı maçın hazırlıklarını bu akşam yaptığı antrenmanla sürdürdü. 
     Florya Metin Oktay Tesisleri'nde, Teknik Direktör Gheorghe Hagi yönetiminde gerçekleştirilen ve sağanak yağış altında yaklaşık 1,5 saat süren antrenmanda sarı-kırmızılılar 11 eksikle çalıştı. 
     PAF takımdan oyuncuların da katıldığı antrenmanda futbolcular koşunun ardından uzun süre tam sahada taktik ağırlıklı pas çalışması yaparken, bir süre de istasyon çalışması gerçekleştirildi. 
     
     HAGİ'DEN GENÇ ÖZGÜRCAN'A SERT UYARI 
     Hagi, antrenmanın sonlarına doğru pas çalışması sırasında önünden geçen topa müdahale etmeyen genç oyuncu Özgürcan'ı, sert bir şekilde uyardı. 
     Genç oyuncuya oldukça yüksek bir sesle bağıran Rumen çalıştırıcı, ''Hani nerede top. Top gidiyor sen bakıyorsun'' dedi. 
     A Milli Takım'da bulunan Bülent Korkmaz, Cihan, Hasan ve Necati, A 2 Milli Takımı'ndaki Aykut ve Orhan, Ümit Milli Takımı'nda bulunan Sabri'nin yanı sıra ülkelerinin milli takımlarına giden Mondragon, Tomas, Song ve sakatlığı bulunan kaleci Faruk antrenmanda yer almadı. 
     Galatasaray, hazırlıklarını yarın yapacağı çift antrenmanla sürdürecek. 
     Bu arada bazı oyuncular, antrenman öncesi birbirleriyle bayramlaştı. 
     
     HAKAN ÜNSAL TRAFİĞE TAKILDI 
     Galatasaray'ın akşam antrenmanına Hakan Ünsal, geç katıldı. 
     Trafiğe takıldığı için zamanında tesislerde olamayacağını telefonla Teknik Direktör Hagi'ye bildirdiği öğrenilen Hakan, 45 dakika sonra antrenmana katıldı. 
     
</TEXT>
</DOC>
