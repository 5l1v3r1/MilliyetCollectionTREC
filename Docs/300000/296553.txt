<DOC>
<DOCNO> 296553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko25.html </URL>
<DATE> 2004/12/10/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Şener Türkiye, AB üyeliği ile pastanın büyümesine neden olan ülke olacak 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, ''Türkiye, AB üyeliğiyle pastadan pay alan değil, pastanın büyümesi ve zenginleşmesine neden olan ülke olacak'' dedi. 
     TÜSİAD ve OECD'nin sanayi ve ticari danışma komitesi ''BIAC'' ve uluslararası geleceğe yönelik araştırmalar ve bilgi merkezinin girişimiyle CEPII , Paris'te 'ekonomik entegrasyon AB ekonomisi perspektifinden Türkiye' başlıklı bir konferans düzenlendi. 
     Başbakan Yardımcısı Şener, konferansın açılışında yaptığı konuşmada, Türkiye'nin AB üyeliğinin, Türkiye'ye olduğu kadar AB'ye de büyük yararlar getireceğini söyledi. 
     AB'nin Türkiye ile müzakereleri başlatmasının, Türkiye'de reformları hızlandıracağını ve büyüme performansına olumlu etkide bulunacağını ifade eden Şener, ''AB ile etkileşim içerisinde, bütün Avrupa'nın istikrar ve refahına da katkıda bulunacak'' dedi. 
     Türkiye ve AB arasındaki ilişkilerin uzun bir geçmişi olduğunu hatırlatan Şener, AB Konseyi'nin, Helsinki Zirvesinde Türkiye'nin üyeliğini teyid ettiğini ve Kopehhag Zirvesinde ise kriterlerin yerine getirilmesi halinde vakit geçirilmeden müzakerelerin başlayacağı sözünü verdiğini hatırlattı. 
     AB Komisyonu'nun Türkiye ile ilgili yayımladğığı olumlu rapora işaret eden Şener, ''Gelecek hafta müzakerelerin başlatılması kararı alınmasını bekliyoruz'' dedi. 
     Hızla büyüyen Türkiye ekonomisinin AB'nin önemli bir ticari ortağı olacağını kaydeden Şener, ''Doğal kaynakları, potansiyeli, tüketim talebi, iş gücü, genç nüfusu ile Türkiye, AB pazarına da dinamizm ve canlılık katacaktır'' dedi. 
     Türkiye'nin üyeliğine etkilerine ilişkin 2014 ve 2020 yıllarını kapsayan ekonomik tahminler yapıldığını kaydeden Şener, Türkiye'nin AB bütçesine 2014 yılında 4.9 milyar euro, 2020 yılında ise 8.8 milyar euroluk katkıda bulunmasının beklendiğinı ifade etti. 
     Türkiye'nin üyeliği halinde, demografi ve göç ile ilgili Avrupa'da duyulan kuşkuların yersiz olduğunu belirten Şener, demografinin hız kaybettiğini ve Türkiye'den Avrupa ülkelerine göç dalgası olmasının söz konusu olmadığını söyledi. Türkiye'nin giderek AB vatandaşları için cazip bir yerleşim merkezi olduğunu hatırlatan Şener, iklim ve doğal güzellikleri nedeniyle giderek artan sayıda yabancının Türkiye'ye yerleştiğini hatırlattı. 
     Türkiye'de son yıllarda elde edilen ekonomik başarıya ilişkin bilgiler veren Şener, yüzde 5,9'luk ekonomik büyüme hızıyla Türkiye'nin OECD ülkeleri arasında en hızlı büyüyen ülkelerin başında geldiğini söyledi. 
     Türkiye'de istikrar programı çerçevesinde sıkı mali politikalar uygulandığını kaydeden Şener, ''Enflasyonla mücadele'de önemli sonuçlar elde ettik, 30 yıl aradan sonra enflasyon ilk defa tek haneli rakama düştü'' dedi. 
     
     ''ÜYELİK, İKİ TARAFA DA BÜYÜK FIRSATLAR YARATACAK'' 
     Konferansta konuşan BIAC Genel Sekreteri Thomas Vant da, Türkiye'nin üyeliğinin, ''iki tarafa da büyük fırsatlar yaratacağını'' söyledi. 
     Türkiye'nin AB üyeliğine destek verdiğini ifade eden Vant, Türkiye'nin, genç nüfusu ile AB'nin ekonomisine de dinamizm katacağını ve zincirleme olarak diğer ülkelerin de ekonomik büyüme hızına katkıda bulunacağını söyledi. 
     
     TÜSİAD BAŞKANI SABANCI 
     TÜSİAD Başkanı Ömer Sabancı ise konuşmasında, son üç yıl içinde Türkiye'nin önemli bir geçiş dönemi yaşadığını belirtti ve siyasi ve ekonomik olarak önemli ilerlemeler sağladığını bildirdi. 
     AB Komisyonu'nun 1989'da yayımladığı raporda, Türk ekonomisinin rekabet gücüne ilişkin olumsuz yorumlar yapıldığını hatırlatan Sabancı, 2004'de yayımlanan raporda ise bu yorumun tamamen değiştiğini ve makro dengesizliklerin azaltılarak, pazar ekonomisinin önemli ölçüde geliştiği ve Türkiye'nin AB içerisinde rekabet baskısını göğüsleyebilir hale geldiği yolunda tespit yapıldığına dikkati çekti. 
     Türkiye'de enflasyonun yüzde 10'un altına düştüğünü ve önemli bir ekonomik büyüme hızı yakalandığını hatırlatan Sabancı, AB Konseyi'nin tam üyelik müzakerelerini başlatma kararıyla, yapısal reformlar ve yatırımların güçleneceğini söyledi. 
     
</TEXT>
</DOC>
