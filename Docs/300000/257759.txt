<DOC>
<DOCNO> 257759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/dunya/axdun01.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaidecilere bile bile vize verdiler 
</HEADLINE>
<TEXT>


11 Eylül Komisyonu raporuna göre, CIA'in 'şüpheli' saydığı 3 hava korsanı ABD'den vize alabildi, bunu öğrenen CIA, FBI'ı uyarmadı 

YASEMİN ÇONGAR Washington 


ABD'de her iki büyük siyasi partiden beşer temsilcinin katıldığı 11 Eylül Komisyonu'nun önceki gün yayımlanan raporu, yüzyılın en büyük terör eyleminin önlenememesinin perde arkasındaki hata ve ihmalleri bir bir sıralıyor. 
"11 Eylül saldırıları bir şoktu, oysa aslında hiç de sürpriz olmamalıydı" diyen 567 sayfalık rapora göre, Beyaz Saray ile Merkezi İstihbarat Örgütü CIA ve Federal Soruşturma Bürosu FBI gibi kurumların, terör eylemleriyle ilgili ipuçlarını değerlendiremediği olaylardan bazıları şöyle 
CIA Başkanı George Tenet, 2001 yazında olası bir terör eylemiyle ilgili olarak "Sistem kırmızı alarm veriyordu" derken aynı dönemde Başkan Bush'a, El Kaide ve Usame bin Ladin'den söz eden tam 36 ayrı istihbarat brifingi verildi. Ağustos 2001'de, Bush'a verilen bir sayfalık brifing notu, "Bin Ladin ABD'de saldırmaya kararlı" başlığını taşıyor ve bu kapsamda yolcu uçaklarının kaçırılabileceğinden söz ediyordu, ancak ciddiye alınmadı.Ağustos 1998'de, ABD'nin Kenya ve Tanzanya büyükelçliklerine yönelik saldırılardan Bin Ladin'in sorumlu olduğu saptandı ve CIA, Aralık 1998 - Mayıs 1999 döneminde, Bin Ladin'in yerini biliyordu. Ancak Clinton yönetimi, yanılmaktan ve sivillere zarar vermekten çekinerek füze saldırısı düzenlemedi.Ocak 2000'de, 11 Eylül'ün hava korsanlarından üçü Kuala Lumpur'da buluştuklarında CIA onları izledi. Üç adam "şüpheli" sayılmasına karşın ABD vizesi alabildiler. CIA, vize aldıklarını biliyordu, ancak FBI'ı bu konuda uyarmadı. ABD'ye gelişleri sonrasında pilotluk dersleri almaya başlayan teröristlerin hareketleri FBI tarafından izlemeye alınmadı. 

İhbar ciddiye alınmadı 
Kuala Lumpur buluşmasına katılanlar arasında, Ekim 2000'de Yemen'de USS Cole gemisine düzenlenen saldırıyla ilgili soruşturmada adı geçen bir kişinin de bulunduğu anlaşıldı. Ancak FBI ve CIA, Kuala Lumpur buluşmasında bulunanların sonradan ABD'ye geldiği konusunda USS Cole soruşturmasını yürüten ekibe bilgi vermedi.Zekeriya Musavi adlı Arap kökenli bir Fransız vatandaşının, Şubat 2001'de Oklahoma'da pilotluk derslerine başlaması, daha sonra aynı dersleri Boeing 747 kullanmak üzere Minnesota'da devam ettirmesi dikkat çekti. Uçuş hocası durumdan şüphelenerek polise bilgi verdi. Ancak FBI, bunun üzerinde durmadı ve Musavi'yi izlemeye almadı.El Kaide'nin Kenya, Tanzanya ve Yemen saldırılarından sonra, Suudi Arabistan ile ABD arasında bu örgüte ilişkin herhangi bir istihbarat alışverişi yapılmadı.Korsanların tümü de, parasal işlemlerini CIA ve FBI'ın listelerinde mevcut adlarını kullanarak ve ABD bankalarında yaptırdılar, ancak bu mali kayıtlardan hiçbiri saldırılar öncesinde incelemeye alınmadı. 

</TEXT>
</DOC>
