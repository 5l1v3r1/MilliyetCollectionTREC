<DOC>
<DOCNO> 266925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sonspo23.html </URL>
<DATE> 2004/08/27/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Beşiktaş'ta Tayfun ve Juanfran Gaziantepspor maçında yok 
</HEADLINE>
<TEXT>

     Beşiktaş, 29 Ağustos Pazar günü İzmit'te Gaziantepspor ile yapacağı Birinci Süper Lig maçının hazırlıklarını sürdürdü. 
     BJK Nevzat Demir Tesisleri'nde, teknik direktör Vicente Del Bosque yönetiminde basına kapalı gerçekleştirilen antrenmanda futbolcular, pas çalışmasının ardından 3 gruba ayrılarak küçük sahada mini turnuva yaptı. 
     Turnuvayı Çağdaş, İbrahim Akın, Veysel, Kaan Dobra, Emre, Okan ve Fatih'in oluşturduğu kırmızı takım kazandı. 
     
     TAYFUN VE JUANFRAN YOK 
     Sakatlıkları süren Tayfun ve Juanfran'ın Gaziantepspor maçında forma giyemeyecekleri açıklandı. 
     Kulüp doktoru Ayhan Optur, antrenmanda takımdan ayrı çalışan Tayfun ve Juanfran'ın, Gaziantepspor maçında takımdaki yerlerini alamayacaklarını bildirdi. 
     Bu arada sakatlığı bulunan menajer-oyuncu Tayfur da takımdan ayrı çalıştı. 
     Siyah-beyazlılar, Gaziantepspor ile İzmit İsmetpaşa Stadı'nda yapacakları maçın hazırlıklarını, yarın sabah antrenmanıyla tamamlayarak, akşam tesislerde kampa girecek. 
     
</TEXT>
</DOC>
