<DOC>
<DOCNO> 282197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sonsiy15.html </URL>
<DATE> 2004/10/21/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Başesgioğlu "Serbest dolaşımın yasaklanması mümkün değil" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Avrupa Birliği'nin AB felsefesinin, kuruluşunun 4 temel özgürlüklerinden biri olan ''işgücünün serbest dolaşımını'' kalıcı bir şekilde yasaklanmasını kabullenmenin, hem Türkiye hem AB müktesebatı açısından mümkün olmadığını söyledi. 
     Başesgioğlu, Türk Endüstri İlişkileri Derneği'nin TEİD uluslararası kongresi kapsamında Milli Reasürans Kongre Salonu'nda düzenlenen, ''Türk Çalışma Mevzuatının AB Müktesebatına Uyumu'' konulu seminere katıldı. 
     Murat Başesgioğlu, sosyal politikanın, AB'nin başlangıçta ihmal ettiği bir alan olmakla birlikte, zaman içinde ekonomik ve parasal birlik kadar değer kazandığını ifade ederek, AB'nin sosyal politikasının, bir yandan istihdamı teşvik etmek ve küreselleşmeye uyum sağlamak üzere iş piyasalarında esnekleşmeyi öngördüğünü, diğer yandan ise çalışanları koruyucu önlemleri barındırdığını söyledi. 
     4857 Sayılı İş Yasası'na değinen Başesgioğlu, şunları kaydetti 
     ''Yasamız 2003'den itibaren yürürlüktedir. Uygulanmaya devam etmektedir. Belki yasa çıkarken, yasadan duyulan endişelerin pek çoğu gerçekleşmemiştir. O zaman, Bu yasa hayata geçtiğinde işçi-işveren saç saça, baş başa kavga edecektir denmiştir. Ne kavga olmuştur, ne de duyulan endişeler büyük ölçüde gerçekleşmiştir. Yasanın uygulanmasından doğan ufak tefek noksanlıklar da yüksek yargının yorumuyla daha bir şekillenmekte, içtihat haline gelmektedir. 4857 Sayılı Yasa'nın gerek zaman olarak çıkartılması, gerek içerik olarak çalışma mevzuatımıza kazandırılmasındaki faydayı, AB üyelik müzakereleri süreci içerisinde gördük. İlerleme raporunda bu yasaya çok önemli atıflar, referanslar yapılmıştır.'' 
     
     AB İSTİHDAM STRATEJİSİNE UYUM 
     Murat Başesgioğlu, Avrupa İstihdam Stratejisi'ne uyum çalışmalarının Türkiye İş Kurumu koordinatörlüğünde devam ettiğini belirterek, bu çerçevede ülkenin işgücü piyasasının fotoğrafı niteliği taşıyan İstihdam Durum Raporu'nun hazırlandığın söyledi. 
     İstihdam politikası için kritik sorunların analiz edildiği ve ülkenin istihdam konusundaki önceliklerinin ve izlenecek politikalarının belirlendiği ''Ortak Değerlendirme Belgesi''nin 2'si Türk, 4 uzmandan oluşan bir komisyon tarafından hazırlandığını kaydeden Başesgioğlu, şöyle devam etti 
     ''Hazırlama aşamasında ilgili kamu kurumları ile sosyal tarafların görüş ve önerileri alınacak ve etkin katılımı sağlanacaktır. Söz konusu belge, 2005 Şubat ayında imzalanacaktır. Ortak Değerlendirme Belgesi'nden sonra İstihdam Ulusal Eylem Planı'nın hazırlanması çalışmalarına başlanacaktır.'' 
     
     AVRUPA'DA İŞGÜCÜNÜN SERBEST DOLAŞIMI 
     Çalışma ve Sosyal Güvenlik Bakanı Murat Başesgioğlu, son yayınlanan ilerleme raporunda, ''Türk iş gücünün serbest dolaşımının sınırlamaya tabi tutulabileceği, bu tedbirlerin belki de kalıcı bir şekilde öngörülebileceğine'' dair ifadeler bulunduğunu hatırlatarak, şunları kaydetti 
     ''Her şeyden önce, AB'nin felsefesinin, kuruluşunun 4 temel özgürlükten biri olan işgücünün serbest dolaşımını kalıcı bir şekilde yasaklanmasını kabullenmek, hem Türkiye hem AB müktesebatı açısından mümkün değildir. Bunu Türkiye'ye kısıtlamak, başka ülkeye kısıtlamak bu özgürlükleri reddetmek manasına gelir. Bunun kabul edilebilir tarafı yok. Çok uzun süreli kısıtlamalar da Türkiye açısından pek hakkaniyete uygun bir davranış olmaz. En son giren ülkelere 7 yıllık bir geçiş süresi öngördüler. 
     Doğrudur, bir geçiş süresi öngörülebilmesini kabul ediyoruz. Türkiye'nin nüfusu biraz daha fazla. 7 yılı biraz aşan makul bir süre olabilir. Ama bu karşılıklı görüşmeler neticesi ortaya çıkacaktır. Türkiye'nin üyeliğini hesap edip, çok uzun süre kısıtlamayı düşünürseniz, yüzyılın ortası demektir. Uygulanmayacak bir geçici kısıtlamayı dahi Türkiye'nin kabul etmesi çok zor.'' Başesgioğlu, AB ülkelerinde yaşlanma trendinin çok hızlı şekilde devam ettiğini ifade ederek, şunları söyledi 
     ''AB, hedeflediği tam rekabetçi ekonomiyi yakalayabilmek için mutlaka ve mutlaka yeni iş gücüne ihtiyaç hissedecektir. Yapılan hesaplamalara göre AB, önümüzdeki 20 yıl içinde en az 30 milyon yeni işgücüne ihtiyaç duyacaktır. Dolayısıyla bu coğrafyada, AB ülkelerine yeni bir dinamizm kazandıracak genç işgücü potansiyeline sahip tek ülke Türkiye'dir. Onun için Avrupalı dostlarımızın, ilerleme raporunda gördüğü hususların, pek Avrupa gerçeğiyle bağdaşmadığı inancındayız.'' Başesgioğlu, AB üyelik sürecinde, ekonomideki güzel gidişler, ekonomimizin canlanması, doğrudan yabancı yatırımların artması neticesi, genç işgücünü Türkiye'de kullanmayı hedeflediklerini de söyledi. 
     
     SSK HASTANELERİNİN DEVRİ 
     Murat Başesgioğlu, toplantının ardından gazetecilerin sorularını da yanıtladı. 
     ''SSK hastanelerinin Sağlık Bakanlığı'na devri konusunda sendikaların tepkilerini nasıl değerlendirdiğinin'' sorulması üzerine Başesgioğlu, şunları söyledi 
     ''Türkiye bir hukuk devleti. Demokratik ülkelerde bu tepkileri anlayışla karşılamak lazım. Şahsen ben öyle karşılıyorum. Bu tür şeylerin fazla sürüncemede kalması, hem hastaneler, hem hastalar açısından iyi bir durum değil. Bir an önce netliğe kavuşup bu işin yürürlüğe girmesinin sektör açısından fayda var. Herkes kendi mensuplarının hak ve hukukunu koruma konusunda demokratik tepki gösterebilir.'' Başesgioğlu, ''projenin ne kadar sürede hayata geçirileceğinin'' sorulması üzerine, ''Parlamento süresi var, yasalaşma süreci var. Ama bir an önce hem yasalar açısından, hem de diğer problemlerin çözümlenmesi açısından bir an önce netliğe kavuşmasında yarar var'' dedi. 
     ''Hastanelerin Sağlık Bakanlığı'na devrinden sonra uzun vadede yerel yönetimlere devri söz konusu. Bu sağlık alanında boşluğa yol açmaz mı '' şeklindeki soruya karşılık Başesgioğlu, ''Kamu yönetiminde böyle bir husus öngörülmüştü, başlangıçta devlet hastanelerinin yerel yönetimlere devri. Ama o kanun geri geldiği için, arada bir boşluk doğacak. 5-6 sene belki, bu tarz işletmeler devam edecek. 5-6 sene sonra bu konsept yeniden değerlendirilir'' diye konuştu. 
     
     SOSYAL GÜVENLİK KURULUŞLARININ AÇIKLARI 
     Murat Başesgioğlu, sosyal sigorta kuruluşlarının 2005 yılı açıklarına ilişkin bir soruya karşılık, şöyle konuştu 
     ''Sosyal güvenlik kuruluşlarımızın 2005 yılında 22 katrilyon liralık finansman ihtiyacı görülüyor. Emekli Sandığı, Bağ-Kur ve SSK'nın 2005 için finansman açığı bu. En fazla da Emekli Sandığı finansman açığı bulunan kuruluşumuz. Ondan sonra da Bağ-Kur ve SSK geliyor. 
     Sosyal güvenlik kuruluşlarının giderlerini topladıkları primlerle karşılaması en doğru ve ekonomilere yük getirmeyen hadise ama, Türkiye olsun başka ülke olsun, topladığı primlerle bu giderlerini karşılamaktan uzaklar. Çoğu Avrupa ülkesinde de devlet, açık dediğimiz finansman ihtiyacını karşılamak durumunda. Bunu olabildiğince ekonomi üzerinde baskısının ve borçlanma gereksiniminin daha az olduğu seviyelerde yürütülmesi lazım.'' 
     
</TEXT>
</DOC>
