<DOC>
<DOCNO> 267903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/31/son/sonspo37.html </URL>
<DATE> 2004/08/31/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Thijs Henüz tam kapasite ile oynamıyorum... 
</HEADLINE>
<TEXT>

     Trabzonspor'da oynadığı 4 maçta 3 asist yaparak, bordo-mavili takımın başarısında büyük rol oynayan Bernt Thijs, Trabzon'da olmaktan çok mutlu. 
     Belçika'nın Genk takımından bu sezon transfer edilen Thijs, ligin ilk 4 haftasında sahada 262 dakika kaldı. 
     Thijs, Kayserispor maçında 17, Akçaabat Sebatspor maçında 65, Malatyaspor ve Gençlerbirliği maçlarında ise 90'ar dakika oynadı. 
     Trabzon'un tam bir futbol merkezi olduğunu ifade eden Thijs, ''İnsanların futbola bu kadar ilgi gösterdiği bir yeri başka bir ülkede bulamazsınız'' dedi. 
     Thijs, lige iyi bir başlangıç yaptıklarını da vurgulayarak, şunları kaydetti 
     ''Takımımız iyi mücadele ediyor ve kazanıyor. Bazı arkadaşların sakatlanmasına rağmen kazanmamız geleceğimiz açısından çok iyi. Ben ise henüz tam kapasite ile oynamıyorum. Performansımın yarısını sahaya yansıtıyorum. Çünkü farklı bir kulübe gelmek ve oraya uyum sağlamak biraz zaman alıyor. Ama Trabzon insanından büyük ilgi görüyorum. Taraftar bana büyük destek veriyor.'' 
     
</TEXT>
</DOC>
