<DOC>
<DOCNO> 276251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sonsiy10.html </URL>
<DATE> 2004/09/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Yeni yasama yılı yarın başlıyor... 
</HEADLINE>
<TEXT>

     TBMM, 22. Dönem'in üçüncü yasama yılına yarın başlıyor. 
     Cumhurbaşkanı Ahmet Necdet Sezer'in konuşmasıyla başlayacak 22. Dönem 3. Yasama Yılı çalışmalarında, TBMM Başkanı ve Başkanlık Divanı başta olmak üzere toplam 572 görev yeri için seçim yapılacak. 
     Yasama Yılı'nın başlaması dolayısıyla ilk törende TBMM Atatürk Anıtı'na çelenk konulacak, saygı duruşunda bulunulacak ve İstiklal Marşı okunacak. Törene TBMM Başkanı, Başbakan, siyasi parti genel başkanları, TBMM Başkanlık Divanı üyeleri, bakanlar ve milletvekilleri katılacak. 
     En kıdemli başkanvekili İsmail Alptekin'in başkanlığında saat 15.00'de toplanacak TBMM Genel Kurulu'unda İstiklal Marşı'nın okunmasının ardından Cumhurbaşkanı Ahmet Necdet Sezer yeni yasama yılı açış konuşmasını yapacak. 
     TBMM Başkanı Bülent Arınç 22. Dönem 3. Yasama Yılı'nın başlaması dolayısıyla TBMM Genel Kurul bahçesinde kokteyl verecek. 
     
     SEÇİM MARATONU 
     Yeni yasama yılının açılmasıyla başta TBMM Başkanlığı olmak üzere 572 görev yeri için Genel Kurul'da, AK Parti ve CHP gruplarında seçim yapılacak. 
     Seçimlerde, TBMM Başkanlık Divanı'na 15, ihtisas komisyonlara 416, dış Komisyonlara 73 asil ve 32 yedek üye belirlenecek. 
     AK Parti Grup Başkanvekilleri için 5, Grup Yönetim Kurulu için 15, Grup Denetçiliği için 2 üye, CHP Grup Başkanvekilleri için 3, Grup Yönetim Kurulu için 9, Grup Denetçiliği için de 2 üye, bu partilerin grup toplantılarında seçimle belirlenecek. 
     
     TBMM BAŞKANI SEÇİMİ 
     TBMM Başkanlığı için aday olacak milletvekilleri, 1-5 Ekim tarihleri arasında başvuruda bulunabilecekler. Başkan seçimi gizli oyla yapılacak. İlk iki oylamada üye tamsayısının üçte iki ve üçüncü oylamada üye tamsayısının salt çoğunluğu aranacak. Üçüncü oylamada salt çoğunluk sağlanamazsa, bu oylamada en çok oy alan iki aday için dördüncü oylama yapılacak. Dördüncü oylamada en fazla oy alan üye, Başkan seçilmiş olacak. 
     TBMM Başkanlığı seçiminin ilk 2 turu 6 Ekim Çarşamba, son 2 turu ise 7 ekim Perşembe günü yapılacak. 
     
     BAŞKANLIK DİVANI 
     TBMM Başkanı'nın seçilmesinin ardından, AK Parti ve CHP'nin Grup toplantılarında belirledikleri Başkanlık Divanı üyelikleri için Genel Kurul'da seçim yapılacak. TBMM Başkanı dahil 15 üyeden oluşan Başkanlık Divanı'nda 4 başkanvekili, 7 kitap üye ve 3 idare amiri yer alıyor. 
     Başkanvekillerinin 3'ü AK Parti'li, biri de CHP'li üyeler arasından seçilecek 7 katip üyeden 4'ü AK Parti, 3'ü CHP'den, 3 idare amirinden 2'si AK Parti, biri CHP'den aday gösterilecek. 
     
     İHTİSAS KOMİSYONLARI 
     TBMM'de 17 ihtisas komisyonu bulunuyor. Bu komisyonlarda 416 milletvekili görev yapacak. Gruplarca belirlenip TBMM Başkanlığı'na bildirilen komisyon üye adayları Genel Kurul'da seçilecek. Bu komisyonların üye sayıları şöyle 
     1. Anayasa Komisyonu 24 
     2. Adalet Komisyonu 24 
     3. Milli Savunma Komisyonu 24 
     4. İçişleri Komisyonu 24 
     5. Dışişleri Komisyonu 24 
     6. Milli Eğitim, Kültür, Gençlik ve Spor Komisyonu 24 
     7. Bayındırlık, İmar, Ulaştırma ve Turizm Komisyonu 24 
     8. Çevre Komisyonu 24 
     9. Sağlık, Aile, Çalışma ve Sosyal İşler Komisyonu 24 
     10. Tarım, Orman ve Köyişleri Komisyonu 24 
     11. Sanayi, Ticaret, Enerji, Tabii Kaynaklar, 
     Bilgi ve Teknoloji Komisyonu 24 12. Türkiye Büyük Millet Meclisi Hesaplarını İnceleme 
     Komisyonu 14 13. Dilekçe Komisyonu 15 
     14. Plan ve Bütçe Komisyonu 40 
     15. Kamu İktisadi Teşebbüsleri Komisyonu 35 
     16. İnsan Haklarını İnceleme Komisyonu 24 
     17. Avrupa Birliği Uyum Komisyonu 24 
     Sözkonusu 17 komisyon üyeleri belirlendikten sonra kendi Başkanlık Divanı üyelerini seçecekler. Anayasa ve İçtüzük gereğince, Plan ve Bütçe ile Dilekçe Komisyonlarında görev alacak milletvekilleri başka komisyonlarda görev alamayacaklar. Bu iki komisyon üyeleri hariç milletvekilleri birden fazla komisyon üyesi olabilecekler. 
     TBMM'nin dış ilişkileri yürütmek üzere dokuz komisyon bulunuyor. Bu komisyonlar toplam 73 üyeden oluşuyor. Ayrıca bu komisyonlardan AKPM, AGİT PA, KEİPA, BİAPB kendi üye sayıları kadar yedek üye de seçilebiliyor. TBMM'nin dış ilişkilerini yürüten komisyonlar ve üye sayıları da şöyle 
     Avrupa Konseyi Parlamenter Meclisi AKPM 12 8 AK Parti, 4 CHP 
     NATO Parlamenter Asamblesi NATO PA 12 8 AK Parti, 4 CHP 
     Avrupa Birliği Karma Parlamento Komisyonu AB KPK 12 8 AK Parti, 4 CHP 
     Karadeniz Ekonomik İşbirliği Parlamenter Asamblesi KEİPA 9 6 AK Parti, 3 CHP 
     Parlamentolararası Birlik PAB 8 5 AK Parti, 3 CHP 
     Avrupa Güvenlik ve İşbirliği Teşkilatı Parlamenter Asamblesi AGİT PA 8 5 AK Parti, 3 CHP 
     İslam Kalkınma Örgütü Parlamenterler Birliği İKÖ-PAB 5 3 AK Parti, 2 CHP 
     Barış İçin Asyalı Parlamentolar Birliği BİAPM 3 2 AK Parti, 1 CHP 
     Avrupa-Akdeniz Parlamenterler Asamblesi EUROMED 6 4 AK Parti, 2 CHP 
     
</TEXT>
</DOC>
