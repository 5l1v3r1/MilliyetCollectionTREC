<DOC>
<DOCNO> 269651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/yasam/ayas.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yan etki' kurbanı 
</HEADLINE>
<TEXT>


Çocuk sahibi olmak için kullandığı ilaç yüzünden 50 kilodan 110 kiloya çıkan senarist Filiz Terzi Sülün, tanınmaz hale geldi 

Şükran Pakkan 

Filiz Terzi Sülün 33 , dört yıl öncesine kadar alımlı bir TV oyuncusu ve başarılı bir senaryo yazarıydı. Ama epilepsi hastası Sülün, çocuk sahibi olmaya karar vermesinin ardından başlayan tedavi süreciyle bugün tanınmaz hale geldi. 
Sülün'ün iddiasına göre, nöbet geçirmesini engellemek için hamilelik sürecinde kullandığı Sanofi Synthelabo firmasınca piyasaya sürülen "valproat" etken maddeli ilaç, Polikistik Over Sendrom PCOS isimli ağır bir hormon hastalığına yakalanmasına neden oldu. İlaç prospektüsünde PCOS'a ilişkin herhangi bir yan etki yazılı olmadığını fark eden Sülün'ün hastalığı akıl almaz bir ihmali ortaya çıkardı. 

Erkeklik hormonu patladı 
"Baba Evi" dizisinin de senaryo yazarı olan Sülün'ün iddiasına göre olaylar şöyle gelişti 
1998'de doktor kontrolünde başladığı 'valproatı' başta düzensiz, 2000'deki hamileliğinden itibaren de düzenli kullandı. Ancak bu süreçte, 60 kilo alarak 50 kilodan 110 kiloya çıktığı gibi, aşırı tüylenme, akne, regl düzensizliği yaşamaya başladı. Uyguladığı diyet ve spor etkili olmadı. Kiloları, omurilik ve kalp sıkıntıları yarattı. Erkeklik hormonunun 150 kat arttığı saptandı. Sesi kalınlaştı. Ardından gelen testler, bugüne kadar adını bile duymadığı PCOS hastalığına yakalandığını ortaya çıkardı. 
Yabancı sağlık dergilerinde valproat kullanan hastaların PCOS'a yakalanma sıklığından bahsedildiğini okuyan Sülün, ilk olarak suçlunun doktoru olduğunu düşündü. Doktorunu İstanbul Tabipler Odası'na şik yet eden Sülün, ardından, Sağlık Bakanlığı Hasta Hakları, Bölümüne ihbarda bulundu ve ilaç firmasına mail yazdı. Şimdi hakkını yasal yollardan arayacak. 

Firma "Biz başvurduk" 
İlaç firması yaptığı açıklamada, 2002'de Sağlık Bakanlığı'na "Kilo artışı görülebilir. Polikistik over sendromu için kilo artışı bir risk faktörü olarak dikkatle izlenmelidir" cümlesinin prospektüse eklenmesi için başvuruda bulunulduğu belirtti. Başvurunun onay sürecinde olduğunu iddia eden firma, prospektüs değişikliğinin uzamasını, prosedürlere bağladı. Firmaya göre, tek başına valproat ile tedavi edilen hastalarda PKOS oranı yüzde 11.1. 
Sağlık Bakanlığı ise firmanın 2002 Aralık'taki başvurusu üzerine, üç ay içinde karar verildiğini ve Mayıs 2003'te firmaya değişikliğin yapılması gerektiğini bildirdiğini açıkladı. Bakanlık, ilaç komisyonunda konunun hukuksal yaptırımının ele alınacağını bildirdi. 

PCOS nedir 

Çok sayıda kist içeren yumurtalık anlamına geliyor. Aşırı kilo artışı, det düzensizliği, erkeklik hormonundaki artış gibi bulgularla şekillenen sendrom, kısırlığa yol açıyor ve obezite nedeniyle ciddi sağlık problemlerini beraberinde getiriyor. 


</TEXT>
</DOC>
