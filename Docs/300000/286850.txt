<DOC>
<DOCNO> 286850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/son/sondun18.html </URL>
<DATE> 2004/11/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Yunanistan, Türkiye'nin AB üyeliği için topu Rumlara attı 
</HEADLINE>
<TEXT>

     Yunanistan Dışişleri Bakan Yardımcısı Yannis Valinakis, ''Türkiye'nin AB perspektifinin desteklenmesi konusunda Kıbrıs Rum yönetimiyle aynı görüşü paylaştıklarını'' söyledi. 
     Valinakis, Atina'da yayımlanan Eleftheros Tipos gazetesindeki demecinde, Türkiye-AB ve Türk-Yunan ilişkileriyle Kıbrıs konusuna değindi. 
     Türkiye'nin AB üyeliği konusunda Atina'nın Kıbrıs Rum yönetimiyle yakın işbirliği içinde bulunduğunu belirten Valinakis, ''Biz ve Kıbrıs hükümeti Rum , Avrupa'nın tüm bölgemizi kökten değiştirecek bir katalizör olduğuna inanıyoruz. Yunanistan ile Kıbrıs Rum , AB üyeleri olarak bu yegane ve tarihi sürecin başını çekmektedirler'' dedi. 
     Valinakis, Türkiye'nin AB üyeliği konusunda Rum yönetimiyle görüş farklılığı bulunup ulunmadığına ilişkin bir soru üzerine, Atina'nın bu konuda Rum yönetimiyle aynı görüşü paylaştığını belirterek, şunları söyledi 
     ''Yunanistan ve Kıbrıs Rum , Türkiye'nin kriterleri yerine getirdiği oranda ve komşu ülkelerle ilgili dış politikasının, özellikle müstakbel ortaklarına karşı olan tavrının düzeldiği oranda AB perspektifinin desteklenmesinden yanadır.'' Valinakis, 17 Aralık tarihindeki AB zirvesinde, Yunanistan'ın, Türkiye'ye müzakere tarihi verilmesini koşul öne sürerek veto edip etmeyeceğine ilişkin bir soruyu da, şöyle yanıtladı 
     ''İlerleme raporunda, Yunanistan'ı ilgilendiren birçok konu yer almaktadır. 17 Aralık uzun bir sürecin başlangıç noktası olacaktır. Hükümetin stratejisi, rapor temelinde Türkiye'nin AB perspektifinin desteklenmesi yolundadır.'' Türk-Yunan ilişkilerine değinen Valinakis, bu konuda istikşafi görüşmelerin sürdürüldüğünü, ancak tarafların tezlerinde hala büyük farklılıklar bulunduğunu belirtti. 
     Valinakis, ''Bu görüşmelerin hedefi, ilişkilerin iyileştirilmesine katkı sağlamaktır. Bunlar gerektiği kadar sürdürülecektir'' dedi. 
     Valinakis, Ege konusunda Atina'nın Uluslararası Mahkeme'ye neden gitmediğine ilişkin bir soruyu, ''Bu konuda önemli olan kolay ve rasgele çözüm yollarına kapılmadan gerekli ciddiyeti göstererek ele almayı sürdürmemizdir'' diye yanıtladı. 
     Kıbrıs konusuna değinen Valinakis, Ada'da taraflar arasında müzakerelerin yeniden başlatılması için Anan planının bir temel oluşturabileceğini, ancak daha önce bazı değişiklikler yapılması gerektiğini kaydetti. 
     Yunanistan Dışişleri Bakan Yardımcısı Yannis Valinakis, ''Kıbrıs'ta atmosfer yavaş yavaş değişiyor. Ancak, artık herkes farkındadır ki, Ada'da olası bir çözüm, AB müktesebatı ve ilkeleri çerçevesinde Avrupalı bir çözümden başka bir şey olamaz'' diye konuştu. 
     
</TEXT>
</DOC>
