<DOC>
<DOCNO> 275688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sonspo32.html </URL>
<DATE> 2004/09/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Ç. Rizespor Beşiktaş'tan ne bize, ne de hocamıza teklif gelmedi 
</HEADLINE>
<TEXT>

     Çaykur Rizespor Genel Sekreteri Mustafa Tüylüoğlu, Beşiktaş'tan şu ana kadar ne Çaykur Rizespor Kulübü'ne, ne de Teknik Direktör Rıza Çalımbay'a teklif gelmediğini söyledi. 
     Tüylüoğlu, Çaykur Rizespor Teknik Direktörü Rıza Çalımbay'a Beşiktaş'tan teklif geldiği iddialarıyla ilgili yaptığı açıklamada, yönetim kurulu olarak Kulüp Başkanı Ekrem Cengiz ve Rıza Çalımbay ile birlikte gece geç saatlere kadar konu hakkında görüştüklerini belirtti. 
     Şu ana kadar ne kulübe, ne de Çalımbay'a bir teklif gelmediğini ifade eden Tüylüoğlu, ''Kimse gelin güvey olmasın. Gelince oturur konuşuruz. Ama şu anda bizi kimse parçalamaya, bölmeye uğraşmasın. Biz hedefleri olan bir takımız. Birlik beraberlik içerisinde, başarılı bir şekilde yolumuza devam etmek istiyoruz'' dedi. 
     Tüylüoğlu, hafta sonu sahalarında Malatyaspor ile yapacakları karşılaşmayı mutlaka kazanmaları gerektiğini kaydederek, ''Birinci Süper Lig'in en zorlu takımlarından biriyle karşılaşacağız. Bu maçı kazanmamız halinde üst sıralarda yer alabilme yolunda bir engeli daha aşmış olacağız. Bu nedenle seyircimize büyük görev düşüyor'' diye konuştu. 
     
</TEXT>
</DOC>
