<DOC>
<DOCNO> 269549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sontur34.html </URL>
<DATE> 2004/09/06/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İskenderun'daki "zehir" gemisi, 2 bin ton "toksik atık"la battı .. 
</HEADLINE>
<TEXT>

     Hatay'ın İskenderun İlçesi'nde, körfezde 4 yılı aşkın süredir bekletilen ve yapılan incelemelerde bazı bölümlerinde çürüme belirlenen ''MV Ulla'' adlı gemi, taşıdığı 2 bin 200 ton ''toksik atık'' yüküyle battı. 
     İskenderun Körfezi'nde, içinde zehirli olduğu öne sürülen yüküyle birlikte bekletilen Saint Vincent bandıralı ''MV Ulla'' adlı gemi, demirli bulunduğu yerde sulara gömüldü. 
     Yaklaşık 4 yıl önce İskenderun'a gelen ve ''Termik santral baca kurumlarının oluşturduğu tehlikeli toksik atık'' taşıdığı belirlenerek, yükünü boşaltmasına izin verilmeyen gemi, o günden bu yana İskenderun Körfezi'nde bekletiliyordu. 
     İskenderun kaymakamı Ömer Doğan, zaman içerisinde değişik bölmelerinde çürümeler oluşan ve 3 ayrı kuruluşun üzerinde haciz işlemi uygulattığı gemi içindeki toksik maddenin bir süre önce Basel Sözleşmesi çerçevesinde geldiği İspanya'ya gönderileceğini açıklamıştı. 
     
     ÖNCE YAN YATTI, SONRA KISA SÜREDE BATTI 
     Kaymakam Doğan, sabah saatlerinde gemi acentesinin kendilerine başvurmasından sonra, Liman Müdürlüğü'ne geminin durumunu tespit ettirdiğini, MV Ulla'nın 10 derece yana yattığının ve su almakta olduğunun kendisine bildirildiğini ifade etti. 
     Bunun üzerine geminin batmaması için Valilik aracılığıyla Ankara'ya faks çekildiğini kaydeden Doğan, sözlerini şöyle sürdürdü 
     ''Bu arada İspanya'nın da yükü aldırmak üzere 3 gün önce bir gemi yola çıkardığını öğrendik. Ancak, tüm bu çabalarımız geminin batmasına engel olunamadı. Gemi, kısa sürede sulara gömüldü. Şu anda körfezin 25 metre derinliğinde bulunuyor. 
     Olay artık farklı bir boyut kazandı. Zararın tespiti ve toksik maddenin denizden çıkartılması için çalışmalar başlatılacak.'' 
     
</TEXT>
</DOC>
