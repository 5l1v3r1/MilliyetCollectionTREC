<DOC>
<DOCNO> 267305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/yasam/yas15.html </URL>
<DATE> 2004/08/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



İSTANBUL 

Yanlış çocuğu fidye için kaçırdı 
Tekirdağ'ın Çerkezköy ilçesinde fidye için yanlış çocuğu kaçıran kişi, 37 gün sonra çocuğu kaçırdığı yere bırakarak kaçtı. Süleyman Ş., cezaevinde tanıştığı Ragıp Çelik'e, cezaevi çıkışında, iş kurmak için 30 bin dolar verdi. Ş., verdiği paranın akıbetini araştırdı. Çelik ailesinin aşiret mensubu olduğunu öğrenen Süleyman Ş., paraları alamadı. Bunun üzerine Ş., Çelik'in kardeşi Sülhattin Çelik'in çocuğunu kaçırmaya karar verdi. Ancak yanlışlıkla Sebahattin Çelik'in oğlu Z. Çelik'i, 20 Temmuz'da hayvan otlatırken kaçırdı. Arandığını anlayan Süleyman Ş., çocuğu 37 gün sonra kaçırdığı yere geri bıraktı. 

TÜRKİYE 

Tam 6 ilde hafif deprem 
DHA 
Van Özalp'te dün Richter ölçeğine göre 3.2 büyüklüğünde bir deprem meydana geldi. Kandilli Rasathanesi Deprem Araştırma Enstitüsü'nün merkez üssünü Özalp olarak saptadığı deprem 12.42'de meydana geldi. Can ve mal kaybı yaşanmadı. Çankırı Ilgaz'da dün 00.26'da 2.7, Gökova Körfezi'nde 02.08 ve 08.28'de 3.2, Marmara Denizi'nde 08.57'de 2.7, Kırşehir'de 10.05'te 3.0 ve Erzincan'da 10.07'de3.2 büyüklüğünde depremler oldu. 

ANKARA 

Trafik kazası cinayet çıktı 
Ankara Kavaklıdere'deki bir taksicinin ölümüne, 3 taksicinin de yaralanmasına neden olan trafik kazasının kasıtlı olarak yapıldığı ortaya çıktı. Polis görgü tanıklarının bilgisine başvurdu. Tanıklar, kazadan önce 06 TOM 72 plakalı Cheroke marka cipin sahibinin aracını park etmek istediğini, ancak taksicilerin karşı çıktığını söyledi. Taksiciler ile tartışan cip sürücüsü O.Ç.'nin, cipini taksicilerin üzerine sürerek 1 kişinin ölümüne, 3 kişinin de yaralanmasına neden olduğunu bildirdi. O.Ç.'dün yakalandı. 

FRANSA 

Ne de olsa bir anne 
DIŞ HABERLER SERVİSİ 
Tatil için ailesiyle Fransa'ya giden İngiliz Kerry Crellin'in 44 14 yaşındaki oğlu Ben, kardeşleriyle oynarken ayağı kayarak Ardeche Nehri'ne düştü. Kafasını çarparak bayılan oğlunu gören anne Kerry, suya dalıp Ben'i yüzeye çıkardı ve yakınlarda bulunan bir kanocunun yardımıyla sahile çekti. Kafatası çatlayan Ben'in sağlık durumunun iyi olduğu belirtildi. 

FRANSA 

TV karşısındaki 2 yıllık ceset 
DIŞ HABERLER SERVİSİ 
Fransa'nın batısındaki Chatellerault kentinde, 2 yıl önce televizyon karşısında eşofmanla yatağa uzanmış halde ölen bir kişinin iskeleti bulundu. 57 yaşında olduğu tahmin edilen adamın iskeletini, eve haciz koymak için giden icra memuru buldu. 

ENDONEZYA 

Müslümanlara 'Hıristiyanstar' 
DIŞ HABERLER SERVİSİ 
Dünyanın en kalabalık Müslüman ülkesi Endonezya'da, Hıristiyan ilahi şarkıcıları Liaw Delon Thamrin 26 ve Destiny Joy Tobing 24 , halkoyuyla 'Endonezya Idol' yarışması finalisti oldu. Endonezya, daha önce Müslüman ve Hıristiyanlar arasında şiddetli çatışmalara sahne olmuştu. 

A.B.D. 

11 Eylül 'şekeri' 
DIŞ HABERLER SERVİSİ 
ABD'de Lisy Co. firmasının ürettiği şekerlemelerin paketinden çıkan 'İkiz Kuleler arasında uçan uçak maketi' büyük tepki aldı. Tepkiler üzerine, piyasada bulunan 17 bin paket şekerleme toplatıldı. Firma, oyuncakların ürün kodunun '9011' olmasının da tesadüf olduğunu iddia eti. 


</TEXT>
</DOC>
