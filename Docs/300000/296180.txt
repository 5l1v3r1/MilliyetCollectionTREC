<DOC>
<DOCNO> 296180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun30.html </URL>
<DATE> 2004/12/09/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Powell son kez NATO'da... 
</HEADLINE>
<TEXT>

     ABD Dışişleri Bakanı Colin Powell, bakan olarak son kez NATO dışişleri bakanları toplantısına katılıyor. 
     Almanya Dışişleri Bakanı Joschka Fischer'in sözcüsü, Alman bakanın, NATO'nun en yüksek siyasi karar organı olan ve 26 üye ülkenin dışişleri bakanlarından oluşan NATO Konseyi'nın toplantısında, konseyin en eski üyesi sıfatıyla söz aldığını ve son kez toplantıya katılan Powell'a, ''Olağanüstü işbirliğinizden dolayı teşekkürler. Irak savaşından önce, savaş sırasında ve savaştan sonra, adil ve profesyonel bir dışişleri bakanı gibi davrandınız'' dediğini söyledi. 
     Aynı kaynak, toplantıda hazır bulunan bakanların Powell'ı içtenlikle alkışladığını da aktardı. 
     Powell, kısa süre önce istifa ettiğini açıklamış, Bush yönetimi de yerine Ulusal Güvenlik Danışmanı Condoleezza Rice'ın geleceğini duyurmuştu. 
     
</TEXT>
</DOC>
