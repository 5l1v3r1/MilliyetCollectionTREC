<DOC>
<DOCNO> 253957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas15.html </URL>
<DATE> 2004/07/08/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Olay çıkaran sarhoşlara anında ceza 
</HEADLINE>
<TEXT>

     İngiltere'de yazın artan alkol tüketimine karşı 2 ay sürecek kampanya başlatıldı. 
     Kampanyayla kentlerin barların yoğun olduğu bölgelerinde geceleri devriye gezecek polise, olay çıkaran sarhoşlara anında ''ceza kesme'' yetkisi tanındı. Buna göre polis, sarhoşları merkeze götürmek yerine, olay yerinde ağır para cezaları uygulayacak. 
     İngiltere'de belirlenen 77 bölgede 8 hafta boyunca uygulanacak bu yeni sistemin faydalı bulunması halinde sürekli hale getirilmesini düşünen hükümet yetkilileri, ''İngiltere'de suça ve şiddete yol açan akşamcılık kültürünün kontrol altına alınmasını'' hedefliyor. 
     Bu arada, küçük yaştaki çocuk ve gençlere alkollü içecek satan bar ve içki dükkanları yeni uygulamanın hedeflerinden biri oldu. Polisin, küçük yaştakilere alkollü içecek satan işyerlerinin yasaları çiğneyip çiğnemediğini belirlemek için, ''18 yaşından küçük çocukları bizzat bu yerlere gönderip izleyeceği'' ve ağır cezalar uygulayacağı bildiriliyor. 
     Yasaları çiğnediği tespit edilen bu işyerlerinin ''teşhir edilmeleri'' de yeni uygulamalardan biri olarak belirlendi. 
     İçişleri Bakan Yardımcısı Hazel Blears, şiddete bağlı suçların yüzde 44'ünün alkollü kişilerce işlendiğine dikkat çekerek, bu uygulamalarla hem giderek tırmanan alkolizmin, hem de suçun önüne geçmeyi hedeflediklerini bildirdi. 
     Ülkenin alkol tüketimi kültüründe köklü bir değişiklik yapmaya çalıştıklarını belirten Blears, ''Gençler, her akşam kim olduklarını bile unutacak kadar içmenin kabul edilemez olduğunu bilmeli. Çünkü bunun sonucunda İngiltere sokaklarında taksi sırasında bile kanlı kavgalar çıkabiliyor'' dedi. 
     Araştırmalar, aşırı alkol tüketiminin, İngiltere'de her yıl içki yüzünden meydana gelen yaralanmalar, işgünü kaybı ve benzeri nedenlerle 20 milyar sterlinlik kayba yol açtığını gösteriyor. 
     
</TEXT>
</DOC>
