<DOC>
<DOCNO> 283097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/sondun20.html </URL>
<DATE> 2004/10/25/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
'Kartal kaçakçısı' paniği 
</HEADLINE>
<TEXT>

     Tayvan'dan Belçika'ya, veba mikrobu taşıyan 2 kartal getiren yolcu paniğe yol açtı. 
     Brüksel havaalanındaki gümrük görevlileri, geçen hafta, 2 kartalı kaçak olarak ülkeye sokmak isteyen Tayvanlıyı yakaladı. 
     Hayvanlara el koyan gümrükçüler, yolcuyu serbest bıraktıktan sonra alanda karantinaya alınan kartalların veba mikrobu taşıdıklarını tespit ettiler. 
     Hayvanların, uçağın yolcu bölümünde, el çantasında taşınmış olmasının, hastalığın insanlara bulaşma riskini artırdığı belirtiliyor. 
     Belçika hükümeti, Bangkok'tan Viyana aktarmalı olarak Brüksel'e gelen uçaktaki yolcuların ve ''kartal kaçakçısı'' Tayvanlının bulunması için AB Komisyonu'ndan yardım istedi. 
     Komisyon, bugüne kadar 6 Asya ülkesinde 30 kişinin ölümüne neden olan ve AB'ye girmemesi için büyük çaba harcanan salgını önlemek amacıyla uçak yolcularına çağrı mesajı yayımladı. 
     Yolculara doktora gitmelerini ve adreslerini bildirmelerini öneren çağrı mesajının ardından, Tayvanlı kaçakçı ve çok sayıda yolcu, yetkililerle temas kurarak sağlık kontrolüne alındı. 
     Belçikalı yetkililer, hasta kartalların ve bunlarla aynı yerde karantinada tutulan diğer hayvanların öldürüldüğünü bildirdiler. Kartallarla temasta olan veteriner ve gümrükçüler de sağlık kontrolünden geçirilerek gözlem altına alındı. 
     Belçika Sağlık Bakanlığı, yolcular, veterinerler ve gümrük memurlarının, sağlık kontrollerinin tamamlanmasından sonra bir genel durum değerlendirmesi yapılacağını bildirdiler. 
     
     14 YAŞINDAKİ ÇOCUK, KUŞ GRİBİNDEN ÖLMÜŞ 
     Bu arada, Tayland'da 14 yaşındaki bir kız çocuğunun kuş gribinden öldüğü doğrulandı. 
     Sağlık Bakanlığı, 6 gün önce kuzeydeki Sukhotai eyaletinde ölen çocuğa yapılan tahlillerin ardından, çocuğun kuş gribinden öldüğünün doğrulandığını, son ölümle Tayland'da yılbaşından bu yana kuş gribinden ölenlerin sayısının 12'ye çıktığını açıkladı. 
     Bakanlık bünyesindeki kuş gribi merkezinin müdürü Charal Trinvuthipong, ''11 günlük hastalık sürecinden sonra ölen kız çocuğu şüpheliler listesindeydi. Laboratuvar testleri çocuğun ölümcül H5N1 virüsü taşıdığını doğruladı'' diye konuştu. 
     
</TEXT>
</DOC>
