<DOC>
<DOCNO> 259931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/soneko01.html </URL>
<DATE> 2004/08/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Uluslararası finansal kuruluşlar turuncu alarmda... 
</HEADLINE>
<TEXT>

     ABD, terör örgütü El Kaide'nin, aralarında Uluslararası Para Fonu IMF , Dünya Bankası ve New York borsasının da bulunduğu büyük finansal kuruluşlara saldırı düzenleyebileceği yönünde alınan istihbarata işaret ederek, bu finans kuruluşlarına yönelik tehdit düzeyini, turuncuya çıkardığını bildirdi. 
     ABD İç Güvenlik Bakanı Tom Ridge, düzenlediği basın toplantısında, ''Yeni istihbarat bilgileri ışığında, New York, New Jersey ve Washington'daki finansal kuruluşlara yönelik tehdit düzeyini turuncuya yükselttik'' dedi. 
     Ridge, turuncu alarm sayesinde, Washington'da bulunan IMF ve Dünya Bankası binalarıyla, New York'taki Citi Grup ve New York borsası, New Jersey'deki Prudential Financial adlı kuruluşlara yönelik tehditlerin bertaraf edilebilmesi için imkanların en yüksek düzeyde kullanılabileceğini kaydetti. 
     Tom Ridge, ellerine geçen istihbarata göre, El Kaide'nin bu kuruluşlara bomba yüklü otomobil veya kamyonetle saldırı düzenlemeyi planladığını bildirdi. Mevcut durumda, bu binaların etrafında gerekli önlemlerin alındığını belirten Ridge, saldırı için öngörülen zamana işaret eden hiçbir bilgi bulunmadığını, ancak böyle bir saldırının, ABD başkanlık seçimlerinin yapılacağı 2 Kasım'a kadar olan zamanda planlanıyor olabileceğini kaydetti. 
     Ridge, bu binaların etrafında, ''özel tampon bölge'' kurulmasının planlandığını belirterek, bu binalara giren araçların kontrolden geçeceğini, yeraltındaki garajlara park eden araçların inceleneceğini, bölgede dolaşan herkesin bu binalarda çalıştığını gösteren kimlik kartı taşımak zorunda olduğunu, binalara giren çıkanların tespiti için dijital fotoğraflarının çekileceğini ve bölgede güvenlik güçlerinin artırılacağını anlattı. 
     Büyük finansal kuruluşlara yönelik tehdit düzeyinin turuncuya yükseltilmesine karşın Ridge, ülke genelinde tehdit düzeyinin, terörist bir saldırı olabileceği riskine işaret eden sarı alarmda kalmayı sürdürdüğünü kaydetti. 
     Beyaz Saray sözcülerinden Erin Healy, gazetecilere açıklamasında, bu finansal kuruluşlara yönelik tehdit düzeyinin yükseltilmesi kararının, son 72 saat içinde elde edilen istihbarat bilgilerine dayandığını bildirdi. 
     
</TEXT>
</DOC>
