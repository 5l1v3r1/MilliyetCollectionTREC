<DOC>
<DOCNO> 291936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/yazar/altan.html </URL>
<DATE> 2004/11/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Simsiyah yangın dumanlarındaki yoğunlaşma... 
</HEADLINE>
<TEXT>


PAZARTESİ sabahı saat 8 sularında Fındıklı'dan Kazancı Yokuşu'na doğru dikleşerek çıkan Meclisi Mebusan Caddesi'nin kaldırımları da kar içindeydi Cihangir'e, Taksim'e, Gümüşsuyu'na doğru kademe kademe, karmakarışık yükselen yapıların damları da... 
Bazı bacalardan dumanlar çıkıyordu havaların soğuması ve kışın yaklaşmasıyla görmeye alışık olduğumuz grimsi baca dumanları... 
Derken Kazancı Yokuşu'nun, uzaktan bakıldığında, Pürtelaş Sokağı girişine rastlarmış gibi görünen bir apartmanın damından baca dumanına benzemeyen yoğunlukta kara dumanlar yükselmeye başladı gitgide daha da yoğunlaşan kara kara duman bulutları... 

Besbelli ki, büyüdükçe büyüyen, yayıldıkça yayılan kara dumanların çıktığı yerde, bir yangın vardı. 
Acaba baca mı iyi temizlenmediği için tutuşmuştu yoksa bir tüpgaz mı patlamıştı, ne olmuştu .. 
Yılın ilk soğuk ve beyaz damlı sabahında peş peşe salvolarını artıran kara kara dumanlarla, alevlerin görünmediği maskeli bir yangını izlemek... 

Önceki günkü gazetelerde, tanığı olduğumuz yangınla ilgili, ayrıntılı haberlere rastladık. 
Yangın, Kazancı Yokuşu, Seyit Ahmet Sokak'taki beş katlı bir apartmanın teras katında çıkmıştı. 
Gelen itfaiye yangını söndürdükten sonra, teras katında yanmış bir ceset bulmuştu. Yanarak ölen kişi, 3 ay önce oraya taşınmış olan 46 yaşındaki müzisyen Tuncay Akdoğan'dı. 

Tuncay sabaha karşı saat 5'te gelmişti evine. Evin elektrikleri kesik olduğu için, talihsiz müzisyenin bir mum yakarak yattığı ve mumun devrilmesiyle çıkan yangında, yanarak öldüğü tahmin ediliyordu. 
Biz yangının kara kara fışkıran dumanlarını izlerken, aklımıza bile gelmemişti o sırada uykudaki bir insanın yanarak ölmekte olduğu... 

Gözlerimin önünde hala, kara kara yükselen o dumanlar... 
Ve birtakım garip çağrışımlar... Maksim Gorki'nin çeşit çeşit yangınları anlatan satırları yangın çıkarma sapıklığına uğramışların kundakladığı yangınlar mahalle yangınları, orman yangınları... 

Kara kara dumanlar yükseliyordu Kazancı Yokuşu'nun üst taraflarından... 
Küçücük bir oğlan çocuğu, çişini tutamayıp altına kaçırmış zor durumlarda annesinden duyduğu bir sözü tekrarlıyordu annesine 
- Yandık, yandık, yandık... 

Sokak arası maçlarında içi yananlar, arada sırada bir şişe suyu dikiyorlardı ağızlarına... 
Sevdiklerini yitirenlerin yürekleri yanıyordu. 
Çeşit çeşit gösteri yürüyüşlerini engellemek için havaya ateş açıldığında "Yandım Allah" kaçışanlar oluyordu sağa sola... 
Sanki bazı insanlar salt çıra olmak için gelmiş gibi dünyaya, Nazım Hikmet 
Sen yanmasan 
Ben yanmasam 
Biz yanmasak 
Nasıl çıkar karanlıklar 
Aydınlığa... 
Diyordu... 
Kara kara dumanlar yoğunlaşarak yükseliyordu ve genç bir adam yatağında yanarak ölüyordu. 

Dün Öğretmenler Günü'ydü. Radikal gazetesi, "Öğretmen yine aç" başlığıyla vermişti Eğitim - Sen'in yaptığı bir araştırmayı. 
Gerçekten de ateşsiz, alevsiz, dumansız, görünmeyen bir yangının içinde kavrulup giden, miniminicik nesrin güllerine benziyordu ilkokul öğretmenlerinin hayatı... 
Köylerdeki tek öğretmenli ilkokullar okulun badanasını da yapan, tuvaletini de temizleyen öğretmenler... 
Çocukların kendilerine model olarak alacağı yarı tok, yarı aç öğretmenler... 

Şark'ın, kendi gerçekleriyle yüz yüze gelmekten ödü kopan hasta megalomanlığı içinde, beyinleri hamasetle politik liderlere tapınmaya kelepçelenmiş, tekdüze çocuklar yetiştirmeye dönük totaliter eğitim programları... 
"Türküm, doğruyum, çalışkanım..." 

Sonra da bir yanda "statükocu" kafalar bir yanda, ellerde - fotoğraf da çekip, saniyesinde Avustralya'ya da gönderebilen - cep telefonlarıyla, "değişimci" gövdeler... 
Tüketim alanında yaygın bir değişimcilikle, hamasi söylemlerde taşlaşmış bir statükoculuk... 

Evinin kesik elektriği nedeniyle, mum ışığında yatağa giren müzisyen Tuncay Akdoğan, devrilen mumun çıkardığı yangında, yanarak ölüp gitti işte... 
21. yüzyılın, saydamlığı küreselleştiren dinamosundan kopuksanız, mum ışığında sürekli eski bir plağı çalmak da sakıncalı olabilir. 
Birkaç kuşak yanmadan, yakmak gerek 21. yüzyılın ışıklarını... 



</TEXT>
</DOC>
