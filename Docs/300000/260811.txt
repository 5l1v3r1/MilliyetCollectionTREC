<DOC>
<DOCNO> 260811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/soneko28.html </URL>
<DATE> 2004/08/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Malezya, Proton ile Türkiye oto piyasasını hareketlendirmek istiyor 
</HEADLINE>
<TEXT>

     Malezya'nın Ankara Büyükelçisi Ahmad Mokhtar Selat, ''Proton'' markası ile otomotiv sektörüne hareketlilik getirmek istediklerini belirterek, ''Türkiye pazarı ile ilgileniyoruz'' dedi. 
     Malezya'nın Ankara Büyükelçisi Selat, inceleme ve temaslarda bulunmak üzere geldiği Adana'da, Vali Yardımcısı Nevzat Ergun'ü makamında ziyaret ederek bir süre görüştü. 
     Türkiye'nin büyük bir ülke olduğunu belirten Selat, ''Türkiye ile Malezya iki dost ülke. Var olan ilişkilerimizi daha da ileriye götürmeyi amaçlıyoruz'' diye konuştu. 
     Selat, bir gazetecinin sorusu üzerine ''Proton'' marka araçlarının satışı ile ilgili Türkiye'de distribütörlerinin bulunduğunu söyledi. 
     Geçmişte bazı sorunlar yaşamalarına karşın, kendilerini yeniden organize ettiklerini ifade eden Selat, şunları kaydetti 
     ''Türkiye'de 4 bin adet proton marka araç var. Parçalarını da her yerde bulmak mümkün. Türkiye pazarı ile ilgileniyoruz. Sadece Türkiye pazarını değil Türk Cumhuriyetleri'ni de hedefliyoruz. Türkiye sayesinde diğer ülkelere de satış yapmak istiyoruz. Ancak, bu uzun vadeli bir çalışmayı gerektiriyor.'' Selat, iki ülke arasında yıllık ticaret hacminin 400 milyon dolar civarında olduğunu ancak, ülkelerindeki kriz nedeniyle aşağı düşen bu rakamın yeniden hız kazanacağına inandığını ifade etti. 
     Malezya'nın ithalatçı konumda olduğunu ve Türkiye'den 300 milyon dolarlık ithalat yaptıklarını belirten Selat, ''Türkiye'den, daha çok, askeri malzeme alıyoruz'' diye konuştu. 
     
</TEXT>
</DOC>
