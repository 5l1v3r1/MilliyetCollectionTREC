<DOC>
<DOCNO> 286458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/05/son/sontur08.html </URL>
<DATE> 2004/11/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Polisin aşk kaçamağı pahalıya patladı 
</HEADLINE>
<TEXT>

     İsmail AKDUMAN SAMSUN, DHA 

SAMSUN'da bir yıl önce tanışıp aşık olduğu 25 yaşındaki Ç.V.'yi ormana götürüp cinsel ilişkiye zorladığı, kelepçe taktıktan sonra copladığı ve çantasını gaspettiği iddiasıyla tutuklanan trafik polisi 40 yaşındaki Kemal Coşkun'un yargılanmasına başlandı. Evli ve iki çocuk babası Coşkun, "İlişkimiz doğru, ancak gasp ve tecavüz yok'' dedi. 
     Samsun Emniyet Müdürlüğü Trafik Şubesi'nde görev yapan polis memuru Kemal Coşkun, iddiaya göre 1 yıl önce tanışıp gönül ilişkisine girdiği, Ç.V'yi 2 ay önce ormanlık alana götürdü ve cinsel ilişkiye zorladı. Burada Ç.V'nin ellerini kelepçeyle bağlayarak jopla döven Coşkun, genç kadının çantasını ve cep telefonunu aldıktan sonra olay yerine gelen jandarmalar tarafından yakalandı. 
     Samsun 2'nci Ağır Ceza Mahkemesi'nde 25 yıl hapis cezası istemiyle yargılanan Coşkun, suçlamaları kabul etmedi. Trafik polisi savunmasında, "Bu kadınla bir yıl önce tanıştık. Zamanla arkadaşlığımız ilerledi ve kendi isteğiyle ilişkiye girdik. Ancak ondan ayrılmak isteyince, beni Emniyet Müdürü'ne şikayet etmekle, karıma söylemekle tehdit ederek para istedi. Bu şekilde 3.5 milyarımı aldı. Olay günü de beni çağırdı. Birlikte sürekli seviştiğimiz ormanlık alana gittik. Beni rahat bırakmasını söyledim. Tartışmaya başladık. Ben de ona iki tokat attım. Biz onunla konuşurken jandarma geldi. İlişkiye girmek için onu zorlamadım. Çünkü özel günündeydi'' dedi. 
     Ç.V. ise sanığın yalan söylediğini ifade ederek, "Aramızda gönül ilişkisi olmadı. Hiç cinsel ilişkiye girmedik. Olay günü beni arayarak, boşanmak üzere olduğum eşimle aramı düzeltmek için seni bir falcıya götüreceğim' diyerek çağırdı. Ormanlık alana gittik. Bana soyunmamı söyledi. Kabul etmeyince, ellerime kelepçe vurup, beni copla dövdü. Çantamı ve cep telefonumu aldı. Seninle değişik fantaziler yaşayacağız' diyerek, kendisi soyundu. Ellerimi çözüp benim de soyunmamı istedi. Kabul etmedim. Bu sırada da jandarma geldi. Kendisinden şikayetçiyim'' diye konuştu. 
     Sanık polisin duruşmada tanık olarak dinlenen eşi 38 yaşındaki G.Ç. de duruşmada tanık olarak dinlendi ve eşine destek verdi. G.Ç., "Son 6 aydır eşimin bu kadınla olan ilişkisini biliyorum. Bana kurtulamadığını söyledi. Olay sonrası eşim tutuklanınca beni sürekli arayan bu kız para istedi. Çocuğumu kaçırmakla tehdit etti. Eşim bir hata yapmıştır. Ama, bu kadın için 15 yıllık yuvamı dağıtmam'' dedi. 
     Mahkeme tanıkların dinlemesi için duruşmayı ertelerken, polis memuru Coşkun'un tahliye talebini kabul etmedi. 
     
</TEXT>
</DOC>
