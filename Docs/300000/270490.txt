<DOC>
<DOCNO> 270490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sontur32.html </URL>
<DATE> 2004/09/09/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
"Teşhirci" doktor .. 
</HEADLINE>
<TEXT>

     Doktor C.K 26 , yaklaşık 6 aydır Meltem Mahallesi'nde bir çok kişinin polise şikayetine konu olan ''teşhircilik'' olayının zanlısı olduğu gerekçesiyle tutuklandı. 
     AA muhabirinin aldığı bilgiye göre, önceki gün Meltem Mahallesi'nde oturan B.D ve S.T. adlı kişiler, mahallede ''teşhircilik'' yaptığını iddia ettikleri doktor C.K'yı darp ettiler. Olayda kolu kırılan doktor C.K'nın şikayetçi olduğu için polis, darp olayına karışan B.D. ve S.T'yi gözaltına aldı. Darp nedeninin araştırılması sırasında B.D ve S.T, polise verdikleri ifadelerde, C.K'nın yaklaşık 6 aydır Meltem Mahallesi'nde ''cinsel organını kadın ve genç kızlara göstererek teşhircilik'' yaptığını iddia ederken, polis bir süredir mahalledeki vatandaşların şikayetlerini ve zanlının eşkali gözönünde bulundurarak, araştırmayı genişletti. 
     Soruşturma çerçevesinde, teşhir olayının mağduru 5 genç kız ve kadın, C.K'yı teşhis etti. 
     
     MAĞDURDU, ZANLI OLDU 
     Darp olayının mağduruyken, polisin soruşturması ve teşhisler sonucu ''teşhircilik'' suçlamasının zanlısı durumuna gelen C.K, edinilen bilgiye göre, sorgusunda hakkındaki iddiaları kabul etmedi. 
     Asayiş Şube Müdürlüğü ekiplerince tamamlanan soruşturma sonunda polis, doktor C.K'yı ''teşhircilik'', kendini döven B.D ve S.T'yi de ''darp'' suçlamasıyla adliyeye sevketti. 
     Soruşturmanın, ''teşhirciliğe'' maruz kalan mağdurların basında yer almaması için gizli tutulduğu öğrenilirken, C.K, ''teşhircilik'' suçlamasıyla Nöbetçi Mahkeme'ce tutuklanarak, Antalya Et Tipi Kapalı ve Yarı Açık Cezaevi'ne gönderildi. 
     Darp olayının zanlıları B.D ve S.T ise, tutuksuz yargılanmak üzere serbest bırakıldı. 
     Doktorun tutukluluğuna itiraz edileceği öğrenildi. 
     
     6 AYDIR ŞİKAYET GELİYORDU 
     Edinilen bilgilere göre, doktor C.K'nın tutuklanmasına neden olan olay, Meltem Mahallesi'nde yaklaşık 6 aydır yaşanıyordu. 
     Mahalledeki bazı sitelerde oturan vatandaşlar, sitelerine girişte ve mahalledeki Mehmet Manavoğlu Parkı çevresinde bir kişinin ''cinsel organının teşhir ettiği'' yönünde polise şikayette bulundular. 
     Polis artan şikayetler ve verilen eşkal üzerine soruşturma başlatırken, aramalardan sonuç alamadı. 
     Genç kızlar ve kadınların maruz kaldığı ''teşhirciliğe'' bazı erkek vatandaşların da şahit olduğunu ve tutuklanan doktor C.K'yı teşhis ettikleri öğrenildi. 
     Doktor C.K ile ilgili çalıştığı hastane yetkilileri soruları yanıtlamaktan kaçınırken, polis benzer suçlamalarla ilgili C.K hakkında Meltem Mahallesi sakinlerinin dışında üniversite ve tıp fakültesi öğrencilerinden şikayet gelmediğini bildirdiler. 
     Bekar olduğu öğrenilen C.K'nın Hacettepe Üniversitesi Tıp Fakültesi'nden mezun olduğu, 2002 yılından bu yana Antalya'da görev yaptığı belirlendi. 
     
</TEXT>
</DOC>
