<DOC>
<DOCNO> 292188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas26.html </URL>
<DATE> 2004/11/25/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Ünlü yazar Arthur Hailey öldü... 
</HEADLINE>
<TEXT>

     Sinemaya da uyarlanan çok satan romanların ünlü yazarı Arthur Hailey, Bahama adalarındaki evinde 84 yaşında öldü. 
     Eşi Sheila Hailey, yazarın Bahama'daki New Providence adasında dün uykusunda öldüğünü söyledi. 
     Sürükleyici romanları ile tanınan Hailey'in 38 dilde, 40 ülkede yayınlanan 11 romanı toplam 170 milyon adet sattı. 
     Hailey'in ünlü romanı Havaalanı sinemaya uyarlandığında, filmde baş rolleri Burt Lancaster ve Dean Martin oynamış, bu film 70'lerin ünlü facia filmlerinin yolunu açmıştı. 
     Hailey'in Otel ve Tekerlekler gibi romanlarının da filmi çekilmişti. 
     5 Nisan 1920'de İngiltere'de doğan Hailey'in okul hayatı, ailesi eğitim masraflarını karşılayamadığı için 14 yaşında sona ermiş, 2. Dünya Savaşı'nda İngiliz hava kuvvetlerinde pilotluk yapmıştı. 
     Hailey 1947'de Kanada'ya göçtü ve orada televizyon senaryoları yazmaya başlayıncaya kadar bir traktör fabrikasında satış yöneticiliği yaptı. İlk romanı Nihai Teşhis 1959'da yayınlandı ve 1969'da Bahama adalarına yerleşti. 
     Sheila Hailey, eşinin son yıllarda geçirdiği 2 kalp ameliyatından sonra bilincinde zaylıflama olduğunu ve iki ay önce de bir felç geçirdiğini, ünlü romancının naaşının bu hafta sonu düzenlenecek özel törenle yakılacağını söyledi. 
     Hailey'in iki evlilikten 4 oğlu ve 2 kızı var. 
     
</TEXT>
</DOC>
