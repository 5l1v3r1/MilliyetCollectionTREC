<DOC>
<DOCNO> 287800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonspo19.html </URL>
<DATE> 2004/11/10/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Camacho Real Madrid'de verdiğim emirler yerine getirilmedi... 
</HEADLINE>
<TEXT>

     İspanya Birinci Futbol Ligi takımlarından Real Madrid'de göreve başladıktan 4 ay sonra istifa eden teknik direktör Jose Antonio Camacho, istifasıyla ilgili ilginç açıklamalarda bulundu. 
     Real Madrid'den Eylül ayı içinde ayrılan ve istifasından sonra ilk kez konuşan Camacho, ''Yıldız futbolcularla dolu bir kulüpte verdiğim emirler, yerine getirilmedi'' dedi. 
     Daha önce İspanya Milli Takımı'nı da çalıştıran Camacho, Real Madrid Kulübü Başkanı Florentino Perez'i, nasihatleri dinlemeyen biri olarak tanımlarken, onun diğer kulüp başkanları gibi olmadığını ve takımın başındaki teknik direktörü dikkate almadığını ileri sürdü. 
     Real Madrid'in ünlü yıldızlarını da eleştiren teknik adam, antrenmanlar arasında futbolcuların dışarı çıkmalarını istemediğini kaydederek, ''Tüm ısrarlarıma rağmen futbolcular, öğle yemeklerini dışarıda yediler'' diye konuştu. 
     Kulübün transfer politikasına da ağır eleştirilerde bulunan İspanyol teknik direktör, kulübe alınan İngiliz Michael Owen'ı transfer etmek istemediğini, onun yerine Roma'dan Emerson veya Arsenal'den Patrick Vieira, o da olmazsa Real Sociedad'dan Xabi Alonso'yu almak istediğini açıkladı. 
     Camacho, bu isteklerinin yerine getirilmemesi üzerine kendisini ''kalabalıktan herhangi biri'' gibi hissettiğini ve görevi bırakmak zorunda kaldığını sözlerine ekledi. 
     
</TEXT>
</DOC>
