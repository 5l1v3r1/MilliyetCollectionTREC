<DOC>
<DOCNO> 263240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sontur53.html </URL>
<DATE> 2004/08/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Kumar oynayan Belediye Başkanı'na gözaltı .. 
</HEADLINE>
<TEXT>

     Ankara Emniyet Müdürlüğü ekipleri, bir dernekte kumar oynayan 4 kişiyi gözaltına aldı. Aralarında belediye başkanı ve il genel meclis üyesi olan bu kişiler para cezasına çarptırıldı. 
     A.A muhabirinin aldığı bilgiye göre, Asayiş Şube Müdürlüğü Ahlak Büro Amirliği ekipleri, bir ihbarı değerlendirerek, önceki gece Hoşdere Caddesi üzerinde bulunan At Yarışı Sevenler Derneği'ne baskın düzenleyerek arama yaptı. 
     Dernekte kumar oynadıkları öne sürülen bir belde belediye başkanı Ahmet G., Ankara İl Genel Meclisi Üyesi Özdemir T., İcra Müdürü Farettin A., emekli gazeteci Mümtaz E. gözaltına alındı. Kumar parası olduğu öne sürülen 1 milyar lira ile 100 dolar da zapt edildi. 
     Sorgulamaları tamamlanarak Ankara Cumhuriyet Savcılığı'na sevkedilen 4 kişiye kumar oynamak suçundan 118 milyon 823'er bin lira para cezası verildi. 
     Hakkında işlem yapılan İl Genel Meclisi Üyesi Özdemir T.'nin halen organize suç çetesi oluşturma iddiasıyla tutuklu bulunan ''Kürt Ahmet'' lakaplı Ahmet T.'nin oğlu olduğu bildirildi. 
     Dernek hakkında adli ve idari soruşturmanın yürütüldüğü bildirildi. 
     
</TEXT>
</DOC>
