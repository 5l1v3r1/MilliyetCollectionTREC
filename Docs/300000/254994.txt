<DOC>
<DOCNO> 254994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/yasam/yas02.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İkizler, hastalığı ayrılarak yendi 
</HEADLINE>
<TEXT>


Tüm dünyalarını birbirlerinin üzerine kuran ikiz kızlar, "yiyememe" hastalığından ayrı evlere taşınıp kurtuldu 

ÖZLEM DOĞAN Konya DHA 

Konya'da 2 yıl önce halk arasında "manken hastalığı" olarak bilinen sinirsel iştahsızlığa Anoreksia Nevroza yakalanan 15 yaşındaki tek yumurta ikizleri S.Ö. ve S.Ö., tedavileri için birbirlerinden ayrılmak zorunda kaldı. 2 yılda 38 kilodan 25 kiloya kadar düşen ikiz kardeşler, yeniden kilo almaya başladı. 
Birbirlerine çok düşkün tek yumurta ikizleri S.Ö. ve S.Ö., dışarıdan arkadaş edinmedikleri gibi, evde anne ve babalarıyla bile çok az konuşuyorlardı. İkizler 13 yaşına geldiklerinde, çevrelerindeki insanların "Çok kilo alıyorsunuz" sözlerinden etkilenerek yemek yememeye karar verdi. Televizyonda izledikleri mankenlere imrenen S.Ö. ve S.Ö., kendi aralarında "Kim daha çok zayıflayacak " diye de iddiaya girdi. Bir süre sonra yedikleri az bir yemeği de boğazlarına parmak atarak kusan ikizler, okullarına bile kahvaltı yapmadan gitmeye başladı. Bu şekilde bir yıl geçiren ikizler, 38 kilodan 25 kiloya düşünce yeniden kilo almak istediler, ancak vücutları yemekleri kabul etmedi. 

Teşhis geç konuldu 
Çocuklarının sürekli zayıflaması anne babalarını dikkatini çekince, baba A.Ö. kızlarını doktora götürdü. İlk başta ikizlere teşhis koyamayan doktorlar, iki ay önce ikizlerin sinirsel iştahsızlığa yakalandığını belirledi. 
Doktorlar, birbirlerine çok düşkün olan ikizlerin tedavisi için de bir süre ayrı yerlerde yaşamalarını önerdi. Bunun üzerine ikizlerden biri babasıyla Konya'da kalırken, diğeri annesiyle birlikte Beyşehir ilçesine taşındı. Yaklaşık 2 aydır birbirinden ayrı yaşayan ikizler, toparlanarak yeniden kilo almaya başladı. Yaptıklarının çok yanlış olduğunu söyleyen babasıyla kalan S.Ö., ikiz kardeşini çok özlediğini ve sık sık telefonla görüştüklerini söyledi. S.Ö., kardeşinden ayrıldığından bu yana 6 kilo aldığını da anlattı. 

Sinirsel iştahsızlık nedir 
Halk arasında manken hastalığı olarak bilinen sinirsel iştahsızlık, genel olarak 12 - 18 yaşları arasında görülen ve şişmanlamaya karşı ağır korku yüzünden bilinçli olarak aşırı zayıf kalma çabaları ile belirlenen bir beslenme bozukluğu. Bu hastalığa yakalananların yüzde 95'i de kadın. Kız kardeşlerden biri bu hastalığa yakalanırsa, diğerinin de yakalanma olasılığı fazla. 



</TEXT>
</DOC>
