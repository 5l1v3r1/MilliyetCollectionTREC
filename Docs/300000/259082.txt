<DOC>
<DOCNO> 259082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sontur01.html </URL>
<DATE> 2004/07/29/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Diyarbakır'da polis noktasına saldırı 1 ölü, 3 yaralı 
</HEADLINE>
<TEXT>

     Diyarbaır'da kimliği belirsiz kişilerce polis noktasına saldırıda bulunuldu. Saldırıda bir bekçinin şehit olduğu, 2'si polis 3 kişinin yaralandığı bildirildi. 
     Edinilen bilgiye göre, Mardinkapı Semti'ndeki polis noktasına düzenlenen bombalı ve silahlı saldırıda yaralı olarak Devlet Hastanesi'ne kaldırılan ve müdahaleye rağmen kurtarılamayan bekçinin Abbas Yoldaş olduğu belirlendi. 
     Saldırıda, yaralanan 2 polis memurunun Devlet Hastanesi'nde tedaviye alındığı kaydedildi. Yaralı polis memurlarının kimliği açıklanmadı. 
     Saldırı sırasında olay yerinden geçmekte olan Diyarbakır Sur Belediyesi Başkan Vekili Ali Rıza Çiçekli de hafif yaralandı. 
     Çiçekli, olay yerinden tesadüfen geçerken saldırı olduğunu ve yaralandığını belirterek, ''resmi aracımızla belediye şantiyesine gidiyorduk. Olay yerinden geçtiğimiz sırada bir anda patlama oldu ve silah sesleri duyduk. Arabamızın içinde eğildik. Bu sırada hafif yaralandım'' dedi. 
     Bu arada, Çiçekli ve beraberindeki 2 kişi ifadesine başvurulmak üzere Emniyet Müdürlüğü'ne götürüldü. 
     Güvenlik güçlerince bölgede geniş çaplı operasyon sürdürülürken, bazı şüphelilerin gözaltına alındığı bildirildi. 
     
     "HUZUR ORTAMI İSTİYORUZ" 

     Diyarbakır Valisi Nusret Miroğlu, ''Huzur ortamının devam etmesini istiyoruz'' dedi. 
     Miroğlu, yaralı polis memurlarına ''Geçmiş olsun'' dileğinde bulunmak üzere geldiği Devlet Hastanesi çıkışında basın mensuplarına açıklamada bulundu. 
     Mardinkapı polis noktasında bekleyen panzere el bombası atılarak uzun namlulu silahlarla ateş açıldığını belirten Miroğlu, şöyle dedi 
     ''Saldırıyı yapanların muhtemelen 2 kişi olduğunu tahmin ediyoruz. Olay yerinde çok miktarda boş kovan var. Bombanın menşei hakkında henüz net bir bilgi yok. İncelemeler sürüyor. Bu üzücü olayların olmaması gerekir. Bölgemizde ve şehrimizde sağlanan sükunet ve huzur ortamının devam etmesini istiyoruz. Terör olaylarının nerede ve ne şekilde olursa olsun, olmasını istemiyoruz.'' Bu arada, saldırıda yaralanan polis memurlarından birinin Adnan Almaz olduğu, hafif yaralanan ve kimliği açıklanmayan diğer polis memurunun ise ayakta tedavi edilerek taburcu edildiği bildirildi. 
     
</TEXT>
</DOC>
