<DOC>
<DOCNO> 259602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/31/son/sontur18.html </URL>
<DATE> 2004/07/31/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Kızının doğum gününde toprağa verildi 
</HEADLINE>
<TEXT>

     Çanakkale'de taksicilik yapan Çetin Candar 37 , taksisine aldığı yaşlı müşterisinin elektrik süpürgesini evine çıkarmak isterken, geçirdiği kalp krizi sonucu yaşamını yitirdi. 
     Çanakkale Otogarı'nda taksicilik yapan Candar, dün akşam saatlerinde yaşlı kadın müşterisini Barbaros Mahallesi Atatürk Caddesi üzerindeki evine götürdü. 
     Yaşlı kadın, apartmanın asansörünün çalışmadığını belirtince, Candar otomobilde bulunan elektrik süpürgesini eve taşımak istedi. Bu sırada kalp krizi geçiren Candar, apartman kapısı önünde hayatını kaybetti. 
     Candar'ın ölümü ailesi ve taksici arkadaşları arasında büyük üzüntü yarattı. Ölen taksici Candar'ın eşi Şule Candar, bugün 6 yaşındaki kızları Tuğçe'nin doğum günü olduğunu belirterek, ''Eşimle bugün kızımızın doğum gününü kutlayacaktık. Hatta pastasını bile hazırlamıştık'' dedi. 
     Candar'ın cenazesi Aslanca Camii'nde kılınan namazın ardından, Şehir Mezarlığı'nda toprağa verildi. 
     
</TEXT>
</DOC>
