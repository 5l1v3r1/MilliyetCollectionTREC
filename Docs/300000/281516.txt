<DOC>
<DOCNO> 281516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/soneko18.html </URL>
<DATE> 2004/10/19/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Sahte TEKEL 2000 ve 2001'ler Çin'de mi üretiliyor 
</HEADLINE>
<TEXT>

     Sahte üretilen Tekel 2000 ve 2001 sigaralarının piyasada satışının ''önemli boyutlara'' ulaştığı, sahte sigara satışı yapan bayilerin belgelerinin iptal edildiği bildirildi. 
     Tütün, Tütün Mamulleri ve Alkollü İçkiler Piyasası Düzenleme Kurumu Başkanı Niyazi Adalı'dan aldığı bilgiye göre, Kurum'a sahte sigaralarla ilgili ekspertiz için son aylarda yapılan başvurularda artış oldu. 
     Adalı, yurdun değişik yörelerinden gelen sahte ürünlerin incelendiğini, sahte ve kaçak ürünlerle ilgili 242 işyeri hakkında işlem başlattıklarını bildirdi. 
     Adalı, kendilerine intikal eden sahte sigara satışları ilgili başvuruların önemli boyutlara ulaştığını, gelen başvuruları değerlendirerek süratle satış belgelerini iptal ettiklerini belirterek, şunları söyledi 
     ''Bayilerin bu konuda dikkatli davranmaları gerekiyor. Yurda kaçak yollarla sokulan sahte sigaralar, vergi ödenmediği için doğal olarak çok daha ucuza mal ediliyor ve kar marjı yüksek oluyor. Ancak, sigara zaten sağlığa zararlı bir madde. Çin'de üretildiği yolunda duyumlar aldığımız sahte Tekel 2000 ve 2001 sigaraları, zararı daha da artırılmış sigaralardır. Bu sigaraların işlenmesi, nikotin ayarları, diğer zararlı unsurları asıllarından farklıdır. Tüketicilerin de bu konuda duyarlı davranmalarını bekliyoruz. Belki ilk bakışta görünüm itibariyle farklı görünmeyen bu sigaralarda bandrol, ambalaj katlamasına dikkat edilmeli. Ucuza satılan sigaralara kesinlikle itibar edilmemeli.'' Adalı, sahte sigara satışının önlenmesi konusunda tüketiciyi bilinçlendirmek için eğitim çalışması yapılabileceğini de sözlerine ekledi. 
     
</TEXT>
</DOC>
