<DOC>
<DOCNO> 299256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sontur20.html </URL>
<DATE> 2004/12/20/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Şimdi levrek zamanı... 
</HEADLINE>
<TEXT>

     Hava sıcaklıklarının düştüğü aralık sonu ile ocak ve şubat aylarının en gözde balığı levrek, balıkçı esnafının yüzünü güldürüyor. 
     Soğuk havanın etkisiyle en lezzetli dönemine giren levrekler balıkçı tezgahlarında yerini aldı. Adana Balıkçı Hali esnafından Muhsin Balıkçı, levreğin, aralık ayı sonundan şubata kadar en yağlı dönemini geçirdiğini ve lezzetinin arttığını belirterek, bu balık türünün damak tadına düşkünlerin ilk tercihi olduğunu söyledi. 
     Bu dönemde diğer aylara oranla 2-3 kat daha fazla levrek sattıklarını ifade eden Balıkçı, lezzetin yanı sıra daha da irileşen levreklerin 6 kiloya kadar ulaştığını bildirdi. 
     Balıkçı, Karataş İlçesi'nden gelen levreklerin kilosunun 10-15 milyon lira arasında değiştiğini kaydetti. 
     
</TEXT>
</DOC>
