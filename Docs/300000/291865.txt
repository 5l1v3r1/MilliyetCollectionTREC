<DOC>
<DOCNO> 291865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/dunya/adun.html </URL>
<DATE> 2004/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefetin bedeli 
</HEADLINE>
<TEXT>


Ukrayna'daki muhalefet lideri Yuşçenko, 4 ay önce yakışıklı bir erkekti... Sonra, birdenbire çöktü, tanınmayacak hale geldi. Yuşçenko, 'İktidar beni zehirledi' diyor, iktidara göre ise neden, yediği bozuk suşi... 

DIŞ HABERLER SERVİSİ 


Tartışmalı seçim ve protestolar nedeniyle dünya kamuoyunun gündeminde ilk sıralara yerleşen Ukrayna'da tüm gözler Batı yanlısı Viktor Yuşçenko'ya çevrilirken, 50 yaşındaki muhalefet liderinin son 3 ayda yaşadığı inanılmaz fiziki çöküş de dikkatlerden kaçmıyor. 
Ancak Viktor Yuşçenko'nun 2 kez Viyana'daki Rudolfinerhaus Kliniği'ne yatmasına yol açan dış görünüşündeki bu esrarengiz değişimin nedenini kimse açıklayamıyor. Öyle ki, ısrarla iktidar tarafından zehirlendiğini öne süren Yuşçenko'nun iddiası, klinik testlerde ne doğrulanabiliyor ne çürütülüyor. 

KGB mi zehirledi 
3 ay öncesine kadar yakışıklı sayılabilecek bir erkek olan Yuşçenko'nun şimdi yeşile çalan şişkin yüzü, çiçek bozuğunu andıran izlerle dolu. Sürekli bitkin gözüken Yuşçenko'nun, yüzünün yarısı felçliymiş gibi duruyor, bir gözünden de sürekli yaş geliyor. Yuşçenko'nun "Beni zehirlediler" iddiasına rakipleri, yediği bozuk suşi, karpuz ve içkiden zehirlenmiş olabileceği karşılığını veriyor. 
Ukrayna basınında yer alan bazı haberlerde ise, Yuşçenko'nun Rus gizli servisi KGB'nin eski bir başkanıyla görüşmesinden sonra hasta olduğu öne sürüldü. 
Yuşçenko'yu ilk kez 10 Eylül'de kontrol eden Avusturyalı doktorlar, Ukrayna muhalefet liderinin dış görünüşündeki dramatik değişimin nedenini bulamadılar ancak biyolojik silahlarda kullanılan bir zehirden kaynaklanıp kaynaklanmadığını anlayabilmek için yabancı uzmanları davet ettiler. Böylece Yuşçenko'nun çöküşündeki sır perdesi daha da kalınlaştı. 
Yuşçenko'nun durumunu Atlantik ötesinden izleyen New York Üniversitesi Tıp Fakültesi'nden Dr. Marc K. Siegel, "Bu bir muamma. Gıda zehirlenmesi olasılığı yok gibi. Çünkü üzerinden çok zaman geçti" dedi. Siegel, "Yuşçenko'nun kanında, şimdiye kadar bilinmeyen bir virüsün dolaşıyor olabileceğini" de ekledi. 
Londra'daki Imperial College'den zehir uzmanı John Henry de, Yuşçenko'nun hastalık öncesi ve sonrası fotoğraflarını karşılaştırarak yaptığı analizde, Ukraynalı liderin zehirli kimyasallara maruz kalmış olabileceğini, bunun ardından da yüzünde yetişkinlere özgü bir akne kümelenmesi gelişmiş olabileceğini belirtti. 
Rudolfinerhaus Kliniği'ndeki Yuşçenko dosyası, mühürlenip Avusturya savcılarına teslim edildi. 




</TEXT>
</DOC>
