<DOC>
<DOCNO> 279741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko39.html </URL>
<DATE> 2004/10/13/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Şükrü Binay Hazine madeni para sevkiyatına bugün başladı 
</HEADLINE>
<TEXT>

     Merkez Bankası Başkan Yardımcısı Şükrü Binay, altı sıfır atmakla Türk lirasının değerinin değişmesi arasında nasıl bir ilişki kurulduğunu anlayamadığını söyledi. 
     Binay, '' Devalüasyon olacak deniyor. Devalüasyon olabilmesi için Merkez Bankası'nın dalgalı kurdan vazgeçiyor olması lazım'' dedi. 
     Uluslararası Ticaret, Finansman ve Yatırım Konferansı'nın, ''Para Politikası, Enflasyon ve Yeni Türk Lirası'' başlıklı oturumunda konuşan Binay, Türk lirasından altı sıfır atmanın insanların hesaplama yeteneklerini zorladığını, ancak, 4 ya da 5 sıfır atılması halinde çok daha ciddi sıkıntılar olabileceğini belirterek, altı sıfır atmanın fiyatlara etkisinin fazla olacağını zannetmediğini ifade etti. 
     Binay, ''Merkez Bankası'na paket servisi yapan kebapçı şimdiden çift etiketli fiyatlarını basmış. Adana kebap 6 milyon 300 bin ya da 6.3 YTL. Geriye yuvarlanacak pek bir şey kalmamış'' diye konuştu. 
     Perakende sektöründe ciddi bir rekabet olduğunu ve böyle bir ortamda fiyatları yukarıya çekmenin intihar anlamına geldiğini savunan Binay, YTL'ye geçişin kuru etkileyip etkilemeyeceği konusunda da şunları kaydetti 
     ''Altı sıfır atmakla Türk lirasının değerinin değişmesi arasında nasıl bir ilişki kuruluyor, bunu bir türlü anlayamıyorum. İstanbul'da çok konuşuluyor, Ankara'da pek duymuyoruz, ama Devalüasyon olacak deniyor. Devalüasyon olabilmesi için Merkez Bankası'nın dalgalı kurdan vazgeçiyor olması lazım. Birisi bana altı sıfır atmakla Türk lirasının değeri arasındaki ilişkiyi kurup da e-posta olarak atarsa çok sevinirim.'' Binay, IMF ile 3 yıllık program yapılacağını söylediklerini hatırlatarak, finans dünyasından pek çok insanın hala bu programın mantığını, Türkiye'yi nereye götüreceğini kavrayamadığını belirtti. 
     
     YTL İÇİN FİZİKİ HAZIRLIKLAR TAMAM 
     Şükrü Binay, paradan altı sıfır atılmasının iç talep üzerinde etkisi olabileceğini kaydederek, fiziki hazırlıkların tamamını bitirdiklerini bildirdi. 
     Binay, 1 Ocak 2005 itibariyle Türkiye'de 21 adet para olacağını, bunlarla alışveriş yapmayı düşünmenin çok zor olduğunu ve bu kargaşayı engellemek için Türk Lirası'nı süratle çekmeleri gerektiğini söyledi. 
     ''Hazine'nin, PTT kanalıyla madeni para sevkiyatına bugün başladığını'' bildiren Binay, ''Hem Ziraat Bankası'nın il merkezlerindeki şubelerine, hem de Merkez Bankası'nın 21 şubesine... Onu da yılbaşına kadar yetiştireceğiz'' dedi. 
     Binay, bankalarla gizlilik anlaşmalarını hazırladıklarını, bir banka dışında hepsinin YTL'ye şu anda hazır olduğunu belirterek, muhasebe yazılımı yapan büyük şirketlerle olan işlerini de bitirdiklerini kaydetti. 
     Şükrü Binay, bu konudaki eksik noktanın, paranın tanıtımı olduğunu ve hedef kitleleri olan bankamatik, kredi kartı kullanmayan ve kırsal kesimde yaşayan insanlara medya, jandarma karakolları, köy okulları ve camiler üzerinden ulaşmaya çalışacaklarını bildirdi. 
     
     ENFLASYONUN DÜŞMESİ 
     Katılımcıların sorularını da yanıtlayan Binay, enflasyonun bu seviyelere düşmesinin arkasındaki en önemli unsurun mali disiplinin kuvvetle uygulanması olduğunu vurgulayarak, IMF ile anlaşma yapmanın yararlarından birisinin imzalanan anlaşma kadar kredibilite sağlamak olduğunu söyledi. 
     Binay, Merkez Bankası'nın enflasyon hedeflemesi yapmadığına dikkat çekerek, şunları kaydetti 
     ''Enflasyon hedeflemesi iyi beklenti yönetimi anlamına geliyor. Türkiye'de Merkez Bankası'nın hakim olduğu alan son derece sınırlı. Geçmişteki uygulamada farklı bir gelirler politikası varken, Merkez Bankası'nın tek başına fedakarca para arzıyla oynayarak enflasyonu düşük tutması, Türkiye'de çok ağır maliyetlere neden oldu. Aynı şeyi herhalde bir daha yapmayız. Bunun için faiz kararlarında bir sürü konuyu gözden geçirip öyle karar vermek durumundayız.'' 
     
</TEXT>
</DOC>
