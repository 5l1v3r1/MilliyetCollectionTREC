<DOC>
<DOCNO> 264482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur10.html </URL>
<DATE> 2004/08/18/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yağmur suları, şehitliği ortaya çıkardı 
</HEADLINE>
<TEXT>

     Çanakkale'nin Eceabat İlçesi Kumköy Köyü'ne bağlı Bahşiköy mevkiinde, yağmur sularının aşındırmasıyla şehitlik ortaya çıktı. 
     Gelibolu Yarımadası Tarihi Milli Park Müdürü Ayhan Can, yaptığı açıklamada, yağmur sularının ardından ortaya çıkan şehit mezarlığının, Gelibolu Yarımadası Tarihi Milli Parkı'nda bulunan 24 gerçek şehitlikten biri olduğunu belirterek, ''Bu manzara, Şehitler Coğrafyası Projesi'nin, en kısa sürede gerçekleştirilmesi gerektiğini gösterdi'' dedi. 
     Çanakkale Savaşları'nda cephede savaşırken yaralanan askerlerin Bahşiköy'e geldiklerini ve şehit olduktan sonra toplu halde buraya gömüldüklerini ifade eden Can, şunları söyledi 
     ''Gelibolu Yarımadası Tarihi Milli Parkı'nda 24 gerçek şehit mezarlığı bulunuyor. Uzun Devreli Gelişme Planı içinde yer alan 'Şehitler Coğrafyası Projesi' ile bu mezarları daha düzenli hale getirmeyi hedefliyoruz. Bahşiköy mevkiinde ortaya çıkan bu şehitlik, bizim kayıtlarımızda yer alıyor. Ancak doğal afetler nedeniyle zamanla tahrip olabiliyor. Bu nedenle 'Şehitler Coğrafyası Projesi' en kısa sürede gerçekleştirilmeli.'' 
     
     ''TARİHİ MEZARLAR TAHRİP EDİLDİ'' 
     Can, bölgede yaptıkları incelemelerde yine Bahşiköy Mezarlığı'nda bulunan Bahşidede Mezarı'nın da kimliği belirlenemeyen kişilerce tahrip edildiğini bildirdi. Daha önce bu bölgede mezarların tahrip edilmediğini belirten Can, şunları kaydetti 
     ''Bu güne kadar, mezarlıklarda herhangi bir tahrip olayıyla karşılaşmadık. Yöre halkı tarafından Bahşidede adı verilen bu kişinin mezarı en eski mezarlardan biri olması dolayısıyla tahrip edilmiş. Mezar içinde bazı çökmeler meydana gelmiş. Konu ile ilgili tutanak düzenleyip, tamir çalışmalarına başlayacağız.'' 
     
</TEXT>
</DOC>
