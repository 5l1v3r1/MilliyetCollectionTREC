<DOC>
<DOCNO> 280816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sontur56.html </URL>
<DATE> 2005/03/15/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
İnşaat ustaları sertifika aldı... 
</HEADLINE>
<TEXT>

     Adana Valiliği'nce inşaat sektöründe çalışan usta ve işçilere getirilen sertifika zorunluluğu nedeniyle açılan kursu tamamlayan 110 kişiye sertifikaları verildi. 
     İnşaat usta ve kalfalarının eğitimine yönelik olarak Halk Eğitim Merkezi ve İnşaat Mühendisleri Odası İMO Adana Şubesi'nin işbirliğiyle hazırlanan 6. dönem kursuna, Yunusoğlu, Doğankent ve Solaklı beldelerinden toplam 110 kişi katıldı. 
     İMO Şube Başkanı Bahadır Acuner, Yunusoğlu Belediyesi'nde düzenlenen sertifika töreninde, 1998 yılında Adana'da meydana gelen depremin ardından, inşaat sektöründeki zayıf noktaların ortaya çıktığını ve inşaat ustalarının öneminin anlaşıldığını kaydetti. 
     Acuner, ustaların işlerini daha bilinçli yapabilmeleri ve gerçek usta olduklarını belgeleyebilmeleri amacıyla Adana Valiliği'nce zorunlu hale getirilen ''İnşaat Usta ve Kalfa Eğitimi Kursu''nu açtıklarını belirtti. 
     Acuner, 6 dönemdir süren kurstan bugüne kadar 380 ustanın sertifika aldığını ifade ederek, ''Oda olarak eğitim çalışmalarını her zaman destekleyeceğiz. Sertifika almamış ustalarımız, bir an önce İMO'ya başvurmalılar'' dedi. 
     Sertifika törenine Vali Vekili Mehmet Demir, belde belediye başkanları, Kültür ve Turizm İl Müdürü Zeki Yılmaz ile çok sayıda vatandaş katıldı. 
     
</TEXT>
</DOC>
