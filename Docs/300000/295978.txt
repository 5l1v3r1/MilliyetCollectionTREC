<DOC>
<DOCNO> 295978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur07.html </URL>
<DATE> 2004/12/08/ </DATE>
<TIME> 08.25 </TIME>
<AUTHOR>  </AUTHOR>
<HEADLINE>
Hormon ilacı alamayınca sakalları çıktı 
</HEADLINE>
<TEXT>

     Tuncay DAĞLI DHA 

ADANA'da, doğuştan çift cinsiyetli olup, iki yaşındayken yapılan ameliyatla kız olarak yaşamını sürdüren 12 yaşındaki Cemre Umak, kullanması gereken hormon ilaçlarını maddi imkansızlıklar nedeniyle alamayınca vücudu kıllanmaya başladı. 
     Özellikle sakal ve bıyığı çıktığı için okulda ve toplum içinde rahatsızlık duyan Cemre Umak, bu nedenle evden dışarıya çıkmak istemiyor. Ameliyattan sonra doktor tarafından yazılan reçetedeki hormon ilaçlarını ithal olduğu için SSK Hastanesi'nden alamadıklarını söyleyen anne 35 yaşındaki Saziye Umak, "İlaçları 6 yıl Fransa'daki ağabeyim gönderdi. Bu sayede kızım gelişimini normal olarak sürdürdü. Ancak daha sonra pahalı olduğu için ağabeyim de gönderemeyince 4 yıldan beri kullanamıyor. Bu yüzden vücudu kıllanmaya ve davranışları yine erkeksi olmaya başladı'' dedi. 
     Kızının aynı cinsten arkadaşlarıyla pek anlaşamadığını ve erkeklerle arkadaşlık yaptığını belirten Saziye Umak, daha önce SSK'lı olan eşinin şimdi marangoz olarak çalıştığı işyerinde SSK güvencesi bulunmadığını belirterek, bu nedenle kızının tedavisini de yaptıramadıklarını ifade etti. Şaziye Umak, şunları söyledi 
     "4 yıldır ilaç kullanamayan kızım şimdi hem görünüm, hem de ruhsal olarak her iki cinsin özelliklerini taşıyor. Yaşı ilerledikçe de sorun büyüyor. Eşim ve ben sosyal güvencemiz olmadan geçimimizi sağlayacak kadar ücretle çalışıyoruz. Kızımın kullanması gereken iki hormon ilacının değeri 200 Euro'yu buluyor. Bu parayı temin etmemiz imkansız. Şimdi Yeşil Kart çıkartmaya çalışıyoruz. Ancak ilaçları alabilme ümidimiz yine yok. Ne yapacağımızı şaşırdık.'' Saziye Umak, erkek görünümü kazanmaya başlayan kızının yaşıtlarına göre bir derece daha alt zeka derecesine sahip olduğunu da kaydederek, kızının tedavisi için kendilerine uzanacak yardım eli beklediklerini söyledi. 
     
</TEXT>
</DOC>
