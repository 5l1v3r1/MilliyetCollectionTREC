<DOC>
<DOCNO> 275392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur20.html </URL>
<DATE> 2004/09/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Doktor kızını sokak ortasında öldüren baba "Yüzüme tükürmüştü" 
</HEADLINE>
<TEXT>

     Kartal'da doktor kızı Cevahir Çağlar'ı sokak ortasında pompalı tüfekle öldürdüğü iddiasıyla yargılanan Ali Rıza Çağlar, ağırlaştırılmış müebbet hapis cezasına çarptırıldı. 
     Kartal 1. Ağır Ceza Mahkemesi'ndeki duruşmaya, tutuklu sanık Ali Rıza Çağlar ile müşteki konumunda olan eşi Şerife Çağlar, oğulları Resul ve Mustafa Çağlar katıldı. 
     Duruşmada son savunmasını yapan sanık Çağlar'ın avukatı, Cevahir Çağlar'ın olay günü babasına ağır hakaretlerde bulunduğunu ve yüzüne tükürdüğünü öne sürerek, müvekkilinin ağır tahrik altında eylemi işlediğinin gözönüne alınmasını istedi. 
     Sanık Ali Rıza Çağlar da, ''Hiç kimse öz kızına kurşun sıkmaz. Beni bu hale getiren karşı taraftır. Takdiri mahkemeye bırakıyorum'' dedi. 
     Verilen aradan sonra kararı açıklayan mahkeme heyeti, sanık Ali Rıza Çağlar'ı, herhangi bir indirim uygulamayarak ''öz kızını öldürmek'' suçundan ağırlaştırılmış müebbet hapis cezasına çarptırdı. 
     Duruşma sonrası jandarmalar arasında cezaevine geri götürülen Çağlar, ''Örümcek beyinler olduğu sürece daha çok aileler söner'' diye bağırdı. 
     Şerife Çağlar ise basın mensuplarına yaptığı açıklamada, ''Bize yapmadığını bırakmadı. Adalet yerini buldu'' dedi. 
     
     OLAYIN GEÇMİŞİ 
     Kartal Cevizli Saraylar Caddesi'nde 1 Temmuz 2003 tarihinde meydana gelen olayda, Ali Rıza Çağlar, Kartal Dr. Lütfi Kırdar Eğitim ve Araştırma Hastanesi Kadın Doğum Servisi'nde çalışan kızı Dr. Cevahir Çağlar'ı 26 evden dışarı çıktığı sırada arkasından pompalı tüfekle ateş ederek öldürmüştü. 
     Çağlar, çevreye rastgele ateş açtıktan sonra pompalı tüfeği çenesine dayayarak ''intihar edeceği'' tehdidiyle polise direnmiş, yaklaşık 2 saat sonra da teslim olmuştu. 
     Sanık Çağlar, önceki duruşmalardan birinde, ''asıl amacının intihar etmek olduğunu, ancak kızının küfür etmesi üzerine dayanamayarak cinayeti işlediğini'' söylemişti. 
     Çağlar, ''kızının üniversitede okurken bir tarikata girdiğini ve annesini İstanbul'a çağırarak kendisinden ayırdığını'' da ileri sürmüştü. 
     
</TEXT>
</DOC>
