<DOC>
<DOCNO> 274817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/son/sondun18.html </URL>
<DATE> 2004/09/25/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
İsrail, Filistinlilere ait onlarca evi yıktı... 
</HEADLINE>
<TEXT>

     İsrail ordusu, Gazze Şeridi'ndeki bir Filistin mülteci kampında bulunan onlarca evi yıktı. 
     Han Yunus mülteci kampında meydana gelen olayda, bölgeden düzenlendiği belirtilen havan topu saldırısında bir Yahudi yerleşimcinin ölmesinin ardından İsrail helikopteri kampa füze saldırısı düzenledi. 
     BM Filistinli Mültecilere Yardım Ajansı, hava saldırısından sonra bu sabah erken saatlerde kampa giren İsrail buldozerlerinin, kamptaki 35 evi yıktığını söyledi. 
     Evi yıkılan bir Filistinli görgü tanığı, 4 çocuğuyla birlikte pijamalarıyla sokağa kaçtıklarını ve 2 katlı evlerinin yerle bir edildiğini anlattı. 
     İsrail ordusuysa Han Yunus yakınındaki Neve Dekalim yerleşkesine militanların saldırmak için kullandığı bazı boş evleri yıktığını belirtti. 
     Bu arada, AFP'nin bildirdiğine göre, İsrail askerleri, 45 Filistinli güvenlik yetkilisi ve 40 polis adayının eğitim için Gazze'den Mısır'a gitmesine engel oluyor. 
     Mısırlı bir sınır muhafız yetkilisi, İsrail'in Mısırlı yetkililere 45 Filistinli yetkili ve 40 polis adayının bu ülkeye girişlerine izin vermeyeceğini bildirdiğini söyledi. 
     
</TEXT>
</DOC>
