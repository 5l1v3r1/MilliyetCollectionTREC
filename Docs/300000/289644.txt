<DOC>
<DOCNO> 289644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/sonyas20.html </URL>
<DATE> 2004/11/17/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Barkot makinesi gibi kasiyer... 
</HEADLINE>
<TEXT>

     Van'da bir genç, kasiyer olabilmek için, patronun isteği üzerine, çalışacağı marketteki 1500 çeşit ürünün fiyatını ezberleyerek işe girmeyi başardı. 
     Alınan bilgiye göre, işsiz olan Önder Kolyiğit, iş için yeni açılan bir markete başvuruda bulundu. Market sahibi Veysel Karakoç da marketteki 1500 çeşit ürünün fiyatını ezberlemesi halinde Kolyiğit'i işe alabileceğini söyledi. Yaklaşık 15 günde 1500 çeşit ürünün fiyatını ezberleyen Kolyiğit de işsizliğe veda ederek, yeni işi olan ''canlı barkotluğa'' başladı. 
     Daha önce birkaç yerde çalıştığını, ancak devamlı çalışacak bir iş bulamadığını belirten Kolyiğit, şöyle konuştu 
     ''Şu anda çalıştığım marketin eleman aradığını duydum ve başvuruda bulundum. İşyeri sahibinin nasıl bir eleman aradığını bilmiyordum. İşyerindeki görüşmemizde, bana Markette bulunan ürünlerin fiyatını ezberlersen, barkot makinesi yerine, seni işe alırım dedi. Ben de kısa sürede fiyatları ezberleyerek, burada canlı barkotluk yapmaya başladım. Barkot makinesinde hata olur ama benim söylediğim ürünlerin fiyatlarında asla hata olmaz. Kendime bu konuda çok güveniyorum.'' Van'da işsizlik oranının fazla olduğunu belirten market sahibi Veysel Karakoç ise işyerindeki ürünlerin fiyatını ezberlemesi üzerine işe aldığı Kolyiğit'in, görevini başarıyla yürüttüğünü söyledi. Karakoç, ''Müşterilerimiz, önce canlı barkot uygulamasını pek benimsemedi. Ancak fiyatları, reyonlardaki fiyatlarla karşılaştırınca, bir fark olmadığını gördü'' dedi. 
     
</TEXT>
</DOC>
