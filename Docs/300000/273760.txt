<DOC>
<DOCNO> 273760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonyas13.html </URL>
<DATE> 2004/09/21/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İşte Türkiye'nin bin yaşındaki en kalın ağacı... 
</HEADLINE>
<TEXT>

     Türkiye'nin en kalın çapa sahip anıt meşe ağacının Bolu'nun Mengen İlçesi'nde olduğu açıklandı. 
     Batı Karadeniz Ormancılık Araştırma Enstitüsü Müdürü Suat Tosun, yaptığı yazılı açıklamada Türkiye'de bugüne kadar saptanmış anıtsal nitelikli meşelerin bir derleme ve değerlendirmesinin yapıldığını belirterek, ''İstanbul Üniversitesi Orman Fakültesi Öğretim Üyesi Prof. Dr. Ünal Asan'ın tespitlerine göre Türkiye'nin en kalın çapa sahip anıt meşe ağacı Bolu'nun Mengen İlçesi'nde'' dedi. 
     
     TÜRKİYE'NİN EN KALIN ÇAPA SAHİP ANIT AĞACI 
     Bolu'nun Mengen İlçesi Gökçesu Beldesi Mamatlar Yaylası'nda bulunan bin yaşındaki Mamatlar Köyü meşesinin 309 santimetrelik çapıyla Türkiye'nin en kalın çapa sahip anıt ağacı olduğunu vurgulayan Tosun, ''Mamatlar Yaylası'nda bulunan anıt ağaç 4-5 metreden sonra beş ayrı gövdeye ayrılıyor. Ayrılan gövdede kalın dallardan biri arı yuvası olduğu için bilinçsizce kesilmiş'' diye konuştu. 
     
     1000 YAŞINDAKİ ANIT AĞAÇ 
     Mamatlar Yaylası'nda bulunan anıt ağacın denizden bin 20 metre yükseklikte bulunduğuna işaret eden Tosun, anıt ağacın bulunduğu yaylada meşe ve diğer yapraklı ağaç türlerinin ve çapları 160 ve 190 santimetre olan iki meşe ağacının daha bulunduğunu vurgulayarak, şunları söyledi 
     ''Yaylada bulunan Türkiye'nin en kalın çapa sahip anıt ağacının tahmini yaşı Prof. Dr. Ünal Asan'a göre yaklaşık 950-1000 yıl ortalama yıllık halka 3 milimetre yıl kabul edilerek saptanmış olarak tespit edildi.'' 
     
</TEXT>
</DOC>
