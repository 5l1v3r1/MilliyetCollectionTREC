<DOC>
<DOCNO> 299803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/22/son/sondun34.html </URL>
<DATE> 2004/12/22/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Microsoft kaybetti, AB kazandı 
</HEADLINE>
<TEXT>

     Avrupa Adalet Divanı, Microsoft'un, AB Komisyonu'nun cezai önlemlerine ilişkin itirazlarını reddetti. 
     AB Komisyonu yıl başında, haksız rekabet yöntemleri nedeniyle suçladığı Amerikan bilgisayar ve bilgi işlem şirketi Microsoft'a karşı tavır belirlemişti. 
     Komisyon, Microsoft şirketinin bilgisayar ve bilgi işlem alanında tekel elde ettiği, haksız rekabette bulunduğu görüşünden kaynaklanan ve 5 yıldır süren soruşturmasını tamamlamış, AB üyesi ülkelerin uzmanlarının, Microsoft'un rekabet kurallarını ihlal ettiği görüşünde birleştikleri bildirilmişti. 
     ''Windows'' ve ''Media Player'' gibi programlarla tekel oluşturan ve rakiplerine alternatif sunmayan Microsoft'tan tavır değiştirmesini isteyen AB, Microsoft'tan, Windows ve diğer programları hakkında rakip şirketlere daha fazla bilgi vermesini, bu programlara uyumlu farklı programlar üretilmesine olanak tanımasını da talep etmişti. 
     AB Komisyonu, bu taleplerine olumlu yanıt alamayınca, geçen mart ayında, Avrupa pazarında haksız rekabet yöntemleri nedeniyle suçladığı Amerikan bilgisayar ve bilgi işlem şirketi Microsoft'a 497 milyon euro ceza vermişti. 
     Microsoft, cezayı ödeyerek, haziranda, Avrupa Adalet Divanı'na resmen başvurarak, bu karara itiraz etti. 
     Lüksemburg'da bulunan Adalet Divanı, ''AB Komisyonu kararının iptalini'' isteyen Microsoft'un bu başvurusunu reddetti. 
     Komisyon, Adalet Divanı'nın bugünkü kararına dayanarak, mart ayında açıkladığı cezai önlemleri derhal uygulamaya koyabileceğini, Microsoft ile tekrar müzakere başlatılmasının bugünkü aşamada düşünülmediğini açıkladı. 
     AB Komisyonu sözcüleri, hedefin Microsoft şirketini iflas ettirmek değil, tüketici haklarını ve rekabet kurallarını savunmak olduğunu belirttiler. 
     Microsoft şirketinin yasalara uyduğunu ve 497 milyon euroluk cezayı 29 Haziran 2004 tarihinde ödediğini belirten komisyon, Amerikan şirketinin Avrupa'da sattığı ürünlerde tüketiciye farklı seçenekler sunmak ve tüketicileri kendi teknolojisinden yararlanmak zorunda bırakmamak durumunda kalacağını ifade etti. 
     
</TEXT>
</DOC>
