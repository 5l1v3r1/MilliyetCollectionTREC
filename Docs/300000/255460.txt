<DOC>
<DOCNO> 255460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sontur19.html </URL>
<DATE> 2004/07/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Yargıtay, SSK'nın aylık farkın ödendiği iddiasının incelenmesini istedi 
</HEADLINE>
<TEXT>

     Yargıtay, SSK emeklilerinin aylık ve gelirlerinin TÜFE oranında artırılması konusunda yaşanan tartışmalara açıklık getiren yeni bir karar verdi. Yargıtay, TÜFE artış oranının tespitinde ayın birinci günü yerine ödeme tarihlerinin dikkate alınmasını doğru buldu, ancak SSK'nın aylık farkın ödendiği yolundaki iddiasının incelenmesini istedi. 
     SSK emeklilerinin aylık ve gelirlerinin TÜFE oranında artırılması konusunda yaşanan tartışmalara açıklık getiren yeni bir karar verdi. 
     Bir SSK emeklisi 506 sayılı Yasa'nın ek 38. maddesi uyarınca aylık ve gelirlerin TÜFE endeksi oranında artırılarak ödenmesine ilişkin uygulamanın ayın 1'i yerine ödeme tarihinden kaynaklanan alacağın yasal faizi ile birlikte ödenmesi istemiyle dava açtı. 
     Ankara 9. İş Mahkemesi, davacı SSK emeklisine 80 milyon liralık kısmının yasal faizi ile birlikte ödenmesine karar verdi. 
     Karar, SSK tarafından temyiz edildi. 
     Temyiz istemini görüşen Yargıtay 10. Hukuk Dairesi, hükmü oybirliğiyle bozdu. 
     Daire'nin bozma kararında, DİE tarafından açıklanan bir önceki aya ait TÜFE artış oranı gözetilerek aylıkların tespitinde Bakanlar Kurulu tarafından belirlenen ödeme tarihleri her ayın 19, 21, 22 ve 23. günü yerine ayın birinci takvim gününün esas alınmasının yasa ve konuya ilişkin yerleşik içtihatların gereği olduğu, bu nedenle mahkemenin bu yöndeki kabulünde usul ve yasaya aykırılık bulunmadığı belirtildi. Ancak, 4447 sayılı yasa uyarınca 1 Ocak 2000 tarihinden itibaren yürürlüğe giren ek 38. maddedeki düzenlemenin 4759 sayılı yasanın 2. maddesiyle değişikliğe uğradığı ifade edilen kararda, bağlanan gelir ve aylıklar ile geçici 76. maddeye göre yapılan telafi edici ödemelere ''her ay ödeme tarihlerinde'' bir önceki aya göre TÜFE artış oranının yansıtılacağının belirlenmiş olduğu kaydedildi. 
     Kararda şöyle devam edildi 
     ''Davacının aylıklarına 1 Ocak 2000-1 Haziran 2002 tarihleri arasındaki dönemde, takvim ayının birinci günü yani aybaşı yerine, Bakanlar Kurulu tarafından belirlenen ödeme günlerine göre TÜFE oranlarının yansıtılmasından kaynaklanan hak kaybının hesabında, sözkonusu dönemde davacıya fiilen yapılan aylık ödemelerine ilişkin bilgiler kurumdan SSK getirildikten sonra, anılan dönem için takvim ayının ilk günü esas alınarak yapılacak hesaplama uyarınca belirlenecek tutarın karşılaştırılması sonucunda belirlenecek farka göre davacının alacak miktarının tespiti ile davalı SSK'nın Ocak 2000 ayı için yukarıda tanımlanan doğrultuda hesaplanan aylık farkının davacıya ödendiği yolundaki iddiasının dayanağı belgeler getirtilip, ödemenin tespiti halinde davacının alacak miktarı olarak belirlenen tutardan mahsubu gereği gözetilmeksizin yapılan bilirkişi incelemesi sonucu düzenlenen rapordaki değer esas alınarak hüküm kurulmuş olması usul ve yasaya aykırı olup bozma nedenidir.'' Ankara 9. İş Mahkemesi, kararı dikkate alarak yeni bir hüküm oluşturacak. 
     
</TEXT>
</DOC>
