<DOC>
<DOCNO> 276553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo20.html </URL>
<DATE> 2004/10/01/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hagi 100. yılda teknik direktörlük yapmaktan büyük gurur duyuyorum 
</HEADLINE>
<TEXT>

     Galatasaray Teknik Direktörü Gheorghe Hagi, sarı-kırmızılı kulübün kendi futbol kariyerinde çok önemli bir yere sahip olduğunu belirterek, 100. yılda teknik direktör olarak görev yapmaktan da büyük gurur duyduğunu kaydetti. 
     Sarı-kırmızılı kulübün resmi yayın organı Galatasaray Dergisi'nin ekim sayısında yer alan yazısında Rumen teknik adam, öncelikle göreve geldiği günden bu yana kendisine verilen destek ve gösterilen güvene teşekkür ederek, şöyle dedi 
     ''Galatasaray'a gelmek benim kişisel kariyerimin bir dönüm noktasıydı. Galatasaray, futbol yaşantımın belki de sonuna geldiğimi düşündüğüm bir dönemde, önüme yepyeni bir ufuk çizdi ve kariyerimin en büyük, en anlamlı başarılarını sarı-kırmızı forma altında bana yaşattı. Galatasaray'la yollarımın yeniden kesişeceğini hissediyordum. Üstelik 100. yılında şampiyon olma hedefi gibi benim için gurur verici olan ve bana ayrı motivasyon sağlayan bir sezonun içerisinde teknik direktörlük görevini üstlendim.'' 
     
     ''TAKIM OLMAYA ÇALIŞIYORUZ'' 

     Gheorghe Hagi, tüm çabalarının takım olmayı başarmak adına olduğunu dile getirerek, ''Takım olmak, takımın içindeki tek tek bütün sporcuların bir bütün halinde ortak bir hedefe sahip olması ve bunu oynadıkları oyunda göstermeleridir. Hedefimizin olması yetmez, bu hedefi benimsemeli ve bunu adeta doğal bir refleks gibi takım oyunu olarak göstermeliyiz. Takım oyunu yardımlaşma ve dayanışmadır. Gururla söyleyebiliyorum ki, kısa zamanda ihtiyacımız olan bu hedefi yakaladık'' dedi. 
     Hedeflerine ulaşma yolunda ikinci büyük önceliklerinin ise çok çalışmak olduğunu anlatan Rumen teknik adam, şöyle devam etti 
     ''Galatasaray'ın kadrosunu tek tek isim olarak saymaya başladığınız zaman, Türkiye ve dünya futbolunun en seçkin isimlerini saymaya başlarsınız. Bu değerli futbolcuların bir takım olarak kendilerine olan güvenlerini gösterebilmeleri ve sahada oynadıkları futbolu renklendirebilmeleri için çok çalışmaları önemlidir. Çok çalışmak bizim hem hedefimize yakınlaşmamızı sağlıyor, hem de kişisel olarak herbirimiz daha çok çalışarak kariyerimizin ulaştığı noktanın gerektirdiklerini yapmış oluyoruz.'' 
     
     ''TARAFTARIMIZ İŞİMİZİ KOLAYLAŞTIRIYOR'' 

     Hagi, Galatasaray olarak 100. yılda Birinci Süper Futbol Ligi ve Türkiye Kupası'nda ipi göğüslemeyi hedeflediklerini ifade ederek, sarı-kırmızılı taraftarların verdiği desteğin önemine dikkat çekti. 
     Yazısında taraftarlara seslenen Hagi, ''Mutlulukla söyleyebilirim ki, Ali Sami Yen Stadı'nda futbolcularımıza verdiğiniz sınırsız destek ve hepimizin özlediği olağanüstü atmosfer, işimizi kolaylaştırmaktadır. Sahadaki takımımız ile tribündeki takımımız bir araya geldiğinde neler olduğunu geçmişte hep birlikte yaşadık ve bu yıl da hep birlikte yaşıyoruz'' dedi. 

     
</TEXT>
</DOC>
