<DOC>
<DOCNO> 283301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/siyaset/axsiy01.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İsviçre'de mecliste 5 Türk 
</HEADLINE>
<TEXT>


Basel kantonunda yapılan seçimlerde, Sosyal Demokrat Parti'den 4 ve Yeşiller'den 1 Türk parlamentoya girdi. Hıristiyan Demokratların türbanlı Türk adayı ise seçilemedi 

ZAFER ATAMER Basel 


İsviçre'nin Basel kantonunda yapılan seçimlerde, değişik siyasi partilerden milletvekili adayı olan 7 Türk'ten 5'i parlamentoya girdi. Sosyal Demokrat Parti'den Mustafa Atıcı, Uğur Çamlıbel, Hasan Kamber, Emine Öztürk ve Yeşiller Partisi'nden Sibel Arslan, kanton parlamentosunun yeni üyeleri oldu. Sosyal Demokrat Parti'nin 6. sıra adayı Mehmet Turan da seçilememesine rağmen yedek listede 2. sırada yer aldı. 2 milletvekilinin herhangi bir nedenle çekilmesi halinde Turan da parlamentoya girecek. Türbanı nedeniyle adaylığı tartışma yaratan Hıristiyan Demokrat Halk Partisi'nden Kadriye Kocakasan ise parlamentoya giremedi. 
130 milletvekilinin görev yaptığı parlamentoya girdikleri için çok mutlu olduklarını ifaden Türk milletvekilleri, "Ülkedeki Türk göçmenlerin sorunlarını iyi biliyoruz, eğitimden, uyuma tüm sorunları tek tek ele alıp çözüm için çalışacağız. Verdiğimiz sözleri tutacağız" dedi. Hıristiyan Demokrat Halk Partisi'nin Basel sorumlusu Rita Schill de türbanlı aday Kocakasan'ın seçilememesiyle ilgili soruya, "Böylece Kadriye'nin türban sorunu kapandı" karşılığını verdi. 


</TEXT>
</DOC>
