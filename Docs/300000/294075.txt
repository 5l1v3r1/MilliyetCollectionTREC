<DOC>
<DOCNO> 294075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sondun16.html </URL>
<DATE> 2004/12/02/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Türkiye taraftarı Fransız parlamenter isyan etti Üyelik şart 
</HEADLINE>
<TEXT>

     Fransa'da iktidardaki Halk Hareketi Birliği UMP üyesi Ari Vatanen, Avrupa Parlamentosu'nda Türkiye lehine oy verdiği için kendisine sert tepki gösteren sağcı Fransız parlamenterlere isyan etti. 
     Vatanen, kendisini cezalandırmak isteyen Fransız UMP'li arkadaşları için ''Bir bardak suda fırtına kopartıyorlar'' ifadesini kullandı. 
     ''Basında çıkan iddiaların tersine UMP'nin kendisi için bir müeyyide uygulayacağını tahmin etmediğini'' belirten Finlandiya asıllı Vatanen, ''Ben Avrupa seçimlerinde, UMP listesinden aday olduğumda da Türkiye'nin üyeliğini savundum. Terörizmle ve kökten dincilikle mücadele için Türkiye'nin AB üyeliği şart'' dedi. 
     Vatanen, ''UMP'li arkadaşlarının kendine öfkeli olduklarını bildiğini'' belirtti, ''ancak bu öfkenin iki gün içinde geçeceğine inandığını'' söyledi. 
     Fransız UMP'li parlamenterler, Avrupa Parlamentosu Dışişleri Komisyonu'nda önceki gün yapılan oylamada Türkiye aleyhine oy vermesi için eski otomobil yarış şampiyonu Vatanen'e yoğun baskı yapmışlardı. Türkiye'ye 'imtiyazlı ortaklık' önerilmesini talep eden önergeyi destekleyen Fransız parlamenterler, Vatanen'in oylamada kendi hakkını Nicole Fontain'e bırakmasını da talep etmişlerdi. 
     Vatanen, bu baskılara rağmen ''medeniyetler çatışmasını önleyeceği ve dünya barışına katkıda bulunacağı'' gerekçesiyle Türkiye ile tam üyelik müzakerelerinin başlatılmasını öngören karara destek vereceğini açıklamıştı. 
     Avrupa Parlamentosu Dışişleri Komisyonu, önceki gün yapılan oylamada, AB ile Türkiye arasındaki tam üyelik müzakerelerinin başlamasına destek vermişti. 
     
</TEXT>
</DOC>
