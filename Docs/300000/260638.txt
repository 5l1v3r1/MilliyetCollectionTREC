<DOC>
<DOCNO> 260638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sonyas13.html </URL>
<DATE> 2004/08/04/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Zırhlı Messenger, Merkür'ü 8 yıllık yolculuktan sonra inceleyecek 
</HEADLINE>
<TEXT>

     Güneş'e en yakın gezegen olan Merkür'ü araştıracak Messenger uzay aracı, Güneş'ten ortalama uzaklığı 58 milyon km olan, 4 bin 870 km çaplı gezegende uygun yörüngeye ulaşmak için 8 yıl yol alacak. 
     Amerikan Ulusal Havacılık ve Uzay Dairesi NASA'dan ve Boeing firmasından verilen bilgiye göre, Dünya'ya benzeyen bir gezegen olan Merkür'ün gelişimini araştıracak Messenger, gezegene ulaştıktan sonra yörüngeye yakın 3 uçuşla 2011'de atmosfere girerek 1 yıl boyunca Dünya'ya bilimsel veri gönderecek. 
     NASA'nın ''MErcury Surface, Space ENvironment, GEochemistry and Ranging Merkür'ün yüzeyi, uzay ortamı, jeokimyası ve mesafesi '' sözcüklerinin kısaltılmasından Messenger Haberci adını verdiği uzay aracı, Mart 2011'de Merkür'e ulaşacak. Merkür, 9 gezegenli Güneş Sistemi'nde, en uzak gezegen olan Plüton'dan sonraki en küçük gezegen. 
     Florida eyaletindeki tarihi uzay üssü Cape Canaveral'dan Boeing-Delta II füzesiyle önceki gün fırlatılan Messenger, Dünya'ya yörünge geniş çapında 91 milyon 732 bin km mesafede bulunan gezegene planlanmış rotası nedeniyle 8 milyar 46 milyon 720.000 km yol kat edecek. Güneş, Dünya'ya 150 milyon km uzaklıkta. 
     
     ZIRHLI 
     Messenger uzay aracı, Merkür'ün 448 dereceye kadar çıkan sıcaklığına dayanabilmesi için özel seramik zırh ve güneş ışığını yansıtacak aynalarla donatıldı. Uzay aracı gezegene ulaştıktan sonra, biri geniş diğeri dar açılı iki kamerayla Merkür'ün yüzeyini kaydedecek, lazer altimetresiyle gezegenin topografik haritasını çıkartacak ve yüzeydeki madenleri arayacak. 
     Yüzeyinde sıcaklık eksi 170 dereceye kadar düşebilen Merkür'ün elektromanyetik alanını da araştıracak olan uzay aracı, gezegenin kuzey ve güney kutuplarında Güneş ışığı görmeyen bölgelerde su ve buz arayacak. 
     
     İLK SEFER 
     NASA, Merkür'e ilk seferini 1974 yılında Mariner 10 uzay aracıyla yapmış, gezegenin yüzeyine inmemişti. 
     NASA'nın Messenger uzay aracı için kullandığı Delta II roketleri, 891 ile 2142 kg ağırlıklar arasındaki uzay araçlarını ve uyduları dünyanın dış yörüngesine taşıyabiliyor. Boeing'in Delta roket ailesi, 1960 yılından bu yana uzaya 300'ün üzerinde uydu ve uzay aracı taşıdı. Boeing'in ''Uzay ve Savunma Sistemleri'' altında faaliyet gösteren Fırlatma Sistemleri Bölümü, Delta II ve Delta IV olmak üzere 2 farklı roketle başta NASA olmak üzere pek çok kuruma hizmet veriyor. 
     Güneş çevresinde dolanım periyodu en kısa gezegen olan Merkür, turunu 88 günde tamamlıyor. Kendi ekseninde dönme hızı ise son derece yavaş, yani 180 Yer gününe eşit. 
     Merkür, adını eski Roma mitolojisindeki seyahat ve ticaret tanrısından alıyor. Gezegen, gün doğumu ve gün batımlarında güneşin yakınlarında parlak bir nokta olarak çıplak gözle de görülebiliyor. 
     
</TEXT>
</DOC>
