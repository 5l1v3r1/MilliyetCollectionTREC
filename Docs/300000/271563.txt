<DOC>
<DOCNO> 271563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/siyaset/siy05.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mumcu Zinadan vazgeçilebilir 
</HEADLINE>
<TEXT>


ANKARA Milliyet 


Kültür ve Turizm Bakanı Erkan Mumcu, zina ile ilgili yasal düzenlemeyi TCK yerine Medeni Kanun'da yapmayı daha doğru bulduğunu ifade etti. 
AB'nin de tepkisini çeken TCK tasarısındaki zina düzenlemesiyle ilgili görüşlerini CNBC-E'nin canlı yayınında açıklayan Mumcu, bu konuda orta yolun bulunabileceğini kaydetti. Türk toplumunca yanlış bir hareket olarak kabul edildiğini savunduğu zina ile ilgili TCK içinde yaptırım konulmaması gerektiğini belirten Mumcu, "TCK'da zinaya yer verilirse kamusal alan, özel alan aleyhine genişleyecektir. Kamusal alanı, insanların yatak odalarına kadar sokarsanız başka alanları da içine alırsınız" dedi. Mumcu, zina tartışması için referandum önermediğini ve referanduma gidilmesi halinde durumun içinden çıkılmaz bir hal alacağını vurguladı. AKP'nin "kesinlikle geri adım atılmayacağı" yönünde görüşü olmadığını vurgulayan Mumcu, şimdiye kadar Meclis çoğunluğunu dayatmalarda kullanmamak konusunda çok hassas davrandıklarını savundu. Mumcu, "Ancak ceza kanunu içine alınmasından vazgeçileceğine inanıyorum. Gelişme tahmin ediyorum ki böyle olur" diye konuştu. 



</TEXT>
</DOC>
