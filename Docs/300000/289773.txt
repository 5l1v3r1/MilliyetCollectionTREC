<DOC>
<DOCNO> 289773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun21.html </URL>
<DATE> 2004/11/18/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Irak'ta yine kanlı gün... 
</HEADLINE>
<TEXT>

     Irak'ın kuzeyindeki Musul kentinde valilik binasına düzenlenen saldırıda bir kişinin öldüğü, 4 kişinin yaralandığı bildirildi. 
     Amerikan ordusundan yapılan açıklamada, direnişçilerin binaya 10 havan mermisi attığı belirtildi. 
     Selefi temmuz ayında suikasta kurban giden Vali Düreyd Kaşmula'nın saldırıdan yara almadan kurtulduğu bildirilirken, ölen kişinin valinin korumalarından biri olduğu kaydedildi. 
     Direnişçilerin kentteki Amerikan üssüne de havan saldırısı düzenlediği, saldırıda ölen ya da yaralanan olmadığı belirtildi. 
     Amerikan ordusundan Yarbay Michael Kurilla, bir bombanın valilik binası yakınlarındaki bir binaya isabet ettiğini ve bölgeye ayrıca çok sayıda havan topu mermisi atıldığını söylemişti. 
     
     Beyci ve Musul'da patlamalar 4 ölü 
     Irak'ın kuzeyindeki Beyci'de, yol kenarına yerleştirilen bombanın bir sivil aracın geçtiği sırada patlaması sonucu 4 Iraklının öldüğü bildirildi. 
     Polis, saldırıda ölenlerin 2 kadın, bir erkek ve bir çocuk olduğunu kaydetti. 
     Sünni üçgeninde yer alan Beyci'deki şiddet olayları, geçen haftadan bu yana arttı. Beyci'de, geçen çarşamba bir intihar bombacısının aracını bir Amerikan devriyesinin üzerine sürmesi sonucunda çıkan çatışmada 15 Iraklı ölmüştü. 
     Bu arada, kuzeydeki Musul'da bir bombanın patlaması üzerine ölen ya da yaralananlar olduğu bildirildi. 
     Amerikan ordusundan yarbay Michael Kurilla, bir bombanın valilik binası yakınlarındaki bir binaya isabet ettiğini ve bölgeye ayrıca çok sayıda havan topu mermisinin atıldığını söyledi. 
     Amerikalı yarbay, Irak güvenlik güçlerinden ölen ya da yaralananlar olabileceğini, ancak şu anda kesin bir şey söyleyemeyeceğini ifade etti. 
     Amerikan ordusu, salıdan bu yana Musul'da, saldırıların düzenlendiği hükümet binaları ve polis karakollarını güvenli hale getirmek amacıyla geniş çaplı operasyon yürütüyor. 
     
     Bağdat'ta bombalı araçla saldırı 2 ölü 
     Irak'ın başkenti Bağdat'ın batısında ise bombalı araçla bir karakolun önünde düzenlenen saldırıda 2 kişinin öldüğü bildirildi. 
     Polis, bombalı aracın bu sabah Yarmuk karakolu yakınında, bir Amerikan askeri konvoyu bölgeden geçtiği sırada havaya uçurulduğunu belirtti. 
     Saldırıda 5 kişinin de yaralandığı kaydedildi. 
     
</TEXT>
</DOC>
