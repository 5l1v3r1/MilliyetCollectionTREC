<DOC>
<DOCNO> 297608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sonsiy28.html </URL>
<DATE> 2004/12/14/ </DATE>
<TIME> 19.58 </TIME>
<AUTHOR>  </AUTHOR>
<HEADLINE>
Öymen ''Hükümetin neyi kabul etmeyeceği belli.'' 
</HEADLINE>
<TEXT>

     CHP İstanbul Milletvekili Onur Öymen, Hükümet'in AB ile ilgili olmazlarını çok açık biçimde ortaya koyduğunu belirterek, ''Hükümet'in neyi kabul etmeyeceği belli. Ancak bunlar masaya gelirse ne yapacak onu anlayamadık'' dedi. 
     Öymen, TBMM Genel Kurulu'nda AB ile ilgili Genel Görüşme Önergesi'nin öngörüşmelerinde önerge sahibi olarak söz aldı. Hükümetin ve bugün Dışişleri Bakanı ve Başbakan yardımcısı Abdullah Gül'ün yaptığı açıklamalardan, AB konusunda Türkiye'nin neleri kabul etmeyeceğinin çok açık ve net biçimde ortaya konduğunu belirten Öymen, ''Müzakerelerde kabul etmeyeceğimizi açıkça ifade ettiğimiz konular masaya gelirse ne olacak Hükümet'in tavrını anladık ama bunlar gelirse ne yapacak onu anlayamadık. Çok merak ediyoruz bunlar gelirse Türkiye ne yapacak '' diye sordu. 
     ''Türkiye'nin kitabında baskılara boyun eğmek yok'' diyen Öymen, AB konusunda iktidarla tek bir yumruk gibi ortaya çıkacaklarını ancak bunun için iktidarın fırsat yaratması gerektiğini söyledi. AB'nin gündeminde şimdiye kadar hiçbir şekilde yer almayan özel statü konusunun Almanya tarafından sadece Türkiye için ortaya atıldığını ve buna karşı tepki gösterilmekte geç kalındığını ifade eden Öymen, şunları söyledi 
     ''Türkiye için bu konuda son şans TBMM'nin iradesini ortaya koymaktır. Bir bildiri yayınlayarak dünyaya Türkiye'nin neyi kabul ettiğini, neyi kabul etmediğini açıklamalıyız. Bunu yapacak cesaretin AKP'de olduğuna inanmak istiyorum. Elimizi uzatıyoruz, elimizi tutun çok şey değişecek. Bakın Alman Hıristiyan Demokratlar üye olursak bizi oradan atacaklarını söylüyor. Bu bize harp ilanıdır. Bu ne cürettir Bunları sineye mi çekeceğiz Biz CHP olarak bunları reddediyoruz. Siz de bize destek verin.'' 
     
     AK PARTİ'Lİ YAKIŞ 

     Önerge sahibi olarak söz alan AK Parti Düzce Milletvekili Yaşar Yakış, 17 Aralık'taki kararın AB üyesi 25 ülkenin uzlaşması ile alınacağını belirtti. Bu ülkeler arasında Türkiye'nin üyeliğini, ''kuvvetle destekleyenler, destekleyenler ve çeşitli gerekçelerle istemeyenlerin'' bulunduğunu kaydeden Yakış, uzlaşma metninin, bu ülkelerden hiçbirinin beklentisini yüzde 100 karşılamayacağını, her ülkenin beklentilerinden bir parça olacağını söyledi. Türkiye'nin beklentilerinin tümünün de 17 Aralık'ta ortaya çıkacak karar metninde yer almayacağını ifade eden Yakış, ''temel beklentilerin karşılanıp karşılanılmadığına bakılacağını'', temel beklentilerin karşılandığı takdirde müzakere masasına oturulacağını söyledi. 
     ''Türkiye'nin tüm beklentileri karşılanmadı, öyleyse masaya oturmayalım'' gibi ''maksimalist yaklaşımın'' doğru olmadığını kaydeden Yakış, realiteyi dikkate almadan böyle bir tavır takınıldığı takdirde eldekilerin de kaybedilme tehlikesinin doğacağını anlattı. 
     Yakış, yürütülen diplomatik girişimle, 17 Aralık'ta alınacak kararda Türkiye'nin temel beklentilerinin karşılanmasına, taslak metindeki kimi kabul edilmez taleplerin karar metninde yer verilmemesine çalışıldığını kaydetti. 
     ''Ben, 3 gün sonra AB Konseyi'nden temel beklentilerimizi karşılayan bir karar çıkacağı konusunda ümitliyim'' diyen Yakış, ancak, Konsey kararının beklentileri içermesi kadar nasıl kaleme alındığının da önemli olduğunu vurguladı. Yakış, karar çıktıktan sonra Hükümet'in soğukkanlılıkla değerlendirme yapacağını, masaya oturup oturmayacağına karar vereceğini belirtti. 
     Yakış, ''17 Aralık, Türkiye'nin alacağını aldığı, vereceğini verdiği bir tarih olmayacak'' görüşünü dile getirdiği konuşmasında, sadece bir aşamanın tamamlanacağını, o aşamadan sonra AB ile 31 konu başlığı altında müzakerelerin yapılacağını anımsattı. Türkiye'nin önünde iki yol bulunduğunu bildiren Yakış, ''Birincisi, müzakerelere oturmayı reddetmek, ikincisi de müzakerelere başlayarak iyi niyetle görüşmeleri sürdürmek önümüzdeki yıllarda, o günkü şartlara göre değerlendirmesini yapmak'' diye konuştu. 
     
     DEKLARASYON TARTIŞMASI 

     Yakış'ın konuşmasının ardından, DYP Genel Başkanı Mehmet Ağar söz istedi, ancak birleşimi yöneten TBMM Başkanvekili Nevzat Pakdil, İçtüzüğe göre söz veremeyeceğini belirtti. 
     TBMM'nin, zaman zaman belli konularda oybirliğiyle deklarasyonların yayınlandığını anımsatan Pakdil, Başkanlığa, CHP'li milletvekilleri ile DYP Genel Başkanı Mehmet Ağar ve bir bağımsız üyenin imzasının bulunduğunu bir deklarasyon metni verildiğini, bunu işlemeye koymayacağını bildirdi. 
     CHP Grup Başkanvekili Haluk Koç'un ''Başkanlığın tutumu hakkında'' söz istemesi üzerine Koç ile Pakdil arasında tartışma başladı. Pakdil'in ''lütfen yerinize oturun'' uyarısına, ''Oturmayacağım. İçtüzüğe göre sizin takdir hakkınız yok. Tutumunuz hakkında söz istiyorum'' diyerek kürsünün önüne gelen Koç'la TBMM Başkanvekili Pakdil arasındaki tartışmaya CHP'nin diğer Başkanvekilleri Ali Topuz ve Kemal Anadol da katıldı. CHP'li Koç'a, ''Oturmazsan oturma'' diyerek genel görüşme önergesinin gündeme alınıp alınmaması oylamasını başlatmak isteyen Pakdil, deklarasyonlar konusunda Meclis'te bir teamül bulunduğunu vurguladı. 
     Pakdil, KKTC Cumhurbaşkanı Rauf Denktaş'ın TBMM'yi ziyareti sırasında bir grubun verdiği deklarasyonun da işleme konulmadığını söyledi. Koç ile Pakdil arasındaki tartışma CHP'lilerle AK Parti'liler arasında karşılıklı laf atmalarla sürerken DYP Denizli Milletvekili Ümmet Kandoğan, Pakdil'in tutumunun yanlış olduğunu savundu. 
     
     ''KARŞI ÇIKILACAK NE VAR '' 

     CHP Grup Başkanvekili Haluk Koç, uzun süren tartışmalar sonrasında usul hakkında söz aldı. Hazırladıkları deklarasyonda AK Parti'nin kabul edemeyeceği hiçbir unsurun bulunmadığını ifade eden Koç, ''TBMM'nin de desteğini alarak Brüksel'e gidin diyoruz. Bunun karşı çıkılacak ne var '' dedi. 
     CHP tarafından hazırlanan deklarasyondan bölümler okuyup AK Parti sıralarına, ''Bunlara mı karşı çıkıyorsunuz '' diye soran Koç'a AK Parti milletvekilleri tarafından, ''usül üzerinde konuş'' diye tepkiler geldi. Bunun üzerine Başkanvekili Pakdil, ''Sayın Koç, usül dediniz, tüm metni okudunuz. Daha bitmedi mi lütfen tamamlayın'' diyerek Koç'u uyardı. 
     Haluk Koç'un konuşmasının ardından kürsüye gelen AK Parti Grup Başkanvekili Salih Kapusuz, TBMM çatısı altındaki her kişinin Meclis İçtüzüğü'ne uyması gerektiğini ve olmayan bir hakkın kullanılamayacağını söyledi. 
     
     ''MUTABAKAT SAĞLANMADI'' 

     TBMM'de bugüne kadar özellikle dış politika konularında yapılan görüşmelerde sağlanan mutabakatlar sonucu ortak metinler hazırlandığını anımsatan Kapusuz, şunları söyledi 
     ''Şimdi önümüze bir bildiri koydunuz. Bu konuda mutabakat sağlanmadı... Önümüzde kritik bir süreç var. Mutabakat sağlanmayan bir metin işleme alınabilir mi Ama buna karşın bir grup başkanvekili çıktı metni okudu. İçtüzük'le ilgili sıkıntılarınız varsa gelin bir komisyon kuralım ve bunları değiştirelim.'' Kapusuz'dan sonra söz alan CHP Grup Başkanvekili Kemal Anadol, DYP milletvekillerinin uyarısı üzerine bu hakkını DYP Genel Başkanı Mehmet Ağar'a verdiğini söyledi. 
     Kürsüye gelen Ağar, Türkiye için hayati önem taşıyan bir konunun çok geç biçimde TBMM'ye getirildiğini ifade ederek, ''Bu Meclis'in bir geleneği var. Milyonlarca oy almış, devlet yönetmiş bir partinin genel başkanına söz vermemek ne kadar doğru Bunu takdirinize bırakıyorum. Bizi burada konuşturmayabilirsiniz ama biz millete gidip konuşmasını biliriz'' dedi. 
     CHP Grup Başkanvekili Ali Topuz'un görüşmelerin bir tur daha yapılması için verdiği önerge reddedildi. 
     TBMM Başkanvekili Pakdil, daha sonra genel görüşme önergesinin gündeme alınıp alınmamasını oylattı. Önerge, AK Parti milletvekillerinin oylarıyla reddedildi. Bu sonuca CHP'li milletvekilleri alkışlarla tepki gösterdi. 
     
</TEXT>
</DOC>
