<DOC>
<DOCNO> 272090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sontur10.html </URL>
<DATE> 2004/09/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Takside yanarak ölen taksici hunharca öldürülmüş .. 
</HEADLINE>
<TEXT>

     Kayseri'de, yanan otomobilinde ölü bulunan taksi sürücüsünün, bıçaklanarak öldürüldükten sonra aracıyla birlikte yakıldığı belirlendi. 
     AA muhabirinin aldığı bilgiye göre, Talas İlçesi Erenköy Mahallesi Haymana Bağları bölgesinde, 38 T 1005 plakalı taksisinde yanmış halde bulunan Sabit Kayhan'ın, yapılan otopsi sonucunda boğazından bıçaklanarak öldürüldüğü, ardından aracıyla birlikte ateşe verildiği belirlendi. 
     Kayhan'ın eşi Suzan Kayhan 48 , AA muhabirine yaptığı açıklamada, önceki gece Talas İlçesi Bora Siteleri'ndeki evlerine gelen tanımadığı birkaç kişinin yukarı çıkmadan eşini çağırdığını, kendilerini bir yere götürmelerini istediğini söyledi. 
     Eşi eve gelmediği için durumu jandarmaya bildirdiklerini, araştırma sonucunda, yanmış taksiye ve cesede ulaşıldığını belirten Kayhan, şöyle konuştu 
     ''Eşim, Karayolları'ndan 15 yıl önce emekli oldu ve taksicilik yapmaya başladı. Ekmeğinin peşinde olan bir kişiydi. Kimseyle alıp veremediği yoktu. Zengin de değildi ki parası için öldürselerdi. Kocamın sebepsiz yere hunharca öldürülmesine bir anlam veremedim. Eşimi öldürenlerin en kısa sürede yakalanarak adalete teslim edilmesini istiyorum.'' Suzan Kayhan, geçen yıl eşinin kullandığı taksinin, evlerinin önünde benzin dökülerek kundaklandığını, bu olayın faillerinin de henüz yakalanmadığını bildirdi. 
     Jandarma yetkilileri, olayın aydınlatılmasına yönelik çalışmaların sürdürüldüğünü bildirdi. 
     
</TEXT>
</DOC>
