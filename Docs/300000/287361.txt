<DOC>
<DOCNO> 287361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/yazar/yilmaz.html </URL>
<DATE> 2004/11/09/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Bizi farklı tanımadılar 
</HEADLINE>
<TEXT>


Batılılığa öykünen, "Bizi farklı tanıyorlar" cümlesi geçtiğimiz gün Hollanda'ın Lahey kentinde yerle bir edildi. 
Türbanlı, başörtülü, allı - pullu veya başı açık olmakla sınırlanamayacak bir kadın karması. Grup için ortak bir kadın bilincinden de söz edemeyiz. Çizgiyi başörtülüler, türbanlılar ile başı açıklar arasında çekmek ise yetersizlik olur. 
Kadının konumu ve çözümler konusu tartışıldığında ilahiyatçı bir kadının, sosyalist veya feminist bir kadınla, AKP'li bir kadından daha yakın mesafede durabildiği anlar... 
AKP Merkez Karar Yönetim Kurulu Üyesi Ayşe Böhürler'in proje koordinatörü olarak konumlandığı Lahey'deki "Türkiye'de Kadın - Erkek Eşitliği" paneli, kürsüden söylenenlerden çok, bu çeşitlilik ile farklılık yaratıyor. 
Avrupa bu fotoğraf karşısında, ülkesindeki Türk imajının üzerine sünger çekmek zorunda kalmıyor. Toplumların dinamizmini görmesi ve yenilemesi gerekiyor... 
Lahey'deki katılımcı kadın portrelerinden örnekler... 
AKP kurucu üyesi de olan Böhürler, Kanal 7'de kültür ve eğitim programları yönetmeni olarak tanınıyor. Müslüman ülkelerdeki kadınları konu alan bir belgesel hazırlıyor. 
AKP İstanbul milletvekili avukat Nimet Çubukçu, Anayasa Komisyonu üyesi. Aynı zamanda AKP Merkez Karar Yönetim Kurulu Üyesi de olan Çubukçu, Genel Merkez Siyasi ve Hukuk İşleri Birim Yardımcısı. Zina tartışması sırasında kişilik haklarına tecavüz edildiği gerekçesi ile çeşitli kişi ve kurumlara açtığı davalar sürüyor. 
AKP İstanbul Milletvekili Halide İncekara, Uluslararası İşletmecilik dalında yüksek lisans yaptı, özel sektörde çalıştı. Kapatılan Fazilet Partisi'nde bir dönem siyaset yapan İncekara, İnsan Hakları Komisyonu ve Avrupa Konseyi Parlamenter Meclisi üyesi. 
AKP Kadın Kolları Başkanı Selma Kavaf, Denizli AKP milletvekili adayıydı. Demokrat Parti kökenli bir aileden gelen Kavaf, eğitimci. Sarı kısa düz saçları, uzun boyu inci kolyesi küpesi kuzu yünü İskoç ceketli tayyörü ile bana geleneksel Kuzey Avrupalı imajını çağrıştırdı. 
Kavaf'ın kız kardeşi Sema Ramazanoğlu tıp doktoru ve türbanlı. AKP Merkez Karar Kurulu Üyesi ve AKP kadın teşkilatından sorumlu. İçişleri eski Bakanı Kutlu Aktaş'ın sosyetede tanınan eşi Sema Aktaş'ın ölen eşi ile Ramazanoğlu'nun eşi amcazade. 
Dr. Hidayet Şefkatli Tuksal, ilahiyatçı. Başörtüsü ile türban arası bir eşarp kullanıyor. Feminist söylemi AKP'nin kadın siyaseti ile örtüşmüyor. Pozitif ayrımcılıktan yana ve Meclis'te kadınlar lehine kadın kotasını savunuyor. Türkiye'de kadının yalnızca başörtüsü meselesi olmadığını, kadına yönelik şiddet ve cins ayrımcılığını her alanda tartışmaya açıyor. Dinde reformist yaklaşımları benimsiyor. 1995 yılında kurulan Başkent Kadın Platformu'nun iki dönem başkanlığını yaptıktan sonra, başkan yardımcısı olarak çalışmalarını sürdürüyor. 
Leyla Pervizat, MÜ Uluslararası İlişkiler ve Siyaset Bilimi doktora Öğrencisi. Panel konuşmacılarından Uluslararası Af Örgütü Genel Başkanı Kate Gilmore'un da çalışmalarına atıfta bulunduğu Pervizat, "namus cinayetlerinin" kadına yönelik şiddet ve hukuk dışı bir uygulama olarak tanınması için BM'de lobi çalışmaları yaptı. Pervizat, AKP'nin dışişleri birimlerine danışmanlık da yapıyor. 
Panele Hollanda'dan katılan ve bu ülkenin tek türbanlı avukatı Famile Aslan, Türk göçmen kadınlarında boşanmaların arttığını söylüyor. Türbanlıların kamu görevinde çalışmasının engellendiği Hollanda'da Türk göçmenlere sınırlamalar da getirilmeye çalışılıyor. 
Lahey Büyükelçisi Tacan İldem'in davetinde karşılaştığım, Hollanda Kadın Komitesi'nden iki kadınla aramızda şu konuşma geçti 
- Emine Erdoğan'ın başörtüsü size ne anlatıyor 
"Annelerimiz bundan 40 sene önce şapka takmadan kiliseye gitmezlerdi, bek ret bir tabuydu, Yahudiler saçları görünmesin diye peruk takarlardı. Bunlar değişiyor..." 
Soru aslında bu Avrupa'nın değişimini izleyecek bir Türkiye mi 



</TEXT>
</DOC>
