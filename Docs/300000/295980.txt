<DOC>
<DOCNO> 295980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur09.html </URL>
<DATE> 2004/12/08/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
Cep telefonu 3 can daha kurtardı 
</HEADLINE>
<TEXT>

     Adil ÖNAL BiNGÖL, DHA 

KAR yağışı ve şiddetli soğukların etkili olduğu Bingöl'ün Genç İlçesi'nde, dağda tipiye yakalanarak mahsur kalan 3 kişi, cep telefonu sayesinde donmaktan son anda kurtuldu. 
     Genç İlçesi'nde oturan 26 yaşındaki Kadri Sanır, geçen pazar günü sabah saatlerinde yakınları Özcan ve Ağa Sanır ile birlikte, yolu kardan kapalı olan Sarısaman Köyü'ndeki yakınlarını ziyaret etmek üzere yaya olarak yola çıktı. İlçeye 20 kilometre uzaklıktaki köye ulaşmak için yürüyen 3 kişi, köye 10 kilometre kala, dağlık kesimde tipiye yakalandı. Kadri Sanır ile Özcan ve Ağa Sanır, yollarını kaybedince cep telefonuyla köylülerden yardım istedi. 
     Dağda eksi 20 derece soğukta mahsur kalan Kadri Sanır ve yakınları, köylülerin 3 saat süren çalışması sonucu kendilerine ulaşmaları üzerine donmaktan son anda kurtarılarak köye götürüldü. Olaydan sonra, Köy Hizmetleri ekipleri köy yolunu açarken, ayak parmakları donan Kadri Sanır da ambulansla ilçedeki hastaneye getirilip, tedavi edildi. 
     Tipide, ölüm tehlikesiyle karşı karşıya kaldıklarını belirten Kadri Sanır, "Akraba ziyaretine giderken az daha ölüyorduk. Cep telefonu olmasaydı donmaktan kurtulma şansımız olmazdı. Bizi bu teknoloji harikası kurtardı'' diye konuştu. 
     
</TEXT>
</DOC>
