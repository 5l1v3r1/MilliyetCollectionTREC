<DOC>
<DOCNO> 274652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur33.html </URL>
<DATE> 2004/09/24/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
RTÜK Show TV'ye bir gün yayın durdurma cezası geldi 
</HEADLINE>
<TEXT>

     Radyo ve Televizyon Üst Kurulu RTÜK , çeşitli radyo ve televizyon kuruluşlarına 14 uyarı, Show TV'ye bir gün, 1 radyoya 30 gün yayın durdurma, 3 televizyona da bir kez program durdurma cezası verdi. 2 Radyo hakkında Cumhuriyet Başsavcılığı'na suç duyurusunda bulundu, 1 yayın kuruluşunun da savunmasını istedi. 
     RTÜK'ten yapılan açıklamada, 9-15 Eylül tarihlerinde yapılan toplantılarda, 3984 sayılı Radyo ve Televizyonların Kuruluş ve Yayınları Hakkında Kanun'a aykırı yayın yapan kuruluşlarla ilgili izleme raporlarının değerlendirilerek karara bağlandığı bildirildi. 
     5 Ocak 2001 tarihinde yayınladığı ana haber bülteni ile 3984 sayılı yasanın yayınların 'Genel ahlak, toplum huzuru ve Türk aile yapısına aykırı olmaması''na ilişkin d bendini ihlal ettiği gerekçesiyle Üst Kurulun 19 Mart 2001 tarihli toplantısında bir gün süreyle yayın durdurma müeyyidesi uygulanmasına karar verilen, ancak söz konusu idari işlemin dava konusu olması nedeniyle cezası uygulanamayan Show TV yayınının, Ankara 9. İdari Mahkemesi'nin kararına dayanılarak bir gün süreyle durdurulmasına karar verildi. 
     Üst Kurul, 3984 Sayılı Yasanın 4576 Sayılı Yasayla değişik 4. maddesinin ''Türkiye Cumhuriyeti Devleti'nin bağımsızlığına, Devletin ülkesi ve milletiyle bölünmez bütünlüğüne, Atatürk ilke ve inkılaplarına aykırı yayın yapılmaması''na ilişkin a bendi kapsamında 2003'te ''Müzik-Şiir'', ''Objektif'', ''Halkın sesi'', ''Haber Bülteni'' ve ''Gün İzi'' programları nedeniyle Anadolunun Sesi Radyo'nun İstanbul yayının 30 gün durdurulmasına, ''A Takımı'' ve ''Sokak Arası'' programlarıyla da ATV'ye bir kez program durdurma müeyyidesi uygulanmasına karar verdi. 
     Açıklamaya göre, ''gençlerin ve çocukların fiziksel zihinsel ve ahlaki gelişimini zedeleyecek türden programların, bunların seyredebileceği zaman ve saatlerde yayınlanmamasına'' ilişkin maddeyi reklam filmiyle ihlal eden ATV'ye bir kez, Kurtlar Vadisi adlı dizi ile Show TV'ye 2 kez program durdurma müeyyidesi uygulanmasına, ''yabancı film ile'' STV'nin de uyarılmasına karar verildi. 
     
     REKLAM İHLALLERİ 
     Flash TV ''Ana Haber Bülteni'' programıyla bir kez program durdurma müeyyidesi uygulanması istendi. 
     Kanundaki reklamlarla ilgili düzenlemeleri ihlal ettikleri gerekçesiyle uyarı cezası verilen yayın kuruluşları da şöyle 
     Star TV ''Telegol'', CİNE-5 ''Haber Bülteni'' Flash TV ''Evlat Acısı'' ve TV 8'in ''Erkan Tan'la Trabzon'', Kanal D ''CD Reklamı'' Star TV ''lifestar'', Haber Türk ''Yıldırım Aktuna Cevaplıyor'', TV 8 ''VIP Spor'', Kanal D ''Yerli dizi arasındaki reklamlar'', ATV ''Bir İstanbul Masalı.'' Üst Kurul, ''Haber ve güncel programlarda mali desteğe izin verilmez'' hükmünü ihlal eden CNBC-e'nin uyarılmasına, çeşitli reklamlar nedeniyle STV'nin savunmasının istenmesine ve yayın bantlarını teslim etmedikleri gerekçesiyle Radyo City İstanbul ve Radyo Sport İstanbul hakkında da Cumhuriyet Başsavcılığı'na suç duyurusunda bulundu. 
     
</TEXT>
</DOC>
