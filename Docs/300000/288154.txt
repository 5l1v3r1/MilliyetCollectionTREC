<DOC>
<DOCNO> 288154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sontur41.html </URL>
<DATE> 2004/11/11/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Eski MİT'çi Faik Meral Çakıcı ile birlikte çalışma yaptık 
</HEADLINE>
<TEXT>

     Çıkar amaçlı suç örgütü elebaşı Alaattin Çakıcı'nın yurtdışına kaçarken kullandığı yeşil pasaportun sahibi olan eski MİT görevlisi Faik Meral, tutuksuz yargılanmak üzere tahliye oldu. 
     Çıkar amaçlı suç örgütü elebaşı Alaattin Çakıcı'nın yurtdışına kaçarken kullandığı yeşil pasaportun sahibi olan eski MİT görevlisi Faik Meral, 1987 ve 1988 yıllarında Çakıcı ile bir çalışma yaptıklarını söyledi. 
     İstanbul 9. Ağır Ceza Mahkemesi'ndeki duruşmaya, tutuklu sanık Faik Meral ile tutuksuz sanık Aytuğ Gençağa Çakıcı katıldı. Tutuklu sanıklar Murat Aydın Şakir, Cem Akarsu, Ozan Güngören ve Adem Çakıcı ise kaldıkları Kandıra F Tipi Cezaevi'ne yazı gitmediği için duruşmaya getirilemedi. 
     Duruşmada sorgusu yapılan Meral, pasaportunu bilerek ve isteyerek Çakıcı'ya vermediğini ifade ederek, daha önceki ifadelerini tekrarladığını söyledi. 
     Meral, şunları kaydetti 
     ''Kurumda özel bir görevim vardı. Özel görevim nedeniyle Çakıcı ile tanışmıştık. Bu görev yurtdışındaki yıkıcı hedeflere yönelikti. 1987 ve 1988 yıllarında Alaattin Çakıcı ile birlikte bir çalışma yaptık. Çalışmadan sonra kendisini bir daha görmedim. 2003 yılı sonbahar aylarında Çakıcı, Fransa'dan dönmüştü. Epey işkencelere maruz kaldığını gazetelerden öğrendim. Vefa borcu, vefa örneği olarak ziyarete gittim.'' Ziyarete gittiğinde Çakıcı'nın aranan bir kişi olmadığını ve ziyaret sırasında da ceketinin iç cebinde pasaportu ile kimliğinin bulunduğunu söyleyen Meral, ''Alaattin Çakıcı birçok operasyona katıldığı için içi rahat olsun diye her ne kadar emekli de olsam dinleme olabilir diye ceketimi çıkarıp astım'' dedi. 
     
     ÇAKICI'YA TAVSİYE 

     Çakıcı ile 3 saat görüştüğünü, balkonda ve bahçede dolaştığını anlatan Meral, Çakıcı'nın kendisine başından geçen sıkıntıları anlattığını, kendisinin de eski bir dost ve üst düzey bir bürokrat olarak Çakıcı'ya eski yaşantısını bırakmasını, işadamı olmasını tavsiye ettiğini söyledi. 
     Meral, 15 Temmuz 2004 tarihinde Alaattin Çakıcı'ya ilişkin haberde adının geçtiğini duyduğunu belirterek, ''Evime pasaportumu aramaya gittim. Eşimin yeşil pasaportu duruyordu. Fakat aynı yerde olması gereken benim yeşil pasaportum yoktu. Resmi mercilere başvurmak için yakında olan başsavcılığa gittim. Müracaat savcısına durumu bildirdim. Kayıt altına alındı. Adresimi ve telefonlarımı verdim'' diye konuştu. 
     Savcının bu konudaki ifadesinin İstanbul'da alınacağını söylediğini, işlemin hızlı olması için formu postayla gönderdiğini belirten Meral, savcının kendisine ''Kaçacak olsaydınız kaçardınız. Adresinizi, telefonunuzu verdiniz. Gidin evinizde bekleyin'' dediğini anlattı. 
     Oğlunun bir sorununu çözmek için Romanya'ya gitmeyi düşündüğünü, pasaportunu bu nedenle yanına aldığını, bir haftalık seferler dolu olduğu için bu seyahatten vazgeçtiğini belirten Meral, oğlunun askere gitmesi üzerine pasaportuna bir daha ihtiyaç duymadığını söyledi. 
     Meral, ''Eğer Çakıcı'nın ifadesini alsaydınız. Farklı şeyler söylemeyeceğini görürdünüz'' dedi. 
     
     DİĞER SANIK DA SUÇLAMALARI REDDETTİ 

     Sanık Aytuğ Gençağa Çakıcı da diğer sanıklardan bazılarına silah verdiği yönündeki iddiaları reddederek, bu yönde kimseden de talimat almadığını söyledi. 
     Üniversiteyi bitirmesinin ardından yüksek lisans yapmasının tavsiye edildiğini, ancak konuşma zorluğu çektiğini, bu sorunu düzeltmek için de yurtdışına çıktığını anlatan Çakıcı, polisin kendisini aradığını öğrenince gelip ifade verdiğini kaydetti. 
     Çakıcı, diğer şahısları ise Alaattin Çakıcı'nın aracılığıyla tanıdığını, ancak daha sonra irtibatını kestiğini ifade etti. 
     Meral'ın avukatı Önal Öncü de müvekkilinin 116 gündür tutuklu olduğunu, verilecek cezanın tutuklu kaldığı süreyi karşıladığını belirterek, tahliye talebinde bulundu. 
     Suç vasfı, delil durumu ve tutuklu kaldığı süreyi göz önüne alarak Meral'in tahliyesine karar veren mahkeme heyeti, dosyadaki eksikliklerin giderilmesi için duruşmayı erteledi. 
     
     İDDİANAMEDEN 

     İstanbul Cumhuriyet Başsavcılığı'nca hazırlanan iddianamede, Çakıcı'nın Avusturya'da yakalanmasından sonra yurtdışına kaçarken yeşil pasaportunu kullandığı anlaşılan eski MİT görevlisi Faik Meral'in, TCK'nın 314 1. maddesi uyarınca ''çıkar amaçlı suç örgütüne yardım ve yataklık etmek'' suçundan 1 ile 2 yıl arasında hapis cezasına çarptırılması isteniyor. 
     Alaattin Çakıcı'nın yeğeni Adem Çakıcı ile Murat Aydın Şakir, Cem Akarsu ve Ozan Güngören'in de ''çıkar amaçlı suç örgütü üyesi olmak'', ''Ateşli Silahlar Kanunu'na muhalefet etmek'' ve ''sahte kimlik kullanmak'' suçlarından dolayı 6.5 ile 15'er yıl arasında ağır hapis cezalarına çarptırılmaları talep edilen iddianamede, Çakıcı'nın yeğeni Aytuğ Gençağa Çakıcı'nın da ''çıkar amaçlı suç örgütü üyesi olmak'' ve ''Ateşli Silahlar Kanunu'na muhalefet etmek'' suçlarından 4 ile 9 yıl arasında ağır hapis cezasına çarptırılması öngörülüyor. 
     
</TEXT>
</DOC>
