<DOC>
<DOCNO> 296607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/sonspo06.html </URL>
<DATE> 2004/12/10/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Felipe tamam gibi, Litmanen'den haber var .. 
</HEADLINE>
<TEXT>

     Yönetimde fikir ayrılığına neden olan Felipe’nin dönüşüne onay çıktı. Cim Bom, teminat mektubunu gönderirse, sambacı ikinci yarı G.Saray'da. 
     
     Prensipte el sıkışıldı 
     Galatasaray 10 numara transferinde sona yaklaşıyor. Eski oyuncusu Jorge Felipe ile Arjantinli Federico Insua arasında gidip gelen yönetim kurulu, Brezilyalı yıldızda karar kıldı. Sambacının dönüşüne onay veren Başkan Özhan Canaydın ve ekibi, iki yıl için prensipte anlaşma sağladı. Cim Bom, Felipe’nin istediği teminat mektubunu gönderdiği takdirde, sambacı, tam iki yıl sonra Türkiye’ye dönmüş olacak. Yönetim transfer haberini Fenerbahçe derbisinden önce taraftara duyurmayı planlıyor. 
     
     Menacerler geciktirdi 
     Bu arada Felipe’nin Galatasaray’a dönüş sürecinde çeşitli sorunlar yaşandığı ortaya çıktı. Hafta başında sambacının geri getirilmesi konusunda fikir birliğine varıldığı ancak son bir kez Federico Insua için nabız yoklaması yapıldığı bildirildi. İki futbolcunun maliyetlerinin karşılaştırılmasının ardından Brezilyalı’da karar kılındığı ancak menacerlerin garanti para istemesi üzerine, bir kaç günlük gecikmeyle tarafların anlaşmaya vardığı öğrenildi. 
     
     Litmanen haber yolladı 
     Transferde bu yoğun trafik yaşanırken, sürpriz bir isim Jari Litmanen Galatasaray’a mesaj yolladı. Finlandiya’nın unutulmaz yıldızları arasında şimdiden kendine yer bulan hücum oyuncusu, Türk menaceri Göksel Belet aracılığıyla Cim Bom’a haber gönderdi. Litmanen, yarım sezon Türkiye’de oynayabileceğini, beğenilmesi halinde sözleşmesini uzatabileceğini bildirdi. Son olarak ülkesinde FC Lahti’de forma giyen Finli yıldızın bonservis ücreti bulunmuyor. 
     
</TEXT>
</DOC>
