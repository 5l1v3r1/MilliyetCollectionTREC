<DOC>
<DOCNO> 291638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/spo02.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafa karıştırdı 
</HEADLINE>
<TEXT>


Teknik Direktör Daum, Prag zaferinin ardından çarpıcı açıklamalar yaptı. Alman hoca, "Sezon sonunda mukavelem bitecek. Ağır eleştirileri oturup düşüneceğim" diye konuştu 


'Çok üzülüyorum' 
FENERBAHÇE'NİN tecrübeli çalıştırıcısı Daum, Sparta Prag maçının ardından medyada çıkan ağır eleştirilere karşı sert açıklamalar yaptı. Alman hoca, "Ben her zaman eleştiriye açığım. Ancak yapılanlar gerçekten uzak ve acımasız. Bu sezon sonunda sözleşmem sona erecek. Ben de bunları oturup düşüneceğim. Futbolcularıma eleştiri yapıldığı zaman çok üzülüyorum" ifadelerini kullandı. 

'Çok gençler' 
DAUM, sahaya çıkan on birde 23 yaşın altında 6 - 7 oyuncusunun olduğunu hatırlatarak, "Gelişim süreci içinde olan gençlere sabır gösterilmiyor. Gerçek dışı haberler taraftarlarda agresiflik yaratıyor. Bu ortam futbolculara, kulübe ve de Milli Takım'a zarar veriyor" dedi. Alman teknik adam, Prag ile ilgili olarak, "Burada kazanan ilk Türk takımı olmaktan gurur duyuyoruz" yorumunu yaptı. 

Zirve Manchester'ın 

D Grubu'ndaki zirve mücadelesinde Manchester United, sahasında ağırladığı O.Lyon'u 2-1 mağlup ederek hem turu garantiledi, hem de liderlik koltuğuna oturdu. Old Trafford Stadı'nda 19. dakikada Gary Neville ile öne geçen ev sahibi, 40'ta Diarra'nın golüne engel olamadı. Manchester'ı zafere taşıyan golü ise 53. dakikada Nistelrooy kaydetti. 


</TEXT>
</DOC>
