<DOC>
<DOCNO> 273888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sondun17.html </URL>
<DATE> 2004/09/22/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
İngiltere'de yeni güvenlik skandalı 
</HEADLINE>
<TEXT>

     Büyük bir terör saldırısı halinde İngiltere'nin başkenti Londra'nın tahliyesi konusundaki detayları içeren hükümet planlarının bir banliyö treninde bulunduğu bildirildi. 
     The Sun gazetesinin haberine göre, devlet güvenlik birimleri tarafından hazırlanan ayrıntılı planların yer aldığı CD, Londra ile Kent Gravesend arasında sefer yapan trende bulundu. 
     CD'yi, naylon poşet içinde bulan, Essex'de bir depoda çalışan işçinin gazeteye getirdiği ve CD'nin Londra polisine teslim edildiği kaydedildi. 
     Scotland Yard sözcüsünün, planın büyük ölçüde kamuoyu tarafından bilindiğini, yine de bu güvenlik boşluğunu yaratanlar hakkında soruşturma başlatıldığını söylediği ifade edildi. 
     CD'de, tahliye sırasında otoyolların kullanımı, acil durum trafik levhalarının nasıl hazırlanacağı gibi bilgilerin de yer aldığı belirtildi. 
     
</TEXT>
</DOC>
