<DOC>
<DOCNO> 268180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonsiy09.html </URL>
<DATE> 2004/09/01/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
İzmir Putin'i ağırlayacak... 
</HEADLINE>
<TEXT>

     ''Gülmeyen Lider'' olarak nitelendirilen Rusya Prezidyumu Başkanı Nikolay Podgorniy'i 32 yıl önce konuk eden İzmir, bu kez Rusya Federasyonu Devlet Başkanı Vladimir Putin'i ağırlamaya hazırlanıyor. 
     Anadolu Ajansı adına 32 yıl önce Podgorniy'i izleyen İzmirli Gazeteci Önder Sümer, AA muhabirine yaptığı açıklamada, ''Asfalt Osman'' lakabıyla ünlenen Belediye Başkanı Osman Kibar'ın Kültürpark'taki makam odasında gerçekleşen görüşmede ''gülmeyen lider ''Podgorniy'i, ''kahkahalarla güldürdüğünü'' söyledi. 
     Sümer, Podgorniy'in Efes Antik Kenti'ni gezerken kanalizasyon sisteminden çok etkilendiğini belirterek, ''Yetkililere, 'o tarihte nasıl düşünülebilmiş ' diye sormuştu'' dedi. 
     
     ÖZEL SEKTÖRÜ ZİYARET ETMİŞTİ 
     Kula Mensucat Fabrikası'nı ziyaret eden ve burada kendisine ipek halı hediye edilen Podgorniy'e İzmirli gazeteci Erhan Ünver'in, ''Gezdiğiniz fabrika, bir özel sektör tesisidir. Nasıl değerlendiriyorsunuz '' diye soru yönelttiğini kaydeden Önder Sümer, Nikolay Podgorniy'in ''Çok teknolojik ve çok kaliteli. Gerçekten etkilendim'' diye yanıt verdiğini anlattı. 
     Sümer, Podgorniy'in başkanlığındaki heyete Güzelyalı'daki ünlü Mehmet Ali Restoran'da yemek verildiğini dile getirerek, şunları söyledi 
     ''Biz basın mensupları, Podgorniy'e eşlik eden milletvekilleriyle yan yana oturuyorduk. Ordövr tabağında hayli iri balmumlu havyarlar ilgi çekmişti. Öylesine iyi anımsıyorum ki, Rus milletvekilleri önce mumlu havyarları ağızlarına attılar. Bizler seyrediyorduk. Çiğnediler, çiğnediler ama ağızlarında giderek büyüyen havyarları yutmak yerine, çaktırmadan avuçlarına alıp masanın altına atıverdiler. Yemeğin bundan sonraki bölümü neşeli geçmişti. Ertesi gün Efes ve Bergama antik kentleri gezildi. Mihmandarlığımızı Selçuk Müze Müdürü Musa Baran yaptı. Tarihi eserler hakkında bilgi verirken, Rusça'ya tercümeyi Moskova'nın Sesi Radyosu'ndaki sesine aşina olduğumuz Mustafayev yapıyordu.'' 
     
     RUSYA FEDERASYONU İEF'NİN ''ONUR KONUĞU'' 
     73. İzmir Enternasyonel Fuarı'nın İEF ''onur konuğu ülkesi''nin lideri Rusya Devlet Başkanı Vladimir Putin, 3 Eylül günü Moskova Fuar Alanı'ndan esinlenerek düzenlenen İzmir Kültürpark Fuar alanını gezecek. İzmirli işadamlarıyla bir araya gelecek Putin'in, iki ülke arasında yatırım çağrısında bulunacağı dile getirildi. 
     Putin için İzmir'de güvenliğin en üst seviyeye çıkartıldığı, Emniyet Müdürlüğü'nde izinlerin kaldırıldığı bildirildi. 
     
</TEXT>
</DOC>
