<DOC>
<DOCNO> 263785 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/sondun37.html </URL>
<DATE> 2004/08/16/ </DATE>
<TIME> 22.18 </TIME>
<AUTHOR>  </AUTHOR>
<HEADLINE>
Afganistan'daki çatışmalarda ölü sayısı en az 60 kişi 
</HEADLINE>
<TEXT>

     Afganistan'ın Herat bölgesinde iki karşıt grup arasında meydana gelen çatışmalarda ölenlerin sayısının en az 60'a yükseldiği bildirildi. 
     AFP'ye açıklama yapan Herat istihbarat şefi Nasır Ahmed Allavi, ''En az 60 kişi öldü'' dedi. Dünkü bilanço 22 kişiydi. 
     Çatışmalar, Şindand bölgesinde cumartesi günü Peştun lider Emanullah Han ile Tacik lider Herat Valisi İsmail Han'a bağlı güçler arasında başlamıştı. 
     Emanullah Han güçlerinin Şindand yöresini ele geçirdikleri, çatışmaların geçen akşam bu kentin askeri üssü civarında yoğunlaştığı kaydedilmişti. 
     Devlet Başkanlığı'ndan yapılan açıklamada, çatışmaların yoğun olduğu Şindand bölgesine iki tabur askerin gönderilmekte olduğu, ayrıca bölgedeki polis gücünün de takviye edileceği belirtilmişti. 
     Amerikan ordu sözcüsü Scott Nelson, bugün başkent Kabil'de yaptığı açıklamada, 440 askerin Herat'a gönderildiğini, bunu 800 kişilik yeni bir birliğin takip edeceğini bildirdi. 
     Bu arada, yaklaşık 70 kişilik bir İspanyol askeri birliğinin de yarın bölgeye hareket edeceği kaydedildi. AFP'ye telefonla açıklama yapan İspanya Savunma Bakanlığı sözcüsü, bu birliğin, Uluslarası İstikrar Gücü'nü güçlendiremek için gönderilecek başka İspanyol birliklerinin öncüsü olduğunu vurguladı. 
     
</TEXT>
</DOC>
