<DOC>
<DOCNO> 278393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko38.html </URL>
<DATE> 2004/10/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Hazine IMF ile görüşmelere 11 Ekim'den itibaren devam edilecek 
</HEADLINE>
<TEXT>

     Hazine Müsteşarlığı, Uluslararası Para Fonu IMF ile yeni bir Stand-By düzenlemesi kapsamında Eylül ayında başlayan görüşmelere, IMF Türkiye Masası Şefi Rıza Moghadam Başkanlığındaki heyet ile 11 Ekim 2004 tarihinden itibaren devam edileceğini bildirdi. 
     Hazine Müsteşarılğı'ndan yapılan yazılı açıklamada, IMF-Dünya Bankası yıllık toplantıları nedeniyle ara verilen görüşmelere Ankara'da devam edileceği belirtildi. 
     Türkiye'deki temaslarına 16 Eylül'de İstanbul'dan başlayan Türkiye Masası Şefi Rıza Moghadam başkanlığındaki IMF heyeti, daha sonra 20 Eylül'de Ankara'ya gelmişti. 
     Heyet İstanbul'da, sivil toplum kuruluşlarının temsilcileri ve bazı akademisyenler ile görüşmüştü. 
     Ankara'da, Devlet Bakanı Ali Babacan ve Maliye Bakanı Kemal Unakıtan ile görüşmelerde bulunan heyet, çalışmalarını ağırlıklı olarak Hazine, Maliye Bakanlığı, Özelleştirme İdaresi ve BDDK'da sürdürdü. 
     IMF heyeti, Türkiye ile imzalanması düşünülen 3 yıllık yeni stand-by anlaşmasıyla ilgili müzakereler kapsamında temaslarda bulunurken, görüşmelerde, son ekonomik gelişmeler ve yapısal reformlarda kaydedilen ilerlemeler değerlendirildi. Bu kapsamda hazırlanmakta olan 2005-2007 yıllarına ait Ekonomik Program'a dönük hedefler ile uygulanacak politikalar ele alındı. 
     Görüşmelerde, işsizliğin düşürülmesi ve ekonomik büyümenin sürdürülmesine odaklanılarak, 3 yıllık dönemde gerçekleştirilmesi planlanan yapısal ve kurumsal reformlar da görüşüldü. Görüşmelerde, yatırım ortamının iyileştirilmesi ve yeni iş alanlarının yaratılmasını sağlayacak düzenlemeler yanında, mali sektöre yönelik yeni reformlar ve özelleştirme stratejisi de gündeme geldi. 
     IMF heyetinin Türkiye ziyaretine, IMF-Dünya Bankası Güz Dönemi Toplantıları nedeniyle ara verilirken, heyetin Ekim ayı ortalarında Türkiye'ye tekrar gelerek, çalışmalara kaldığı yerden devam etmesi benimsenmişti. 
     
</TEXT>
</DOC>
