<DOC>
<DOCNO> 298301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur39.html </URL>
<DATE> 2004/12/16/ </DATE>
<TIME> 18.34 </TIME>
<AUTHOR>  </AUTHOR>
<HEADLINE>
Çinli polisler Antalya'yı ziyaret etti 
</HEADLINE>
<TEXT>

     Toplumsal olaylara müdahale hakkında eğitim ve bilgilenme amacıyla Antalya'ya gelen Çinli polis grubu, ziyaretlerini bugün de sürdürdü. 
     Türkiye ile Çin Halk Cumhuriyeti arasında imzalanan hukuki metinler ve eğitim işbirliği çerçevesinde, Çin makamlarının toplumsal olaylara müdahale konusundaki eğitim talepleri doğrultusunda Emniyet Genel Müdürlüğü Güvenlik Daire Başkanlığı'nca, 06-25 Aralık tarihleri arasında, eğitim ve ziyaret programı düzenlendi. 
     Program kapsamında Çin'in 13 eyaletinden Kamu Düzeni Bakanlığı'na bağlı Toplum Düzeni Yönetimi Bölümü görevlisi 25 rütbeli polis, Genel Müdür Yardımcısı Deng Mengehuen başkanlığında Türkiye'ye geldi. 
     Önceki gün Antalya'ya gelen ve polis birimlerinde incelemelerde bulunan konuk heyet, uygulamalı sunumlarla bilgilendirildi, bugün de incelemelerini sürdürdü. 
     Kriminal Polis Laboratuvarı'nı ziyaret eden heyete, polisin son teknolojiyle kullandığı cihazlar tanıtıldı, olayların çözümünde elde edilen delillerin incelenmesiyle ilgili çalışmalar da geniş olarak anlatıldı. 
     Görevlilerin çalışmalarını yakından inceleyen konuk polisler, daha sonra Özel Güvenlik Şubesi ile Polisevi'nde ağırlandı. 
     
</TEXT>
</DOC>
