<DOC>
<DOCNO> 252614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/spor/ykocaomer.html </URL>
<DATE> 2004/07/03/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Amerika Belçika 
</HEADLINE>
<TEXT>



Tekerlekli Sandalye Basketbol A Milli Takımımız, 5 - 12 Temmuz tarihleri arasında Amerika Birleşik Devletleri'nde Atlanta kentinin yakınlarındaki Warm Springs'de Uluslararası Roosevelt Dünya Tekerlekli Sandalye Basketbol Turnuvasına katılacak. 
Katılacak ülkelere baktığımızda, millilerimizin bu turnuvada yer almaları bizim için büyük bir şans. Türkiye'nin dışında Amerika Birleşik Devletleri, İngiltere, Kanada, Avusturya ve Almanya'nın yer alacağı turnuva, bir bakıma da Atina Paralimpikleri'nden evvelki son hazırlık turnuvası. Bizim açımızdan da kendimizi bu kuvvetli rakipler karşısında deneme ve eksiklerimizi görme fırsatı ortaya çıkacak. 
Böylesine önemli bir turnuvaya, bu seneki programda olmamasına rağmen her türlü olanağını seferber ederek millilerimizi Amerika'ya gönderen Gençlik ve Spor Genel Müdürlüğüne de bir teşekkür borcumuz var. 
22 Yaş Altı Genç Milli Takımımız ise 8 - 15 Temmuz tarihleri arasında Belçika'nın Malle şehrinde yapılacak olan 22 Yaş Altı 3. Avrupa Genç Erkekler Tekerlekli Sandalye Basketbol Şampiyonası'na katılacak. Bu turnuvanın tekerlekli sandalye basketbolumuz açısından önemi, Genç Millilerimizin 2 yıl evvel Frankfurt'da yapılan Avrupa Şampiyonası'nda Avrupa 2.'ncisi olmaları. Yani bir anlamda 2.'ncilik unvanlarını koruyup, bunun üzerine çıkmaya çalışacaklar. 
Bu seneki Avrupa Gençler Şampiyonasına katılan ülkeler ise Belçika, İspanya, İngiltere, Hollanda, Fransa ve Almanya. 
Her iki Milli Takımımıza da başarılar dilerken, kafile başkanlarımıza da bir mesajımız var. İzleyici olarak katıldığım daha önceki turnuvalarda maç sonuçlarını telefonla bizzat bildirerek onların başarılarının medyada yer almasını sağlamıştım. Bedensel Engelliler Spor Federasyonumuzun zayıf noktalarından bir tanesi, basınla olan iletişimi ve basının bilgilendirilmesi. Bu bakımdan, telefon paralarından tasarruf etmeyerek maç sonuçlarını anında federasyona bildirmeliler. Federasyondaki yetkililer de bunu zaman geçirmeden medya ile paylaşmalıdırlar. 
Sonra "Medya bize ilgi göstermiyor" diye konuşmanın bir anlamı olmadığını artık hepimiz anlamalıyız. 



</TEXT>
</DOC>
