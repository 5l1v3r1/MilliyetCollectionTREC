<DOC>
<DOCNO> 255312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun15.html </URL>
<DATE> 2004/07/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Barroso Türkiye'ye AB kapılarını kapatamayız 
</HEADLINE>
<TEXT>

     AB Komisyonu Başkan adayı Portekizli Jose Manuel Durao Barroso, Kopenhag kriterlerini yerine getirdiği takdirde Türkiye'ye kapıların kapatılamayacağını düşündüğünü söyledi. 
     Avrupa Parlamentosu'nun siyasi gruplarının toplantılarına ayrı ayrı katılarak görüş ve tavırları hakkında bilgiler veren ve parlamenterlerin sorularını yanıtlayan Barroso, Liberal Grup toplantısında bir soru üzerine, Türkiye konusundaki görüşlerini şöyle ifade etti 
     ''AB Komisyonu Başkanlığına aday olarak, Türkiye konusunda temkinli olmalıyım. AB Komisyonu tarafından hazırlanmakta olan raporu bekliyoruz. Bu konuda, kesin ve güvenli bir şekilde kendimi ifade edebilmem için önce bu raporu okumam gerekiyor. Romano Prodi ile görüştüm. Biliyorum ki bu rapor bağımsız ve tarafsız bir şekilde hazırlanacak. 
     Bununla birlikte, size, komisyon başkanı adayı olmadan önce savunduğum bireysel tavrımı söyleyebilirim. Sorunuzdan kaçmıyorum, tavrım çok net. Eğer Türkiye bütün kriterleri yerine getirirse Türkiye'ye kapıları kapatmamalıyız. Bu çok açık. Bizim birliğimiz, dini değerler, bir ülkenin dışlanması üzerinde değil, küresel değerler üzerinde temel almıştır. 
     Türkiye, diğer tüm üye devletler gibi, özellikle siyasi olmak üzere Kopenhag kriterlerine kesinlikle saygı göstermelidir. Yerine getirmesi gereken ekonomik koşullar da vardır. Bu, benim, Portekiz Başbakanı olarak savunduğum tavırdı. Komisyon başkanı olarak ise önce komisyonun hazırlamakta olduğu raporu görmek ve bu rapor temelinde, üye ülkeler ve Türkiye ile birlikte çalışmak durumundayım.'' Barroso'nun AB Komisyonu Başkanı olması, gelecek hafta, Avrupa Parlamentosu'nun onayından sonra kesinleşecek. 
     
</TEXT>
</DOC>
