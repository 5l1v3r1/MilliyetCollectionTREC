<DOC>
<DOCNO> 254073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/son/sondun24.html </URL>
<DATE> 2004/07/09/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
AB Komisyonu, KKTC'ye yardım için Konsey kararını bekliyor 
</HEADLINE>
<TEXT>

     AB Komisyonu, Kuzey Kıbrıslı Türklerin izolasyondan kurtarılmalarına yönelik öneri paketi konusunda Konsey kararının beklenmesi gerektiğini açıkladı. 
     AB Komisyonu'nun genişlemeden sorumlu üyesi Günter Verheugen'in sözcüsü Jean-Christophe Filori, günlük olağan basın toplantısında, ''Yunanistan ve Kıbrıs Rum kesiminin KKTC'ye boykot tavrı konusunda'' bir soruyu yanıtladı. 
     ''Boykot ve ambargo ifadelerini Komisyon olarak reddediyoruz'' diyen Filori, özetle şunları söyledi. 
     ''Bugünkü durum, 1994'teki Adalet Divanı kararından kaynaklanıyor. Bu karar, KKTC otoritelerinin tanınmaması nedeniyle bu yetkililerin vereceği menşei belgelerinin de tanınamayacağını belirtiyor. Bu durum Kıbrıs'ın kuzeyinden ihracatların önünü kesiyordu. Biz Kıbrıs Türk Ticaret Odası'na gerekli belgeleri verme olanağı tanıyacak bir çözüm önerisi getirdik.'' Filori, ''Dereyi görmeden paçaları sıvamayalım'' diyerek, şöyle devam etti 
     ''Komisyon bir öneri getirip Konsey'e sundu. Kıbrıs, Yunanistan ve diğer üyeler tavırlarını ortaya koyabilecekler. Önce Konsey'in ne şekilde, hangi tavrı benimseyeceğini görelim. Hiçbir üye ülkenin itiraz hakkı reddedilemez.'' Filori, AB Komisyonu'nun öneri paketinin Konsey'de onaylanma sürecini anlatırken, Kuzey Kıbrıs'a yapılması öngörülen 259 milyon euroluk yardım paketine ilişkin kararın, AB Antlaşması'nın 308. maddesi çerçevesinde oybirliği gerektirdiğini, ticari yardım konulu önerilerinse 133. madde çerçevesinde oy çoğunluğuyla onaylanabileceğini hatırlattı. 
     
</TEXT>
</DOC>
