<DOC>
<DOCNO> 261865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/09/son/sontur42.html </URL>
<DATE> 2004/08/09/ </DATE>
<TIME> 18.28 </TIME>
<AUTHOR>  </AUTHOR>
<HEADLINE>
Irak'ta serbest bırakılan Türk şoför ailesine kavuştu 
</HEADLINE>
<TEXT>

     Irak'ta kaçırıldıktan 7 gün sonra serbest bırakılan ve Türkiye'ye dönen Türk şoför Abdurrahman Demir, Manisa'nın Salihli İlçesi'ne bağlı Durasallı Beldesi'nde yaşayan ailesine kavuştu. 
     Türkiye'ye döndükten sonra bir süre Batman'daki kayınpederinin evinde kalan Demir 30 , Salihli'ye gelişinde yakınları ve arkadaşları tarafından sevinç gösterileriyle karşılandı. 
     Salihli'den Durasallı Beldesi'ne giden Demir'i karşılayan 25 yaşındaki eşi Hamide Demir, çocukları Devran 8 , Zehra 7 , Müzgin 6 , Bediha 3 , Durket 2 ile annesi Bediha ile babası Tarhan sevinç gözyaşı döktü. Gazetecilere kaçırılış öyküsünü anlatan Demir, Bağdat'a yük bıraktıktan sonra dönerken Tikrit yol ayrımında iki aracın yollarını kestiğini belirterek, şöyle dedi 
     ''Ellerinde uzun namlulu silahlar olan bir grup direnişçi, bizi silah zoruyla alıkoyarak, arkadaşım Sait Onurlu ile birlikte beni bir otomobilin bagajına kilitledi. Bagajın içinde yaklaşık 200 kilometre yol aldık. Bu yolculuk sırasında sıcak nedeniyle kaç defa bayıldığımızı hatırlamıyorum. Daha sonra kapalı bir yere getirildik. Ellerimiz kelepçeliydi ve iki gün boyunca kelepçeli kaldık.'' Zaman zaman ölüm tehditleri aldıklarını anlatan Demir, şöyle devam etti 
     'Şirketimizin telefon numaralarını alıp görüştüler. Bu sırada 'Türk şoför Murat'ı öldürdük. Sizin şirketler de Irak'a taşımacılıktan vazgeçmezlerse sizi de öldürürüz' dediler. Bizim şirket vazgeçtiğini açıklayınca, direnişçiler bizi Bağdat girişinde bir yerde indirdiler. Biz de Türk Konsolosluğu'na gittik.'' 
     
     ''TÜRK ŞOFÖRLER DİKKATLİ OLSUN'' 
     Direnişçilerin Arapça konuştuklarını belirten Abdurrahman Demir, Türk şoförlerinden çok dikkatli olmalarını istedi. 
     İş bulamaması halinde tekrar Irak'a gitmek zorunda kalacağını dile getiren Demir, ''Başka çarem yok. Ekmek parası için gidiyorum. Eğer memleketimde bir iş bulamazsam tekrar Irak'a giderim''dedi. 
     Bunun üzerine devreye giren Durasallı Belediye Başkanı Mehmet Uygun, Demir'e iş konusunda yardımcı olacağını söyledi. 
     
</TEXT>
</DOC>
