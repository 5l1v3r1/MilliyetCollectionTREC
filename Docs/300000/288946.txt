<DOC>
<DOCNO> 288946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun36.html </URL>
<DATE> 2004/11/15/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Yunanistan Türkiye'nin AB sürecini destekliyoruz 
</HEADLINE>
<TEXT>

     Yunanistan Dışişleri Bakanlığı sözcüsü Yorgos Kumuçakos, ''Atina'nın Türkiye'nin AB sürecini desteklediğini'' söyledi. 
     Kumuçakos bugün yaptığı basın toplantısında, Türkiye-AB ilişkileri ve Atina'nın tutumu konusuna değindi. 
     Sözcü, Türkiye'nin AB sürecindeki gelişmelerin büyük ölçüde Ankara'nın mevcut kriterleri ve yükümlülüklerini ne derecede yerine getireceğine bağlı olduğunu söyledi. 
     ''Türk savaş uçaklarının Yunan hava sahası ihlalleri'' konusuna da değinen Kumuçakos, ''Hiçbir şeyin göz ardı edilmediğini'' belirterek, ''Avrupalı bir Türkiye'nin tek bir ihlalde bulunması dahi kabul edilemez'' ifadesini kullandı. 
     
     EVANGELOS TUTUMUMUZ ORTAK 

     Yunanistan Hükümet Sözcü Yardımcısı Evangelos Andonaros ise yaptığı açıklamada, Atina ile Kıbrıs Rum yönetiminin her zaman ortak tutum takındığını söyledi. 
     Düzenlediği basın toplantısında, Yunanistan ile Rum yönetimi arasındaki işbirliği ve Başbakan Kostas Karamanlis'in geçen hafta sonu Rum kesimine yaptığı ziyarete değinen Andonaros, ''Atina ile Lefkoşa arasında her zaman ortak çizgi, anlayış ve tutum olmuştur ve bu yaklaşımımız devam etmektedir'' dedi. 
     Andonaros, Karamanlis'in Rum lider Tasos Papadopulos'a ''17 Aralık'taki zirvede Türkiye'ye karşı veto kullanmaması için baskıda bulunup bulunmadığı'' sorusuna, ''Kıbrıs Rum hükümetini küçük görmeyin'' karşılığını verdi. 
     
</TEXT>
</DOC>
