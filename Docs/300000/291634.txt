<DOC>
<DOCNO> 291634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/axspo03.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan devlere mektup 
</HEADLINE>
<TEXT>


Canaydın, AB konusunda yardımcı olmaları için UEFA Başkanı Johansson ile Avrupa'nın önde gelen 32 kulüp başkanına birer mektup gönderdi, Cim - Bom'un başarılarının Türkiye'nin yerini açıkça gösterdiğini belirtti 


'Tartışmak anlamsız' 
GALATASARAY Başkanı Özhan Canaydın, futbol aracılığıyla AB kapısını zorluyor. Başta UEFA Başkanı Lenart Johansson olmak üzere, aralarında Milan, Barcelona, Chelsea gibi devlerin yer aldığı Avrupa'nın önde gelen 32 kulüp başkanına mektup gönderen Canaydın, Avrupa Birliği yolunda Türkiye'ye yardımcı olmalarını istedi. Türkiye'nin Avrupa'da tartışmaya açılmasının bile anlamsız olduğunu vurgulayan Cim - Bom'un patronu, şu ifadelere yer verdi 

Ricada bulundu 
"GALATASARAY olarak, kendimizi ve ülkemizi Avrupa camiasının ayrılmaz bir parçası olarak görmekteyiz. Galatasaray'ın Şampiyonlar Ligi'ne en fazla katılan takımlardan olması, UEFA ve Süper Kupa'yı kazanmış olmamız bizim ve ülkemizin yerini göstermektedir. Sizden ricam, kamuoyunuzu bilgilendirmek için elinizden geleni yapmanız ve futbol sahalarında yaşadığımız farklı renklerin kardeşliğinin çoğulcu bir Avrupa için önemini göstermemize yardımcı olmanızdır." 

Hagi işi sıkı tutuyor 

MALATYASPOR beraberliğinin ardından, zirveden daha da uzaklaşmak istemeyen Galatasaray, Ankaragücü maçının hazırlıklarını büyük bir ciddiyet içinde sürdürüyor. Teknik Direktör Hagi, dün sabahki çalışmada futbolcularını sık sık uyardı, yapılan yanlışları anlattı. Sarı - Kırmızılılar'da, Hasan, fitness salonunda kendine verilen programı uygularken, Ergün de takımdan ayrı olarak sağlık ekibinin tavsiye ettiği ağır tempoda koşuyu yaptı. Ağrısı bulunan Ümit Karan da son 15 dakikada idmanı bıraktı. 

Galatasaray'a sol darbe 

ERHAN TELLİ 

Hasan yetişemiyor 
GALATASARAY'IN sol kanadı çöktü. Ankaragücü maçı öncesinde büyük sıkıntı yaşayan Sarı - Kırmızılılar'da Hasan Şaş'ın sakatlığının sürdüğü, Başkent'te yer almayacağı ifade edildi. Malatyaspor karşısında eleştirilen Baliç'in de dizindeki sakatlığın yeniden nüksettiği, bu nedenle Ankara'ya götürülmeyeceği vurgulandı. En büyük sürpriz ise Ergün Penbe'nin sakatlığı oldu. 

Orhan'a 'Hazır ol' 
ERGÜN'ÜN sağ üst adalesinde kanama belirlendiği, yıldız futbolcunun 48 saat boyunca dinlendirileceği ve durumunun yarın yapılacak kontrollerin ardından belli olacağı açıklandı. Kulüp doktoru Murat Çevik, bu oyuncunun oynama şansının yarı yarıya olduğunu söyledi. Teknik Direktör Hagi'nin, bu nedenle Orhan'a "Hazır ol" talimatı verdiği vurgulandı. 



</TEXT>
</DOC>
