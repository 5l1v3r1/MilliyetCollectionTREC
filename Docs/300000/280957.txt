<DOC>
<DOCNO> 280957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sondun15.html </URL>
<DATE> 2004/10/17/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Solana Türkiye, güvenliğimiz için AB'ye üye olmalı... 
</HEADLINE>
<TEXT>

     Avrupa Birliği'nin AB Ortak Savunma ve Dış Politika Yüksek Temsilcisi Javier Solana, ''Türkiye, güvenliğimiz için AB'nin içinde olmak zorundadır'' dedi. 
     İspanyol ABC gazetesinde bugün yer alan demecinde Solana, Türkiye'nin AB üyesi olması için birçok sebep bulunduğunu ama bunların başında ''güvenlik'' geldiğini söyledi. ''Terörizm tehdidinin olduğu ve Ortadoğu krizleriyle çalkalanan bir dünyada Türkiye coğrafi olarak stratejik bir konumda bulunuyor'' diyen Solana, Avrupa için çok önemli olan insan hakları konusunda Türkiye'nin büyük ilerlemeler kaydettiğini ve AB'ye uyum için çok büyük adımlar attığını ifade etti. 
     Solana, Afganistan'daki genel seçimleri de ''Halkın oy kullanmak için kuyruk oluşturmasını ve kadınların oy kullanmasını görmek bu ülkenin tarihindeki ilk demokratik adımlardı'' şeklinde değerlendirdi. 
     Öte yandan, ABC gazetesinde, ''Batı İçin Bir Fırsat'' başlığıyla Türkiye'nin AB'ye katılım sürecine değinilen yazıda, ''Önceden vaat edilen birlik projesine Avrupa'nın içten inanması için bir fırsat var. Bunun adı Türkiye. Türkiye'nin girişi Avrupa'nın olgunlaşması anlamına gelecek'' ifadesi kullanıldı. 
     Yorumda, Fransa ve Almanya'daki Türkiye tartışmaları eleştirilerek, ''Türkiye, Avrupa'ya problemden daha çok çözüm olur'' denildi. 
     
</TEXT>
</DOC>
