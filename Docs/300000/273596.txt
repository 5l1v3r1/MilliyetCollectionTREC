<DOC>
<DOCNO> 273596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sondun21.html </URL>
<DATE> 2004/09/21/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Haider, Türkiye'nin AB üyeliğini savundu 
</HEADLINE>
<TEXT>

     Avusturya'da koalisyon hükümetinin küçük ortağı aşırı sağcı Özgürlükçüler Partisi'nin FPÖ eski lideri Jörg Haider, partinin başkan yardımcısı Heinz Christian Strache'nin, ''Türkiye'ye evet denilirse koalisyonu bozarız'' tehditlerine karşı çıktı. Haider, ''Türkiye'nin modern bir devlet olarak kalabilmesi için AB'ye üye olması gerektiğini'' söyledi. 
     FPÖ liderliğinden bir yıl önce kendi isteğiyle ayrılan ve Kaernten eyalet valisi olarak görevini sürdüren Haider, partinin başkan yardımcısı Strache'nin dünkü Türkiye karşıtı açıklamalarını kabul etmediğini belirterek, ''Kendi görüşleridir. Gerçekçi bir politikacının görüşlerini açıkça söylemesi doğaldır'' dedi. 
     Kaernten eyaletinde düzenlediği basın toplantısında ''Türkiye'nin AB üyeliğini desteklediğini'' yineleyen Haider, ''Türkiye'ye destek olanların da söylediği gibi, Türkiye'nin üyelik müzakereleri yaklaşık 10 yıl sürecektir. Eğer Türkiye AB'ye dönerek modern bir ülke olacaksa, üye olmak da Türkiye'nin hakkıdır'' diye konuştu. 
     Haider, Türkiye'nin AB'ye üye olmaması halinde, ''köktendinci İslamcı bir ülke olacağını ve böyle bir ülkenin de teröristlerin barınağı olacağını'' ileri sürerek, ''Eğer ilk terör eylemi Avusturya'ya yönelirse işte o zaman bizdeki bu düşünceler değişecektir'' dedi. 
     AB Komisyonu'nun tarımdan sorumlu Avusturyalı üyesi Franz Fischler'in bir süre önce Türkiye'nin üyeliğine karşı açıklamalarını eleştiren Haider, ''Fischler'in Avrupa anayasası konusunda halkın görüşlerini dinlemeyi reddettiğini, ancak Türkiye'nin üyeliği konusunda halkın görüşlerine kulak vermesi gerektiğini'' söyledi. 
     
     ''GÖLGE LİDER'' 
     Avusturyalı çoğu seçmen arasında ''ırkçı, popülist'' olarak nitelenen Haider, 2000 yılındaki seçimlerden sonra Halk Partisi'yle ÖVP kurduğu koalisyon hükümetinde görev alınca, başta Almanya ve Fransa olmak üzere AB üyesi ülkelerin tepkisine neden olmuş ve AB, Avusturya'yı ''siyasi karantinaya'' alarak, siyasi ve diplomatik ilişkilerin düzeyini düşürmüştü. 
     AB'nin baskılarına dayanamayan Haider, koalisyon hükümetinde görev almayacağını açıkladıktan sonra, parti liderliğinden de istifa etmişti. Ülkenin güneyindeki Kaernten eyaletinde vali olarak görevini sürdüren Jörg Haider, son kongrede parti başkanlığına kız kardeşi Ursula Haubner'in seçilmesini de sağlamıştı. 
     Siyasi gözlemciler, parti içindeki personel değişikliklerinde hala etkili olan Haider'in, ''partinin gölge lideri'' olduğunu ve koşullar gerektirdiğinde ''ipleri yeniden ele alacağını'' belirtiyorlar. 
     
</TEXT>
</DOC>
