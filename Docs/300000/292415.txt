<DOC>
<DOCNO> 292415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sonspo18.html </URL>
<DATE> 2004/11/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Futbolda yeni sezondan itibaren 'Rezerv Lig' kuruluyor... 
</HEADLINE>
<TEXT>

     Futbolda yeni sezondan itibaren ''Rezerv Lig'' uygulaması başlatılacak. 
     Birinci Süper Lig Kulüpler Birliği ile Futbol Federasyonu'nun ortaklaşa başlattığı projeye göre, 2005-2006 sezonundan itibaren ''Rezerv Lig'' uygulamasına geçilecek. 
     Ankara'da konuyla ilgili yapılan toplantıya, Birinci Süper Lig Kulüpler Birliği adına Gençlerbirliği Kulübü Başkanı İlhan Cavcav, Malatyaspor Kulübü Başkanı Hikmet Tanrıverdi, Büyükşehir Belediyesi Ankaraspor Kulübü Başkanı Hilmi Gökçınar ve Beşiktaş adına yönetim kurulu üyesi Sinan Vardar katılırken, Futbol Federasyonu adına ise genel sekreter Aydın Torunoğlu, Milli Takımlar Teknik Direktörü Ersun Yanal, Ümit Milli Takım Teknik Direktörü Raşit Çetiner ve federasyonun eğitim departmanı Sorumlusu Turgay Renklikurt toplantıda hazır bulundu. 
     2005-2006 sezonundan itibaren uygulanacak projeye göre, ''Rezerv Lig'' karşılaşmalarında performansları nedeniyle kulüplerinde forma giyemeyen oyuncular, sakatlık sonrası hazırlık dönemi geçiren yerli-yabancı tüm oyuncular, nüfus cüzdanları ya da pasaportlarını ibraz etmek koşuluyla oynayabilecek. Futbolcuların performanslarını A takımda oynayabilecek duruma getirmeleri halinde ise ilk maçlarında A takımda da yer alabilecekler. 
     Öte yandan halen uygulanan PAF Ligi uygulamasının ise bölgesel duruma getirilmesi düşünülüyor. 
     
</TEXT>
</DOC>
