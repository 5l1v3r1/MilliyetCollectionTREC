<DOC>
<DOCNO> 266127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/25/ekonomi/eko02.html </URL>
<DATE> 2004/08/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta Rekabet Kurumu raporu 
</HEADLINE>
<TEXT>


Rekabet Kurumu Başkanı, 'Herkesin kafası karışık' dediği ilaç sektörüyle ilgili rapor hazırlandığını söyledi 

ANKARA Milliyet 

Rekabet Kurumu Başkanı Mustafa Parlak, SSK'nın pahalı alımıyla gündeme gelen ilaç sektörüyle ilgili rapor hazırlayacaklarını açıkladı. 
TOBB, Rekabet Kurumu ve Dünya Bankası'nca yürütülecek rekabet projesi protokolünün imza törenine katılan Parlak, ilaç sektörünün büyük ölçüde kamu düzenlemesine tabii olduğunu söyledi. Parlak, kamu düzenlemesine konu faaliyetlerin Rekabet Kanunu dışında kaldığını hatırlattı. İhalelerle yapılan alımlarda bir ilaç firmasının, piyasa payı yüzde 95 olsa bile, yüksek fiyat vermekle piyasayı ihlal edemeyeceğini söyleyen Parlak, "Hakim durumda olmak yüksek fiyat vermeyi gerektirir bir husus değil" dedi. 
İlaç konusunda herkesin kafasının karışık olduğunu kaydeden Parlak, "Bir rapor hazırlıyoruz. Rapor, sektördeki üretimden, dağıtıma, kamu kurumlarıyla ilişkilere ve bu konudaki düzenlemelere varıncaya kadar gerekli olan düzenlemeleri içerecek" dedi. 


</TEXT>
</DOC>
