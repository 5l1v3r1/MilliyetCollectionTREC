<DOC>
<DOCNO> 288959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sondun49.html </URL>
<DATE> 2004/11/15/ </DATE>
<TIME> 19.30 </TIME>
<AUTHOR>  </AUTHOR>
<HEADLINE>
Bush, Powell'ın istifasını kabul etti 
</HEADLINE>
<TEXT>

     ABD Başkanı George W. Bush'un, Dışişleri Bakanı Colin Powell'ın istifasını kabul ettiği bildirildi. 
     Powell'ın ardından, 2 Kasım başkanlık seçimini kazanarak ikinci dönem başkanlık görevini yürütecek olan ABD Başkanı George W. Bush'un kabinesinden 3 bakan daha istifa etti. 
     Powell'ın, Bush'a istifasını 3 gün önce verdiği belirtildi. Powell'ın bugün hafta sonu tatilinin ardından yanında çalışanlara, istifasını sunduğunu açıklamasının ardından, bakanın istifası basına yansıdı. Beyaz Saray da bu istifayı kabul etti. 
     Colin Powell'ın ardından, ABD Eğitim Bakanı Rod Paige, Tarım Bakanı Ann Veneman ve Enerji Bakanı Spencer Abraham da istifasını sundu. Paige, ABD'nin ilk siyah eğitim bakanıydı. Bush'un, Veneman, Paige ve Abraham'ın istifalarını da kabul ettiği belirtildi. 
     Bush'un kabinesinden ilk istifa eden bakan, Adalet Bakanlığı görevini yürüten John Ashcroft olmuştu. Bush, Ashcroft'un yerine yine muhafazakar bir isim olan, hukukçu danışmanı Alberto Gonzales'i atamıştı. Meksika asıllı Gonzales Senato'dan onay alırsa, ABD'nin ilk Hispanik bakanı olacak. Bush'un yakın arkadaşı Don Evans da ABD Ticaret Bakanlığı görevinden, Ashcroft ile aynı günde istifa etmişti. 
     
</TEXT>
</DOC>
