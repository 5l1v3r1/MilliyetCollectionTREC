<DOC>
<DOCNO> 279965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/yazar/altan.html </URL>
<DATE> 2004/10/14/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Rüşvet, vurgun tangur tungur yuvarlanıp giderken... 
</HEADLINE>
<TEXT>


BİR hayli bolca olan dağ gibi büyük çöplükler... Çöplüklere atılmış birtakım çürük çarık, paslı ezik madeni eşya parçalanmış kovalar, dipsiz ibrikler, delinmiş tencereler... 
Ve bunları çöplüklerden tek tek toplayıp, geldikleri atlı bir arabaya yığanlar... 
Çöplük ganimetiyle tepeleme yüklü o atlı arabaların, asfaltlardan tangur tungur bir gidişi vardır... 
Başbakan Tayyip Bey'le hükümetinin, rutin dışı bir rotaya doğru döner gibi olmasıyla böyle bir tangırtıyla tungurtu başladı Türkiye'de... 

Şimdiye dek beylik mızıkanın mahut ve malum plağı, hep aynı teraneyle dönerdi 
"Önce vatan"... 
"Vatanı ve milletiyle devletin bölünmez bütünlüğü"... 
"Devletin güvenliği açısından"... 
Belki de söyleyebilecek başka bir laf bulamadıklarından, fırsat çıktıkça, yine aynı mahut plağı döndürmeye çalışanlar var ama artık plak çok cızırtılı çıkıyor ve İstanbul'a yağan her sağanağın sergilediği görüntüler "söylenenlerle yaşananlar" arasında "siyah - beyaz"ı, bir kat daha keskinleştiriyor. 

Son 80 yılda söylenmiş "siyasetçi yalanları" üstüne bir ansiklopedi yapılsaydı, kimbilir ne kadar geniş bir ilgi görürdü... 
Ya kutsal bir kavramın arkasına sığınma kurnazlıkları 
Örneğin bazı eleştirilere karşı verilen yanıtlar 
"TBMM'yi yıpratmayalım arkadaşlar"... 
"Yargıyı yıpratmayalım arkadaşlar"... 
"TSK'yı yıpratmayalım arkadaşlar"... 

Son 80 yılda Hazine'den geçinenlere, iç ve dış harcırah olarak toplam kaç milyar dolar ödendiği sorusunu ise, elbirliğiyle görmezlikten gelmek... 
Politika demek, kazığı atarken söylediğin nutukları, kazığı yiyenlere alkışlatmak demektir. 

Bu arada Avrupa Birliği'ne üyelik konusu da, iyi sakız oldu ağızlara... 
- AB'nin asıl amacı... 
- ... 
- Polonya'nın durumuna gelince... 
- ... 
- Bize düşen görev... 
- ... 
- Hırvatistan'ın tutumuna baktığımızda... 

Ne kimsenin 1901'den bu yana, AB üyesi olmuş ülkelerdeki fizikçilerin, toplam kaç Nobel ödülü almış olduğundan söz ettiği var ne de ağır ceza yargıçlarının aldığı aylık düzeyiyle, tiyatro yazarlarının kazandıkları teliflerden... 
Konuşmalarda "yönetenler - yönetilenler" ayrımına da pek iltifat edilmeden, "onlar - biz" kestirmeciliği yeğleniyor. 
Analiz, yorum ve öngörülerin önemli bir bölümü 10 yıl sonra tekrarlandığında, kahkahalarla gülünecek türden... 

Bir yandan da tangır tungur giden atlı araba... 
Uğur Dündar'ın, izlenmeden ve incelenmeden, "görülmekte olan davayı etkileyebilir" gerekçesiyle yayını durdurulmuş "arazi yağması ortaklıklarını" saptayan yeni belgeseli... 
Dünkü Hürriyet'te belgeselle ilgili bir rakı sofrası fotoğrafı vardı sofrada bir arazi yağması sanığıyla iki Yargıtay üyesi eğlenirken görülüyorlardı... 

Gelenek ve göreneklerimiz arasında "rüşvet" ve "yağma"nın ayrı bir ağırlığı var... 
16. yüzyılda Fuzuli'nin, Nişancı Ali Paşa'ya yazdığı ünlü mektup "Selam verdik, rüşvet değildir deyu almadılar"... 
20. yüzyılın başında Tevfik Fikret'in yazdığı ünlü "Yağma Sofrası" şiiri 
Yiyin efendiler yiyin bu sofra iştahı sizin 
Doyunca, tıksırınca, çatlayıncaya kadar yiyin 

"Yağma" öylesine bir geçim biçimi olmuş ki, halk diline de yansıyıp gitmiş çeşitli deyimlerle 
Yağma yok 
Yağma mı var 
Yağma Hasan'ın böreği... 
Bu tür konulara dokunanlar Mussolini'nin faşist ceza yasasıyla ne kadar da çabuk tıkılırdı içeri... 
Nerelerden nerelere gelindi... 

Yok, lütfen, devletimizi yıpratmayalım... Ve "Zurnada Peşrev Olmaz"dan bir kıta 
Rüşvet almak şereftir, şerefsiz kalamayız 
Yüz bin almak dururken, beş yüzü alamayız. 
Rüşvetle kazanılır pandantifler, yüzükler 
Rüşvetle rahat eder tüm sıkışmış büzükler. 
Dağ rüşvet, deniz rüşvet, toprak rüşvet, su rüşvet 
İnanın kalkınmanın motorudur bu rüşvet... 



</TEXT>
</DOC>
