<DOC>
<DOCNO> 252539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonyas03.html </URL>
<DATE> 2004/07/02/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Tom Cruise, film setinde ölümden dönmüş .. 
</HEADLINE>
<TEXT>

     Film setlerinin ''dublör'' kullanmayan oyuncusu Tom Cruise'un ''Colleteral'' adlı yapımın setinde otomobiline başka bir aracın olanca hızıyla çarpması yüzünden ölümden döndüğü ortaya çıktı. 
     Internetteki ''wenn'' sitesinin haberine göre, ''Colleteral'' adlı filmde Cruise ile birlikte rol alan Jamie Foxx, yaşadıkları feci kazayı anlattı. 
     Filmin araba kovalamaca sahnesinde kendisinin direksiyon hakimiyetini kaybederek Cruise'un bulunduğu Mercedes'e olanca hızıyla çarptığını belirten genç oyuncu, çarpmanın hızıyla otomobilin ters döndüğünü ve sette büyük panik yaşandığını söyledi. Cruise'un şans eseri otomobilden sağ çıktığını kaydeden Foxx, bunun da kendisini rahatlattığını belirtti. 
     
     KİMSE KAZA GEÇİREN GENÇ AKTÖRLE İLGİLENMEMİŞ 
     Tom Cruise'un kazada arabanın içinde ters döndüğünü ifade eden Jamie Foxx, ''Ben de yerde yaralı yatıyordum. Ama biraz sonra kimin büyük yıldız, kimin küçük oyuncu olduğunu anladım. Herkes Tom Cruise'un yanına koştu ve uzun süre ilgilendikten sonra beni kurtarmaya geldi'' dedi. 
     Settekilerin kendisinin Tom Cruise'u öldürmesinden çok korktuğunu anlatan Foxx, ''Düşünebiliyor musunuz az daha milyonlarca dolar heba olacaktı. İyi ki arabadan sağ çıktı ve paralar kurtuldu'' yorumunu yaptı. 
     Tom Cruise, daha önce de ''Son Samuray'' adlı filmin çekimleri sırasında ölümden dönmüştü. Atla dövüş sahnesinde Hiroyuki Sanada adlı Japon oyuncunun kılıcına yakın duran ve neredeyse kafası uçacak olan Cruise, kendini son anda yere atarak kurtulmuştu. 
     Cruise, şu günlerde ''Görevimiz Tehlike'' filminin çekimleri için İngiltere'de bulunuyor. 
     
</TEXT>
</DOC>
