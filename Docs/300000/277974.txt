<DOC>
<DOCNO> 277974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/yazar/altan.html </URL>
<DATE> 2004/10/07/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Yorumlar morumlar, öngörüler möngörüler ve fasaryalar... 
</HEADLINE>
<TEXT>


AB Komisyonu'nun Türkiye'yle ilgili raporu nihayet açıklandı. Şimdi çeşitli öngörü eleklerinden, çeşitli yorumlar akıp gitmede... 
17 Aralık'ta Türkiye'yle müzakereler başlayabilir de, başlayamaz da falan filan... 
Oysa 17 Aralık'a kadar kim öle, kim kala... 
Hasan Cemal dünkü "Görevimiz tehlike" başlıklı yazısında, Türkiye'de de müzakerelerin başlamasını engelleyebilecek bazı olayların yaşanabileceği olasılığından söz ediyor ve şöyle diyordu 
"İnsanın düşünmek bile istemediği bazı ihtimaller şöyle sıralanabilir 
1- Kasım ayında mahkemesi olan Leyla Zana'nın yeniden tutuklanması... 
2- Türk Silahlı Kuvvetleri'nin Kuzey Irak'ta büyük bir operasyonu... 
3- Siyaset meydanında sivil - asker dengelerini altüst edebilecek olaylar... 
4- Ya da radikal İslamın, kökten dincilerin Türkiye'yi karıştırması vs..." 

Önceki günkü Radikal gazetesinin "Sinema" sayfasında, Stüdyo dergisinin Marlon Brando'yla yaptığı son röportajdan, başlığa çıkartılmış bir söz vardı 
"Sinema sanat değil, ticari bir iştir. Ama herkes filmlerden, sanki sanatmış gibi konuşuyor" 
Türkiye'yle ilgili rapor hakkındaki yorumlara baktığımızda da, gördüğümüz o ki "politika" da, geleceği biçimlendiren bir bilim çalışması gibi değerlendirilmede... 
Oysa "politika" geleceği biçimlendiren bir bilim çalışması değil, "demagoglar saltanatı"nın çeşitli çıkarlarıyla ilgili, yuvarlak söylemler ruletidir. 

2004 yılında Türkiye'deki cep telefonu sayısının 30 milyona çıkacağını, politikacılar mı planladı 
Politikacılar mı planladı, Çin'de yapılan global sermaye yatırımlarının 800 milyar doların üstüne çıkmasını 
"Demagoglar saltanatı" için, ne "tek değişmeyen şey, değişimdir" saptamasının önemi vardır ne de "meçhul asker" anıtlarının neden dikildiğinin ve sonra da neden "euro"ya geçildiğinin... 
Politikanın her telden çalabilen sazendeleri için, "dün dündür, bugün de bugün"... 

Türkiye'nin AB üyeliği için müzakereler 17 Aralık'ta başlayacak mı, başlamayacak mı 
Müzakereler başlarsa 10 yıl mı sürecek, 20 yıl mı, 25 yıl mı 
Hadi diyelim ki, müzakereler başladı ve 10 yıl sürdü. 
Bugünün evrensel şöhretteki politikacılarından kimler kalabilecek ki 10 yıl sonrasına 
Başbakan Tayyip Bey mi, Almanya Başbakanı Schröder mi, Fransa Cumhurbaşkanı Chirac mı, Rusya Başkanı Putin mi 
Ama işte borazanlaşmış ağızlardan konuşulup duruyor 10 yıl sonrası da, 20 yıl sonrası da... 

İnsanlar çabuk bıkıyorlar uzayıp giden konulardan. Ankara'nın yaptığı hesaplara göre, "deli dana virüsü" gibi en kaygı verici konular bile, en çok 23 günde unutuluyor ve başka konulara geçiliyor. 
Müzakere tarihi üstündeki yorumlar da, yavaş yavaş mayna olur. ABD'deki başkanlık seçimleri ön plana çıkmaya başlar. 
Bu arada içerideki vurgun, soygun, cinayet ve organize suçların dökümleri de, biraz daha saydamlaşır usuldan usuldan... 
Atina, Türkiye'nin AB üyeliğini desteklemeyi sürdürür karşılıklı savunma harcamalarının azalması için... 

Değişimin pek de farkında olmayanlar ise, şimdiye dek iyi prim yapan hamasetçilikten yine pay kapmaya kalkabilir ve birkaç nutuk patlatabilirler 
- 140 bin şehit daha verir, Atina'yı da alırız, falan gibi... 
Yahut 
- AB haddini bil, tepemizi attırma, falan gibi... 
Time dergisine demeç veren Dışişleri Bakanı Abdullah Gül 
- Sınav sırası AB'de, derken, şu şiiri de okumalıydı 

"Türkün güneşleriyle dünya ufku ağardı, 
Türk olması tarihe yazılacak ne vardı " 

İzin verirseniz Kopenhag kriterleri içinde bulunmayan birkaç maddeyi de, AB üyeliğine hazırlanmamızı kolaylaştırmak açısından biz ekleyelim 
Son 10 yılda AB üyesi ülkelerdeki tiyatro yazarları, telif hakkı olarak ne kazandı bizdekiler ne kazandı 
Son 10 yılda AB üyesi ülkelerden kaç kişi sağlık sorunlarını çözümlemek için ABD'ye gitti bizden kaç kişi gitti 
Son 10 yılda AB üyesi ülkelerde, adam başına düşen kitap alımı birimi kaç dolar, yahut kaç euro bizde kaç dolar, yahut kaç euro 
Son 10 yılda AB üyesi ülkelerde, kaç yeni kilise hangi kaynaklardan yapıldı bizde kaç cami hangi kaynaklardan yapıldı 

Hiç enseyi karartmayın 21. yüzyıl da ıskalatılmayacak Türkiye'ye ilk çeyreği bir hayli çalkantılı geçse bile... 



</TEXT>
</DOC>
