<DOC>
<DOCNO> 250356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sontur58.html </URL>
<DATE> 2004/06/23/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Şemdin Sakık'ın resim sergisi açıldı... 
</HEADLINE>
<TEXT>

     Terör Örgütü PKK'nın sözde üst düzey sorumlularından Şemdin Sakık'ın ''İlk Alın Teri'' adını verdiği resim sergisi açıldı. 
     Diyarbakır E Tipi Kapalı Cezaevi'nde hükümlü olan Şemdin Sakık, cezaevindeki mahkumların sosyal faaliyetleri kapsamında Diyarbakır'ın tarihi mekanları, köy yaşantısı, kadın ve doğayı konu alan 55 yağlı boya çalışmasını içeren ''İlk Alın Teri'' kişisel resim sergisinin Dağkapı Güzel Sanatlar Galerisi'nde düzenlenen açılış törenine Vali Nusret Miroğlu ve Cumhuriyet Başsavcısı Hüseyin Canan da katıldı. 
     Sergiyi gezen Miroğlu, resimlerin güzel olduğunu, çok beğendiği bir resim olması halinde satın alacağını belirterek, resimlere göre fiyatın da uygun olduğunu söyledi. 
     Resim işinden pek anlamadığını ancak boyası ve canlılığı ile resmi beğendiğini ifade eden Miroğlu, şöyle dedi 
     ''Kendisini tebrik ederim. Başarılar diliyorum. Bunların devamını diliyorum. Allah kimseyi hapishanelere düşürmesin. Mahkumların kendilerine bir meşgale bulması çok önemlidir. Gününü boşa geçirmemesi ve bir sanat sahibi olup bunu dışarı yansıtması, kendisinin ruh dünyasını, vermek istediği mesajı bu şekilde vermiş olması güzel bir şeydir. Dilerim ki bütün mahkumların böyle bir uğraşları olsun. Topluma katkıları olsun. 
     İnsanlar değişebiliyor demek ki. İnsanların belli bir noktada kalması mümkün değildir. Herkes hayatında hata yapabilir. Ama önemli olan insan hayatta kalıyorsa, ölünceye kadar hata yapacak diye bir şey yoktur. Hatanın neresinden dönülürse kar oradadır. Kalan ömrünü faydalı geçirmesi gerekiyor.'' Cezaevi Savcısı Abdi Cengiz ise Sakık'ın daha önce resimle ilgili bir eğitim almadığını, ilk kez cezaevinde resim yapmaya başladığını kaydederek, cezaevine girdikten sonra kitap yazdığını, resim yaptığını ve ingilizce öğrenmeye çalıştığını söyledi. 
     Cengiz, 10 yıl önce ömrünü dağda geçiren bir insanın cezaevinde bu tür faaliyetlerde bulunarak, kendisini geliştirebildiğini vurgulayarak, şöyle konuştu 
     ''Cezaevlerimiz dışarıdan algılandığı gibi hiç bir şeyin yapılmadığı yerler değildir. Oralarda da sosyal çalışmalarımız sürüyor. Sergi ile Sakık, Terör örgütlerindeki insanlar başkalarının sırtından geçiniyor. Ben de şimdiye kadar hiçbir şekilde kendim kazanarak bir eşya almadım. Bu benim ilk emeğimdir demek istiyor. Sakık sergi ile Bu işleri bırakın. Siz de emeğinizle çalışın mesajını veriyor. Sergide yer alan 52 resimden 10'u satıldı. 50 ile 200 milyon lira arasında satılan resimleri Cezaevi İzleme Komisyonu üyeleri satın aldı.'' Sergide yer alan resimlerde ''Şemdim'' imzası yer aldı. 
     Irak'ın kuzeyinde 1998 yılında saklandıkları eve düzenlenen operasyonla yakalanarak kardeşi Arif Sakık'la birlikte Türkiye'ye getirilen Şemdin Sakık'ı ''Terör örgütünün aldığı kararlar ve verdiği emir ve talimatlarla sevk ve idare ederek, devletin himayesi altında bulunan topraklardan bir kısmını devlet idaresinden ayırmaya yönelik eylemleri gerçekleştirdiği'' gerekçesiyle Diyarbakır 1 Nolu DGM 1999 yılında idam cezasına mahkum etmişti. Daha sonra AB Uyum Yasaları kapsamında Sakık'ın cezası müebbet hapis cezasına dönüştürülmüştü. 
     Sakık, ayrıca kamuoyunda Elazığ-Bingöl karayolunda 33 erin şehit edilmesi olayında talimatı veren kişi olarak biliniyor. 
     
</TEXT>
</DOC>
