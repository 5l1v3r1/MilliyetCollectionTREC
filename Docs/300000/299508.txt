<DOC>
<DOCNO> 299508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/sonsiy03.html </URL>
<DATE> 2004/12/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Sarıgül Menemen'de gövde gösterisine hazırlanıyor 
</HEADLINE>
<TEXT>

     CHP'den ihracın eşiğine gelen Şişli Belediye Başkanı Mustafa Sarıgül, 74 yıl önce yobazlar tarafından öldürülen teğmen Mustafa Fehmi Kubilay'ı anma törenine katılacak. CHP'li Menemen Belediyesi'ni de ziyaret edecek olan Sarıgül'ün ziyaretini mitinge dönüştüreceği bildirildi. 
     CHP'den kesin ihraç edilmesi istemiyle dosyası Yüksek Disiplin Kurulu'nda YDK bulunan Şişli Belediye Başkanı Mustafa Sarıgül, yaz aylarında başlattığı mitinglerinin ardından, yeni bir gösteriye hazırlanıyor. Sarıgül, İzmir Menemen ilçesinde 73 yıl önce şeriat isteyenlerin çıkardığı ayaklanmada öldürülen "Devrim Şehidi" teğmen Mustafa Fehmi Kubilay'ı anma törenine katılacak. 
     
     DEMOKRASİ VE LAİKLİK YÜRÜYÜŞÜ 
     Menemen Belediyesi tarafından 23 Aralık'ta organize edilecek etkinlik için CHP Genel Merkezi'ne muhalif çizgi izleyen İzmir başta olmak üzere çevre il ve ilçe örgütleri hazırlıklarını sürdürüyor. ANKA'nın edindiği bilgiye göre, Menemen'in CHP'li Belediye Başkanı Tahir Şahin, başta Mustafa Sarıgül olmak üzere CHP'li muhalif milletvekilleri ve bazı sivil toplum örgütlerini de etkinliğe özel olarak davet etti. Etkinlik çerçevesinde, 23 Aralık'ta İstasyon alanından Yıldıztepe'de bulunan Kubilay Anıtı'na kadar "Demokrasi ve Laiklik Yürüyüşü" gerçekleştirilecek. Yürüyüşe Ege Ordu Komutanlığı'ndan üst düzey komutanlar da katılacak. 
     
     SARIGÜL HALKA SESLENECEK 
     Etkinliğin ardından CHP'li Menemen Belediyesi'ni ziyaret edecek olan Mustafa Sarıgül miting gibi gösteri yapacak. Menemen Belediye Başkanı Tahir Şahin, Sarıgül'ün ziyareti için çevre il ve ilçelerdeki partililerin otobüslerle Menemen'e geleceğini bildirdi. 
     
     SAV TELEFON ETTİ 
     Sarıgül'e kişisel olarak destek verdiğini belirten Şahin, "Sarıgül'ün yaptıklarında bana göre, disiplin gerektirecek hiçbir şey yok" dedi. Etkinlik programı belli olduktan sonra CHP Genel Sekreteri Önder Sav'ın kendisini telefonla arayarak uyardığını bildiren Şahin, "Sayın Genel Sekreter, 'Sen deneyimli bir başkansın. Hakkında disiplin süreci işleyen bir belediye başkanını çağırmamalısın. Senin böyle düşünmemen lazım' diye konuştu. Ben de 'Korkunun ecele faydası yok' deyince telefonu yüzüme kapattı" diye konuştu. 
     
     "8 PARTİ MÜFETTİŞİ İZLEYECEK" 
     Şahin, Sarıgül'ün Menemen ziyaretinin parti yönetiminin görevlendirileceği "8 parti müfettişi"nin de izleyeceği duyumunu aldıklarını ifade ederek, "Gülü seven dikenine katlanır" dedi. 
     
</TEXT>
</DOC>
