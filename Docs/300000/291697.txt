<DOC>
<DOCNO> 291697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/son/sondun28.html </URL>
<DATE> 2004/11/24/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Yunanistan'dan Türkiye'ye yanıt 
</HEADLINE>
<TEXT>

     Yunanistan Genelkurmay Başkanlığı, ''savaş uçaklarının ısı fişeği atmasının içerdiği tehlikeler nedeniyle bir dizi kurala bağlandığını'' açıkladı. 
     Yunan basınında yer alan haberlere göre, Yunan Genelkurmay Başkanlığı, Genelkurmay Başkanlığı'nın 17 Kasım Çarşamba günü Ege'de Yunan savaş uçaklarıyla it dalaşı sırasında bir Türk savaş uçağının ısı izleyen füzeleri yanıltmak için kullanılan ''Isı fişeği'' atmasına ilişkin açıklamasına, yazılı bir açıklama yaparak yanıt verdi. 
     Genelkurmay Başkanlığı'nın açıklamasında yer alan ''Isı fişeği atan uçağın hemen arkasında onu taciz eden bir uçak olmadığı takdirde hiçbir tehlikesi bulunmadığı'' yolundaki açıklamasının gerçeği yansıtmadığını savunan Yunan Genelkurmay Başkanlığı, NATO kuralları çerçevesinde bu konuda bir dizi düzenleme bulunduğunu kaydetti. 
     ''NATO kuralları çerçevesinde, barış döneminde ısı fişeği ancak bu amaç için önceden belirlenen bölgelerde atılabilir'' denilen Yunan Genelkurmay Başkanlığı açıklamasında, tanıma-belirleme amaçlı faaliyetlerde uçakların yalnızca radarlarını kullandıklarını, ısı fişeği atmalarınınsa içerdiği tehlikeler nedeniyle mümkün olmadığı savunuldu. 
     Bu arada Yunan basını, Türk savaş uçaklarının dün Ege'de Yunan hava sahasını 22 kez ihlal ettiklerini ve Yunan uçaklarıyla birçok kez ''it dalaşına'' girdiklerini yazdı. 
     
</TEXT>
</DOC>
