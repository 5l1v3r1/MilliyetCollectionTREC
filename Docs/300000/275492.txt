<DOC>
<DOCNO> 275492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/spor/axspo04.html </URL>
<DATE> 2004/09/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'u endişe sardı 
</HEADLINE>
<TEXT>


İspanyol ekibinin Real Madrid'i 2-1 yendiği karşılaşmayı izleyen Yardımcı Antrenör Hayati Palancı, "Seyirci atmosferi mükemmel. Rakibe pozisyon bile vermediler" raporunu verdi 


Endişe sardı 
BORDO - Mavili takımda Athletic Bilbao maçı öncesi alarm verilirken, rakip hakkında İspanya'dan gelen rapor can sıktı. UEFA Kupası'ndaki rakiplerinin Real Madrid'i 2 - 1 yendiği karşılaşmayı izleyen Yardımcı Antrenör Hayati Palancı, "Gerçekten çok disiplinli bir takım. Real Madrid hiçbir şey yapamadı" dedi. 

'Zor olacak' 
ATHLETİC Bilbao'nun müthiş bir mücadele verdiğini kaydeden Palancı, şöyle devam etti "Seyirci atmosferi mükemmel. Rakibe pozisyon bile vermediler. Ancak aynı şekilde pozisyon bulmakta da güçlük çekiyorlar. Şu oyuncu, bu oyuncu çok iyi diyemem. Takım olarak iyiydiler. Çok dikkatli olmalıyız. Zor bir maça çıkacağız". 

Hasan şoku 

BORDO - Mavili takımın orta sahadaki genç isimlerinden Hasan Üçüncü'nün sürpriz sakatlığı üzüntü yarattı. Sakaryaspor maçı öncesinde ağrıları artan Hasan'ın yapılan kontrollerden sonra meniskus olduğu ortaya çıktı. İspanya'ya götürülmeyecek olan bu oyuncunun ameliyat olacağı bildirildi. 
TRABZONSPOR, perşembe akşamı oynayacağı Athletic Bilbao maçı için bugün özel bir uçakla İspanya'ya gidecek. Karadeniz ekibi, çalışmalarını maç gününe kadar burada sürdürecek. Teknik Direktör Ziya Doğan, "Asla teslim olmayız. Rövanş için en az rakibimiz kadar iddialıyız" diye konuştu. 


</TEXT>
</DOC>
