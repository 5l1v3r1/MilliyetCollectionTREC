<DOC>
<DOCNO> 280939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/yazar/temelkuran.html </URL>
<DATE> 2004/10/17/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Bu şehir arkandan gelmeyecek 
</HEADLINE>
<TEXT>

Sen buralardan çekip gittiğinde bir şey olmayacak. Sen olmadığında aynalar senin yerine başka birilerinin yüzünü yansıtacak 

Muhtemelen gidemeyenler, gitmeyenler, gidenlere bakarak kalanlardır "Nereye gidersen git kendini götürürsün" sözünü tekrar edenler. Kavafis'in "Başka bir şehir yok" diyen şiirini yineleyenler muhtemelen başka bir şehir bulmaya o ya da bu biçimde imkanı olmayanlardır. Oysa hiçbir ben yolda erimeyecek, yoldan etkilenmeyecek, yolla birlikte değişmeyecek kadar taştan değildir. Hiçbir ben, yoldan daha güçlü değildir oysa... 
Ben yine yola çıkıyorum. Bir hafta başka bir ülkede yollarda olacak bu "ben". Nedeni, nereyesi sonra söylenir. Şimdi lazım değil. Uzağa. Yalnızca uzağa. Nefes almak gibi bir şey çünkü yola çıkmak. Kendinin olduğu, kendinin biçimlendiği yerden çıkıp yeni biçimlere doğru seyre geçmek. 

Kavafis'in balkonu 
Her şehir bir diğerine benzemeyen bir eğimle gösterir "ben"i. İç ve dışbükey aynalara sahiptir şehirler ve yollar. Her biri başka bir açıyla bükülmüş olarak... Yansıtılan sen, artık sen değilsindir. İşte bu yüzden sen aslında yola çıktığında kendini yanında götürmeyeceksindir. Yeni bükük aynalarda kendinin başka görüntüleriyle karşılaşacağın için aslında hiç kendine rastgelmeyeceksindir. 
Başka şehirler bulabilecek olmanın nedeni de budur. Kendin olmadığın için artık, kendinin başka biçimleriyle birlikte yolda olduğun ve kendinin başka gözleriyle bakabildiğin için dünyaya, başka şehirler de görmek mümkün aslında. 
Kavafis'in 25 yılını geçirdiği Mısır'daki evinin balkonu eski evlere bakar. Gitmeyenlerin diktikleri taşlardır evler. Oymalı kakmalı oldukça daha da kalınacağına, hiç gidilemeyeceğine sanki işaret ederler. O şairin balkonu öyle evlere bakıyordu. Dar bir sokaktan her gün aynı kahveye gidiyor, her gün aynı oymalı, süslemeli, kakmalı kalışlara dönüyordu. Süslendikçe gitmeyi unutan, unuttukça gidene kinlenen, kinlendikçe nafile olduğunu söyleyip yolun gitmekten vazgeçiren... 

Bir hafta yokluk 
Bir hafta boyunca buralarda değilim. Sözü de yazıyı da beraberimde götürüyorum. Bir hafta yokum yani. Görünmeyenin, sesi duyulmayanın yok olduğu bir mekanizmada bir hafta yokum. 
Gitmek işte, yolun kendisi hiçbir şey değiştirmese de "ben"de bunu öğretiyor en çok. Yok olmayı. "Mezarlar vazgeçilmez insanların ölüleriyle doludur" sözünün ne kadar hakiki olduğunu. 
Sen çünkü başka şehirlerin bükük aynalarında kendinin başka kendilerine bakarken buradaki aynalarda sen olmayacaksın. Sen burada olmadığında bir şey olmayacak. Sen olmadığında aynalar senin yerine başka birilerinin yüzünü yansıtacak. Herkes aslında hiç kimsedir çünkü. İnsan hiçbir şeydir. Tam da aslında bu sebepten, gidebilir. Nasılsa vazgeçilmez olduğun bu hayat seni hiç kimseyi özlediği kadar özleyecektir. Şişman benlikler, bu değersizliği talim ederek aslında yolun kendisinin öğrettiğinden daha fazlasını öğrenecektir. Yokluk son derece terbiye edicidir. Bu şehir arkadan gelmeyecektir 
25 Ekim Pazartesi günü görüşmek üzere... 



</TEXT>
</DOC>
