<DOC>
<DOCNO> 272858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/18/yazar/pulur.html </URL>
<DATE> 2004/09/18/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Avrupa'ya takiyye... 
</HEADLINE>
<TEXT>


AKP'nin harika bir manevrayla geri çektiği Türk Ceza Kanunu çıksa ne olacaktı 
İşte "takiyye"nin alası budur. 
Gider CHP ile anlaşırsın, mutabakata varırsın, bütün maddeleri geçirirsin, son iki madde kalır, o da yürürlülük ve yürütme maddesi... 
Yani, bu kanunu Bakanlar Kurulu yürütür, kanun şu tarihte yürürlüğe girer... 
İşte o anda aklına gelir, "Yahu, bu kanunla birlikte başka kanunların da çıkması gerek " 
Komisyon Başkanı bütün maddeleri kabul edilmiş tasarıyı geri çeker. 
Zira, zina maddesi eksik. 
Hele, Avrupa'nın şu raporu da olumlu çıksın, zina maddesini sonra yamarız 
Tabii Avrupalı da bunu yerse 

EVET ne diyorduk, 'Bu tasarı kanunlaşsa bile ne olacak ' diyorduk. 
Birinci madde şöyle 
"Ceza kanununun amacı, kişi hak ve özgürlüklerini kamu düzen ve güvenliğini, hukuk devletini kamu sağlığını ve çevreyi toplum barışını korumak, suç işlenmesini önlemektir." 
Güzel de, nasıl olacak 

İSTANBUL Barosu'nun açtığı "Yargı Reformu ve Hukuk Devleti Mücadelesi"nin duyurusunda şöyle deniliyor 
"Siyasi iktidarlar, çok partili hayata geçildiği zamandan bu yana, yargı erkinin genel bütçeden aldığı payı sürekli olarak azaltarak beş kat aşağı indirmişlerdir." 

BARO, ilginç bir araştırma yapmış, çok partili hayata geçişten bugüne kadar, yargının bütçeden aldığı pay azalırken, Diyanet İşleri ile Emniyet Genel Müdürlüğü'nün payları artmış... 
Yargı bütçesinin on beşte biri kadar pay alan Diyanet İşleri bugün, yargı bütçesini geçecek düzeye getirilirken, yargının yüzde 80'i kadar bütçeye sahip olan Emniyet bütçesi yargının üç katına çıkmış... 
Bunun yorumu nedir 
"Demek oluyor ki, siyasi iktidarlar, tam bir yozlaşma içinde ülke sorunlarını hukuk devleti ile aşmak yerine, kendilerine oy veren, kolay yönetim sağlayan tedbirleri ve emirlerindeki polis kadrolarını kullanmayı tercih etmişlerdir." 
Bunun sonucu 
"Türk Yargısı, bina, personel ve donatım yetmezliği içinde ağır iş yükü altında ezilmektedir. Hakim, savcı avukat ve tüm yargı personelinin çok ciddi çaba ve fedakarlıkları da adaletle karar verilmesini artık mümkün kılmamaktadır." 

İSTANBUL Barosu'nun bu tespitinin en güçlü destekçisi kim 
Adalet Bakanı Cemil Çiçek... 
Adalet Bakanlığı bütçesi Meclis'te görüşülürken isyan etmiş, bütçeyi utanç verici diye nitelemiş ve şöyle demiş 
"Adaletin içinde bulunduğu manzarayı görünce, Adalet Bakanı olarak yüzüm kızarıyor. Eğer hukuk devletiyse, kim nereden keserse kessin, Adalet Bakanlığı bütçesinden zırnık kesilmemesi lazım. Aksi takdirde Anayasa'da yer alan hukuk devleti kavramı fantezi maddesi olmaktan öteye geçemez. Bir yabancı heyet geldiğinde götürüp gezdirecek bir adliyemiz yok. Hakim odaları bekçi kulübesinden kötü. Mahkemeler avukatlardan, davalılardan dosya kağıdı ister hale düştü." 

NE güzel tespit, ne çarpıcı laflar değil mi 
Üstelik, söyleyen de Adalet Bakanı... 
Biri çıksa "Siz iktidar mısınız, yoksa gayr - ı muktedir misiniz " dese... 



</TEXT>
</DOC>
