<DOC>
<DOCNO> 270823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/guncel/axgun02.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce bırakıyoruz sonra arıyoruz 
</HEADLINE>
<TEXT>


Emniyetten kaçırılan Hamit Bayram'la, serbest bırakılan baba Mustafa Bayram hakkında uluslararası yakalama kararı çıkarıldı 

ANKARA Milliyet VAN DHA 

Van'da emniyete düzenlenen baskınla kaçırılan Hamit Bayram'la, babası eski milletvekili Mustafa Bayram hakkında uluslararası arama ve yakalama kararı çıkarıldı. Interpol, "difüzyon" yayımladı. 
Temmuzda uyuşturucu suçundan gözaltına alınan Hamit Bayram ve adamlarıyla Bölge Trafik Denetleme Şube Müdürlüğü'ne baskın düzenleyen Mustafa Bayram gıyabi tutuklu olarak aranıyor. 
Interpol Genel Sekterliği de, Türkiye'nin başvurusu üzerine, Bayramların 181 ülkede aranmasını sağlamak için geçen hafta difüzyon çıkardı. Bayramların kırmızı bültenleri yayımlanıncaya kadar uluslararası düzeyde aranmasını sağlayan difüzyon, Interpol üyesi ülkelere gönderildi. 
Emniyet Genel Müdürlüğü Sözcüsü Ramazan Er, Bayramların yanı sıra İmdat Bayram hakkında da yerel mahkemenin yakalama kararı bulunduğunu kaydetti. 

Uyuşturucu davası 
Hamit Bayram'ın kaçırılmasıyla ilgili dava da Van 4. Ağır Ceza Mahkemesi'nde başladı. 
Firarda Mustafa Bayram'la akrabası İmdat Bayram'ın da aralarında bulunduğu 11 sanık hakkında, "uyuşturucu ticareti için teşekkül oluşturmak ve idare etmek, çıkar amaçlı suç örgütü kurmak, yönetmek ve silahlı isyan" suçlarından 36'şar yıl hapis cezası isteniyor. 
Avukatları, tutuklandıktan sonra Edremit Belediye Başkanlığı görevinden alınan dokuz sanığın tahliyesini istedi. Mahkeme zanlıların tahliye talebini reddederek, tutukluluk hallerinin devamına karar verdi. 
Hamit Bayram'la geçen hafta yakalanarak tutuklanan şoförü Hüsnü Özbuz ise bu davanın sanıkları arasında yer almadı. Hamit Bayram ve Özbuz hakkında açılan davaya 30 Eylül'de başlanacak. 


</TEXT>
</DOC>
