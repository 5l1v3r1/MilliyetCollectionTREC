<DOC>
<DOCNO> 269965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yazar/temelkuran.html </URL>
<DATE> 2004/09/08/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İktidar üretiminde standart aşınma payı olarak insanlık 
</HEADLINE>
<TEXT>
Korku Tabancaları 

Acı içli olur herhalde, bir kadın, çocukları öldürülürse. Hep kaybedeceğini düşündüğü için hiçbir şeyi sevmek istemez artık. İçi kurur herhalde artık hiç yumuşak bir yeri kalmaz içinde. Bu yüzden "Kara Dul" diyor olmalılar onlara çocukları ve sevdikleri erkekleri öldürülmüş Çeçen kadınlara. İnsanlar, en çok kaybedecek hiçbir şeyi kalmamış insanlardan korkarlar. En çok, korkacak bir şeyi kalmamış kadınlardan... 
Bir tek şeyi merak ettim Rusya'daki çıplak çocuklar okuldan dışarıya taşınırken 
Acaba o Çeçen kadınlardan biri, korkunç yaratıklara dönüştürülmek için "Kara Dul" adı takılan kadınlardan biri, o çocuklardan birini kaptığı gibi götürmek istedi mi En küçüklerinden birini alıp, yeniden bir çocuğun annesi olmak istedi mi 
Çeçenler Putin'i, Putin Çeçenleri korkuturken, her biri diğerine gücünü ispatlarken ölen çocuklar, iktidarın yeniden üretilmesinde standart aşınma payı gibiydi. İnsanlık, standart amortisman gideri değil midir iktidar kendi kendini semirtirken 
Bir de şunu sormak isterim çok Çocuklarını öylesine, tamamen öylesine öldüren Türkiye, niye bu kadar içlendi ki o çocukların ölümüne 

Tabanca insanları 
Evinde tabanca bulunduran "ultra erkek" adamlar da üzüldü mü acaba Rusya'da öldürülen çocuklara Çocuk öldürebilen aletleri evlerinde bulunduran insanlar Maçlarda sevinip saydıranlar Düğünlerde neşeyle tabanca patlatanlar Bir gün kazayla çocukları öldürme ihtimali olanlar... Yani onlar da mı çok üzüldü Merak ediyorum, "tabancasını temizlerken çocuğunu yanlışlıkla öldüren" kocalarını affeder mi kadınlar Balkonda otururken yoldan geçen bir kurşunla çocuğu ölen bir anne bu ülkeyi affeder mi Sizin çocuğunuzu "maganda" deyip suçu geçiştirilen bir adam öldürüverse... Bir Kara Dul'a dönüşmez miydiniz siz de İçinizde bir yer kalır mıydı birini sevmeye Yani biri çocuğunuzu. Bir de başbakanınıza silah hediye ediliyor, düşünsenize Bir evde insan öldürebilen aygıtlar bulunmalı mı sizce 

Korkunun insanları 
Güncel Hukuk dergisinde Avukat Fikret İlkiz'in bireysel silahlanmaya karşı kampanyalar düzenleyen Umut Vakfı temsilcileriyle yaptığı bir söyleşi var. Söyleşiden öğrendiğimize göre, yolda gördüğünüz her dört kişiden birinde silah var. Bu kadar silahlanmanın gerekçesi korku gibi görünüyor, ama büyük bir yüzde de sırf "gösteriş" için silah ediniyor, Vakıf'ın yaptığı araştırmalara bakılırsa. Bilirsiniz, erkeklikle ilgili geleneksel bir yetersizlik meselesi . 
Gücün, iktidarın doğası budur. Putin veya komşunuz, çok fark etmez. İktidarın en etkili aygıtı korkudur ve iktidarı ele geçiren diğerini korkutarak sindirmek ister. Her türlü iktidar için aynı sonuç geçerlidir. Standart olarak aşınan insanlıktır. Çocuklar, İstanbul'da bir balkonda tek tek veya Rusya'da bir okulda topluca ölebilir. Ölen hep aynı çocuklardır. Tabancalı adamlar ellerinden tabancalar alınmadıkça hep ve öncelikle en silahsız olanlar, çocuklar ölecektir... 



</TEXT>
</DOC>
