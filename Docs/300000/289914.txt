<DOC>
<DOCNO> 289914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sontur17.html </URL>
<DATE> 2004/11/18/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Kaçan kapkaççı, karşısına çıkan vatandaşı bıçakladı 
</HEADLINE>
<TEXT>

     
     Şenol AYDIN GEBZE Kocaeli , DHA 
     

GEBZE'deki otobüs duraklarında kapkaç yapmaya çalışan 15 yaşındaki Ö.U. polisin müdahalasi üzerine kaçarken kendisini durdurmak isteyen 29 yaşındaki Süleyman Özcan'ı bıçakla yaraladı. 
     Mustafa Paşa Mahallesi'ndeki otobüs durağında bekleyen vatandaşların çanta ve cüzdanlarını kapıp kaçmaya çalışan Ö.U.'yu farkeden Gebze Emniyet Müdürlüğü Önleyici Hizmetler Şubesi ekipleri kendisini takibe aldı. Polisler, bir vatandaşın çantasını kapan Ö.U.'nun peşine düştü. Kaçmaya çalışan Ö.U.'yu gören Süleyman Özcan durdurmak istedi. Ö.U. elindeki bıçağı, Özcan'ın koltuk altına sapladıktan sonra kaçışını sürdürdü. Polisler uzun takip sonucu Ö.U.'yu yakalayarak gözaltına aldı. Yaralanan Süleyman Özcan ise, Gebze Devlet Hastanesi'nde tedavi altına alındı. 
     Önleyici Hizmetler Ekipleri tarafından Çocuk Büro Amirliği'ne teslim edilen Ö.U. ile ilgili soruşturmaya başlanırken daha önceden de kapkaç olaylarına karıştığı belirlendi. 
     
</TEXT>
</DOC>
