<DOC>
<DOCNO> 287381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun19.html </URL>
<DATE> 2004/11/09/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ABD askerleri Felluce'nin merkezine ulaştı 
</HEADLINE>
<TEXT>

     Felluce'deki operasyonun ikinci gününde ABD ve Irak birlikleri, kent merkezine ulaştı. 
     ABD ordusundan bir yetkili, dün gece başlayan operasyonların ardından ABD ve Irak güçlerinin şehrin merkezine ulaştığını açıkladı. 
     Kentin içine doğru ilerlemeye çalışan birlikler, özellikle kuzeybatıdaki Jolan bölgesinde yoğun bir direnişle karşılaştı. 
     Kentte bir ABD helikopterinin düşürüldüğü iddiası ise, ABD ordusu tarafından yalanlandı. 
     Bir görgü tanığı, "bir füzenin helikopteri vurduğunu gördüm. Helikopter ateş topuna dönüp yere çakıldı" demişti. Ancak bu bilgiler, ABD ordusu tarafından doğrulanmadı. 
     ABD Savunma Bakanlığı Pentagon, operasyona 2 binden fazla Irak gücü ile yaklaşık 10 bin ABD askerinin katıldığını açıkladı. Kentte, 3 bin ile 6 bin arasında direnişçi olduğu sanılıyor. 
     
     ABD ve Irak güçleri tren istasyonunu ele geçirdi 

     Bütün gece süren şiddetli çatışmaların ardından ABD ve Iraklı güçler sabah saatlerinde kentin tren istasyonunu ele geçirdi. 
     Irak hükümetinden bir yetkili, "bu demiryolu istasyonu önemli bir yer, çünkü Felluce'nin içinde yer alıyor ve şehre çabuk girmemize olanak sağlıyor. Kentin etrafında Irak hükümet güçlerine bağlı askerler bulunuyor, ancak henüz kent merkezinde kimse yok'' diye konuştu. 
     
     Amerikalı komutan Çetin direniş var 

     Irak'taki Amerikan tank birliği komutanı, Felluce'nin kuzeybatısındaki Colan'da şiddetli direnişle karşılaştıklarını söyledi. 
     Yüzbaşı Robert Bodisch, Reuters ajansına yaptığı açıklamada, ''Bu insanlar çetin ceviz. Şiddetli bir savaş sergiliyorlar'' dedi. Sokakta direnişçileri gördüğünü belirten Bodisch, duvarların arkasından çıkan bir kişinin RPG ile tankına nasıl ateş açtığını anlattı. 
     Bir görgü tanığı da kentin kuzey bölgesinde şiddetli sokak çatışmaları olduğunu, en az 2 Amerikan tankını alevler içinde gördüğünü söyledi. 
     
     40 direnişçi öldürüldü 

     ABD kaynaklarına göre, operasyonun başlamasından bu yana çıkan çatışmalarda 40'ın üzerinde direnişçi öldürüldü. Hastane kaynakları ise en az 15 sivilin öldüğünü açıkladı. 
     ABD Savunma Bakanı Donald Rumsfeld, Felluce'de çok fazla sivil kaybının olacağına inanmadığını söyledi. 
     
     Allavi'den operasyon yetkisi 

     Felluce'ye dün sürpriz bir ziyarette bulunan Irak Geçici Yönetimi Başbakanı İyad Allavi, 'teröristleri Felluce'den temizlemeye' kararlı olduklarını açıklayarak, harekete geçmek için kendisinden talimat bekleyen ABD ve Irak güçlerine yetki verdi. 
     Operasyonun bir numaralı hedefi olan El Kaide'nin Irak'taki lideri Ebu Musab El Zerkavi ise mücadele çağrısı yaptı. 
     
</TEXT>
</DOC>
