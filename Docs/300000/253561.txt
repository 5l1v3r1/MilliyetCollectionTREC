<DOC>
<DOCNO> 253561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/soneko12.html </URL>
<DATE> 2004/07/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Merkez Bankası'ndan Haziran enflasyonu değerlendirmesi... 
</HEADLINE>
<TEXT>

     Merkez Bankası, 2004 yılının ilk yarısı itibarıyla yıl sonu enflasyon hedefine ulaşılabileceği kanısının giderek güçlendiğini bildirdi. 
     Merkez Bankası tarafından yapılan açıklamada Haziran ayı enflasyonu değerlendirilerek, ''daha da önemlisi yılın ilk yarısındaki düşük enflasyon yüksek büyüme ile beraber gerçekleşmiştir'' denildi. 
     Bu gelişmede son üç yıldır uygulanmakta olan ekonomik programın katkısının büyük olduğu ifade edilen açıklamada, böylesine olumlu sonuçlar üretmeye başlayan bir programın, uzun soluklu olacak bir şekilde, özellikle yapısal reformlar kanadına daha da ağırlık verilerek devam ettirilmesinin son derece önem taşıdığı kaydedildi. 
     Yılın ilk çeyreğindeki büyüme rakamlarının talep bileşenleri açısından incelendiğinde, 2004 yılının ilk üç aylık döneminde GSYİH büyümesine en yüksek katkıyı özel harcamaların yaptığının görüldüğü belirtilen açıklamada, şöyle denildi 
     ''Özel harcamalardaki canlanma ise özellikle dayanıklı tüketim mallarına yönelik yüksek oranlı tüketim harcamalarından ve makine-teçhizat yatırımlarında gözlenen hızlı artıştan kaynaklanmıştır. 
     Dayanıklı tüketim mallarına olan yüksek talep Türk Lirası'ndaki güçlenmeyle eş zamanlı ortaya çıktığı için belirgin bir enflasyonist etki yaratmamıştır. Yatırım malları üretimindeki artış ise verimlilik ve potansiyel üretim artışı kanalıyla enflasyonla mücadeleye olumlu katkı sağlayacaktır.'' 
     
     YILIN İKİNCİ ÇEYREĞİ 

     Merkez Bankası, yılın ikinci çeyreğinde de özel tüketim artışının devam ettiği ve buna bağlı olarak kapasite kullanım oranlarının yüksek seyrettiğinin tahmin edildiğini bildirdi. 
     Bununla birlikte, ilk çeyrek büyüme rakamlarının da ifade ettiği gibi ekonomideki canlanmanın henüz yarı dayanıklı ve dayanıksız mallar üreten sektörlere yayılmadığının gözlendiği bildirilen açıklamada, bu dönemde büyümenin itici gücünün daha çok otomotiv ve beyaz eşya sektörlerindeki hızlı üretim artışı olduğu ifade edildi. 
     Bu gelişmenin bir çok nedeni olmakla beraber temelde iki ana başlığın ön plana çıktığı vurgulanan açıklamada, bunların döviz kurundaki temel eğilimin Türk Lirası'nın güçlenmesi yönünde olması nedeniyle dış ticarete konu olan ve yüksek ithal girdi kullanan mallarda gözlenen göreli fiyat farklılaşması ile geçen yıla kıyasla 2004 yılında tüketici kredisi faizlerindeki hızlı düşüş olduğu kaydedildi. 
     
     MİLLİ GELİR VE BÜYÜME 

     Açıklamada, şöyle denildi 
     ''Nisan ve Mayıs aylarında global likidite eğilimlerindeki değişiklik sonrası ortaya çıkan mali piyasalardaki dalgalanma, kredi faizlerindeki artışlar ve tüketici güvenindeki azalma gibi gelişmelerin dayanıklı tüketim sektöründeki canlanmanın daha kontrollü gerçekleşmesine katkıda bulunacağı ve yılın ikinci yarısında büyümenin ilk yarıya oranla yavaşlayacağı, yine de 2004 yılı milli gelir büyüme oranlarının program hedeflerinin üzerinde gerçekleşeceği tahmin edilmektedir.'' Açıklamada, son dönemde tüketici kredilerindeki gelişmelerin alt kalemleriyle birlikte detaylı olarak incelendiğinde yavaşlama eğiliminin görülmekle birlikte, bu konudaki gelişmelerin geçici faktörlerden kaynaklanıp kaynaklanmadığının ve eğilimin anlamlı bir kırılma gösterip göstermediğinin yakından takip edildiği üzerinde duruldu. 
     Açıklamada, ancak her durumda, yılın ikinci yarısında talep koşullarının enflasyona geçen üç yıldaki düzeylerde destek vermeyeceği ve enflasyondaki düşüşün sürmesi için verimlilik artışının devamının önemli olduğunun düşünüldüğü belirtildi. 
     
     DAHA RASYONEL FİYATLAMA POLİTİKASI 

     Döviz kuru rejiminin değişimiyle, nominal kura endeksleme davranışının gücünü kaybettiği, ekonomik birimlerin daha rasyonel bir fiyatlama politikasına girdiğinin görüldüğü kaydedilen açıklamada, enflasyonla mücadele süreci ve dalgalı kur politikasının döviz kuru-enflasyon ilişkisinde yapısal bir değişime yol açtığının düşünüldüğü bildirildi. 
     Hizmetler sektöründeki katılığın sürmesinin 2005 yılı enflasyonu açısından risk oluşturmaya devam ettiği belirtilen açıklamada, enflasyonla mücadelede katedilen önemli mesafeye karşın bazı sektörlerde ataletin tam olarak kırılmasının zaman alacağını gösterdiği anlatıldı. 
     Bu bağlamda eğitim ve kira gibi sektörlerdeki fiyat katılığının 2005 yılı enflasyonu açısından dikkatle takip edilmesinin gerektiği kaydedilen açıklamada, şöyle denildi 
     ''Gerek ham madde fiyatlarında gerekse döviz kurlarında gözlenen hareketlenmenin yarattığı maliyet artışlarının ve buna bağlı olarak gerçekleştirilen bir dizi petrol ürünleri fiyat artışlarının enflasyon üzerindeki etkilerinin önemli bir bölümünün Temmuz ayında görüleceği tahmin edilmektedir. 
     Dolayısıyla geçen yılın aynı ayında çok düşük enflasyon oranlarının gerçekleşmiş olmasının da katkısıyla Temmuz ayında yıllık enflasyon rakamlarının az da olsa yükselmesi olası görünmektedir. Akaryakıt fiyatlarındaki artışların enflasyon üzerindeki dolaylı ve gecikmeli etkilerinin 2004 yılı enflasyon hedefini tehdit etmeyecek düzeyde olacağı tahmin edilse de, bu artışların enflasyon üzerindeki etkilerinin 'ihmal edilebilir' düzeyin ötesinde olacağı öngörülmektedir. '' 
     
     TARIM FİYATLARI 

     Tarım ve gıda fiyatlarının 2004 yılı içerisinde enflasyona olumlu destek vereceğinin ortaya çıktığı bildirilen açıklamada, gıda fiyatlarının şu andaki olumlu seyrinin 2005 yılı enflasyonu açısından çok az bilgi içerdiği ifade edildi. 
     Bir süredir hızlanmakta olan imalat sanayi fiyat artışlarının yılın ikinci yarısında yavaşlayacağının öngörüldüğü belirtilen açıklamada, imalat sanayiinde yılın ilk yarısındaki yüksek artışların, ikinci yarıda TÜFE enflasyonu üzerinde geçici bir baskı yaratmasının muhtemel olduğu belirtildi Ancak, elektrik fiyatlarının bir süre daha artmama olasılığının yüksek olmasının yanında, ana metal ve petrol hammadde fiyatlarındaki artışların durmasının, söz konusu maliyet baskılarının sınırlı kalmasını sağlayabileceği bildirilen açıklamada, şöyle denildi 
     ''Sonuç olarak, toptan eşya fiyatlarındaki son dönem gelişmelerinin gelecek dönem TÜFE enflasyonuna maliyetler açısından olumsuz olarak yansıyabileceği, ancak kısa dönemde bu etkinin tıpkı döviz kuru enflasyon ilişkisinde olduğu gibi sınırlı kalacağı ve 2004 yıl sonu enflasyonunu tehdit edecek düzeye ulaşmayacağı düşünülmektedir. Ancak, geleceğe dönük bir bakış açısıyla, söz konusu gelişmeler 2005 yılı enflasyonu açısından yakından takip edilmektedir.'' 

     
</TEXT>
</DOC>
