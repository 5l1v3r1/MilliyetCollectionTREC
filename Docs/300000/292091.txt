<DOC>
<DOCNO> 292091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo18.html </URL>
<DATE> 2004/11/25/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Daum, hayat arkadaşına araba aldı 
</HEADLINE>
<TEXT>

     Fenerbahçe Teknik Direktörü Christoph Daum, hayat arkadaşı Angelica Camm'a hediye bir otomobil satın aldı. 
     Christopf Daum, hayat arkadaşına hediye edeceği Audi A4 marka otomobili Doğuş Oto'nun Maslak'taki Audi Showroom'unda teslim aldı. 
     Doğuş Otomotiv Audi ve Porsche Marka Genel Müdürü Ali Bilaloğlu, düzenlenen törenle otomobilin anahtarını Daum'a teslim etti. 
     Daum'un kırmızı renkteki 34 UD 8243 plakalı otomobili, 78 bin Euro'ya satın aldığı ifade edildi. 
     Basın mensuplarının sorularını yanıtlayan Alman çalıştırıcı, aracın kırmızı renk olması tercihinin kendisine mi, yoksa eşine mi ait olduğu yönündeki soru üzerine, bu rengi aynı zamanda Türkiye'yi temsil ettiğini düşünerek seçtiğini söyledi. 
     Daum, ''Kırmızı, Türkiye'yi simgeleyen bir renktir. Benim de Türkiye'yi ne denli sevdiğimi herkes biliyor. Her seferinde bu ülkeyi ne denli sevdiğimi vurguluyorum. Bu nedenle kırmızıyı tercih ettim. Aracın plakasında da beyaz renk görülüyor. Kırmızı ile beyaz milli bayrağımız gibi oluyor'' diye konuştu. 
     Kendi kullandığı Audi marka aracını showroomun yanındaki bakım servisine getiren Daum, törenden sonra ailesinin yeni aracını alarak Maslak'tan ayrıldı. 
     Aracın önünde Audi yetkilileriyle basın mensuplarına görüntü veren Alman teknik adam, daha sonra aracın sürücü koltuğuna oturarak inceledi ve genel müdür Bilaloğlu'ndan kullanım ve teknik özellikleriyle ilgili bilgiler aldı. 
     
</TEXT>
</DOC>
