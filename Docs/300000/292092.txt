<DOC>
<DOCNO> 292092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo19.html </URL>
<DATE> 2004/11/25/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Kayserispor, Beşiktaşlı Veysel ile Tümer'e resmen talip oldu 
</HEADLINE>
<TEXT>

     Kayserispor, 27 Kasım Cumartesi günü yapacağı Gaziantepspor maçının hazırlıklarını sürdürüyor. 
     Kayserispor Teknik Direktörü Hikmet Karaman, A.A muhabirine yaptığı açıklamada, göreve geldiği günden bugüne dek üzerine basa basa söylediği takım ruhuna kavuştuklarını söyledi. 
     Bu ruhu sahaya yansıtmaları gerektiğine işaret eden Karaman, şöyle dedi 
     ''Geçen hafta yenildiğimiz Denizlispor maçında galibiyet bizim hakkımızdı, ama olmadı. Futbolcularımız yüreklerini ortaya koydular. Sergiledikleri futboldan son derece memnunum. Bu, takım ruhuna kavuştuğumuzu gösterdi. Gaziantepspor maçında bu ruhu ortaya koyabilirsek mutlak galip geliriz. İlk yarı sonuna kadar hedefimiz 12 puan toplamak.'' Karaman, takımda taze kana ihtiyaçları olduğunu belirterek, Samsunsporlu Kirita ile Beşiktaşlı Veysel ve Tümer'i transfer etmek istediklerini bildirdi. 
     Kulüp basın sözcüsü Ergün Bilen de Galatasaray'ın talip olduğu ümit milli futbolcuları Mehmet Topuz'a karşılık Suat Usta, Ayhan ve Ümit Karan'ı istediklerini, Galatasaray'ın ise Ümit Karan'ın yerine İbrahim Yavuz'u önerdiğini kaydetti. 
     
</TEXT>
</DOC>
