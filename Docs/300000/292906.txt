<DOC>
<DOCNO> 292906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur35.html </URL>
<DATE> 2004/11/28/ </DATE>
<TIME> 19.12 </TIME>
<AUTHOR>  </AUTHOR>
<HEADLINE>
Aziz Nikolaus Kilise'si ayinle açıldı... 
</HEADLINE>
<TEXT>

     Antalya'da yeniden düzenlenerek ibadete açılan Aziz Nikolaus Kilisesi'nde ilk ayin yapıldı. 
     Sinan Mahallesi'nde bulunan kilisedeki ayin, Antalya Katolik Kilisesi Rahibi Karl Reiner Korten ve İstanbul Protestan Kilisesi Rahibi Holger Nolmann tarafından yönetildi. 
     Antalya Vali Yardımcısı Erkan Işılgan, Emniyet Müdür Yardımcısı Hüseyin Kızık ve İl Müftüsü Kadir Çetin'in de katıldığı ibadet töreninden önce konuşan Rahip Korten, Hıristiyanlar için ''Advent'' adı verilen Noel'e hazırlık döneminin başladığını söyledi. 
     Bu dönemin, Hıristiyanlık alemi için bir bayram olduğunu belirten Korten, ''Bunu kutlamak, ilahiler söylemek ve böylece ümit ve yaşam sevinci yaratabilmek için bu eve ihtiyacımız var tıpkı diğer inananların camilerine, sinagoglarına veya tapınaklarına ihtiyaçları olduğu gibi... Hedefimiz aynı bu modern dünyada Tanrı inancı kaybolmamalıdır'' dedi. 
     Kilisenin Protestan Hıristiyanlara da açık olduğunu gösterebilmek için İstanbul'dan gelen İstanbul Protestan Kilisesi Rahibi Holger Nolmann ise ''Advent'' kelimesinin ''Geliş'', ''Varış'' anlamını taşıdığını vurguladı. 
     Nolmann, iyi bir başlangıç ve güzel bir ''Advent'' diledi. 
     Vali Yardımcısı Erkan Işılgan da Antalya'da yaşayan Hıristiyanların ibadetlerini huzur içinde yerine getirebilmelerini sağlamaktan dolayı mutluluk duyduklarını söyledi. 
     Törende daha sonra Korten ve Nolmann, Advent'i simgeleyen mumları yaktılar. Karl Reiner Korten, törene katılan İl Müftüsü Kadir Çetin'e, üzerinde Aziz Nikolas'ın kabartma resminin bulunduğu bir şilt verdi. 
     Törenin ardından basın mensuplarının sorularını yanıtlayan Rahip Korten, kilisenin tatil yapmak amacıyla gelenlerin dışında, Antalya'da yaşayanlar için de bir buluşma noktası olacağını kaydetti. 
     Antalya'da yaşayan Hıristiyanların, kiliseyi dini veya sosyal sebeplerle bir araya gelebilecekleri bir merkez olarak kullanabileceğini vurgulayan Korten, bir gazetecinin, ''Açılış işlemleri sırasında Türk yetkililerin tutumu nasıl oldu '' sorusuna da ''Buranın açılışı bürokrasiden dolayı biraz zaman aldı Ama her gittiğim yerde bana saygılı yaklaşıldı, engelleme olmadı, çok yardım gördüm'' yanıtını verdi. 
     Almanya'da yaşayan bir Türke ait olan ve bir süre öncesine kadar internet kafe olarak kullanılan kilisenin iç dekorasyonu 10 milyar liraya mal oldu. Dekorasyon masrafları, Türkiye'de ve Almanya'da yaşayan kişilerce karşılanan bina, 3 yıllığına kiralandı. 
     
</TEXT>
</DOC>
