<DOC>
<DOCNO> 252038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/guncel/axgun01.html </URL>
<DATE> 2004/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kocam bir cani' 
</HEADLINE>
<TEXT>


İstanbul'u kana bulayan bombacıların yargılandığı duruşmada, firari Habib Akdaş'ın eşi, "Kocamın hatasından ben mağdur oldum" dedi 

ESRA ALUS İstanbul 

El Kaide'nin Türkiye'deki yapılanması içinde yer aldıkları ve 15 ile 20 Kasım'daki bombalı saldırılara karıştıkları öne sürülen 46'sı tutuklu 69 sanığın yargılandığı davanın dünkü duruşmasında mahkeme, Ağır Ceza Mahkemesi sıfatıyla, isteyen sanıkları sorguladı. Firari sanık Habib Akdaş'ın tutuklu eşi, "Kocamın yaptığı canilik" dedi. 

Avukat azledildi 
İstanbul 2 No'lu DGM'de görülen duruşmanın üçüncü gününe, tutuklu sanıklar Abdullah Demir, Mehmet Yılmaz, Suat Şarman, Hayrettin Basınlı, Cahit Öztürk, Mediha Yıldırım, Cemile Akdaş, Yusuf Dural, Ziya Çelik, Ali Yaman, Murat İdrak, Muhammetül Emin Bastın ve Tarkan Kalaycı katıldı. 
Duruşmada daha önceki celselerde olduğu gibi ayakta duran avukat Abdurrahman Sarıoğlu, müvekkilleri Akdaş ve Yıldırım'ın "azlettiklerini" söylemeleri üzerine salondan ayrıldı. Firari sanık Habib Akdaş'ın eşi Cemile Akdaş ifadesinde, olaylardan sonra boşanmak için başvurduğunu ancak, dilekçesinde eksikler olduğunun belirtildiğini söyledi. Kocasıyla akraba olduklarını, birlikte Afganistan ve Pakistan'a gittiklerini anlatan Akdaş, "Kocamın yapmış olduğu bir hatadan dolayı çocuklarımla ben mağdurum" dedi. 

'Sadece hata mı " 
Başkan İste'nin, "Bu sence sadece hata mı " diye sorması üzerine Akdaş, ağlayarak "caniliktir" diye karşılık verdi. Firari Sanık Gürcan Baç'ın dini nik hlı eşi Meliha Yıldırım, kocasının gerçek kimliğini ilk çocukları dünyaya geldikten sonra öğrendiğini söyledi. Yıldırım, "Olaylarla bir ilgim yok. Suçsuzum. Emniyette psikolojik baskı gördüm" dedi. Oturumun sonunda, delil durumu ve suç vasfı gözönüne alınarak sanıklardan Ziya Çelik'in tahliyesine karar verildi. 


</TEXT>
</DOC>
