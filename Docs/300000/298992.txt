<DOC>
<DOCNO> 298992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/son/sonyas17.html </URL>
<DATE> 2004/12/19/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Her keseye uygun yılbaşı süsleri... İşte bir ağacın maliyeti... 
</HEADLINE>
<TEXT>

     Yeni yıla kendi evinde yılbaşı ağacı ile girmek isteyenler, 20 ile 350 milyon lira arasında bir maliyeti gözden çıkarmak zorunda kalıyor. 
     Edinilen bilgiye göre, 1 Ocak 2005'e sayılı günler kala yılbaşı alışverişleri ve hazırlıkları giderek hızlanıyor. 
     Özellikle yeni yıla yılbaşı ağacı ile girmekten keyif alanlar, alışveriş merkezlerinin kendilerine sunduğu alternatifleri değerlendirerek, bütçelerine uygun bir gece geçirmenin yollarını arıyor. 
     Köknar, ladin, sedir, çam gibi ağaçların süslenerek hazırlandığı yılbaşı ağaçlarının fiyatları boyutları ile gerçek ya da plastik olmasına göre değişiyor. 
     Plastik ve çok küçük olan yılbaşı ağaçlarının fiyatları 3 milyon liradan, çam, ladin, sedir gibi küçük çeşitlerin fiyatları ise 5 milyon liradan başlarken, 100 santimetrelik köknar 100 milyon, 250 santimetrelik bir ladin ağacı ise 250 milyon liradan satılıyor. 
     Bu ağaçları aldıktan sonra sıra, yılbaşına uygun bir şekilde süslemeye geliyor. Ağacın donatılması için alınan kozalak, çan, zil, renkli ampuller, kar, altın renkli melekler, yıldızlar süsler ise 1 milyon liradan başlıyor. 
     Boncuklu şeritlerin ortalama 1 milyon liradan satışa sunulduğu alışveriş merkezlerinde, 4'lü top süsler ve 9'lu kozalaklar, ikiz kurdelalı çanlar, kar spreyi, 4 parça küçük Noel baba biblosu ve renkli ampuller ikişer milyon liradan alıcı buluyor. 
     Bu süslerle bir yılbaşı ağacını donatmanın maliyeti ise 20 milyon ile 350 milyon lira arasında değişiyor. Yapılacak alışverişlere göre çok sayıda mağazanın yeni yıl için özel olarak sunduğu kampanyalar ile yılbaşı ağaçlarına taksitle sahip olunabiliyor. Ağaçlar, bahçesi ya da ekecek imkanı olmayanlar için yarı fiyatına kiralanabiliyor. 
     Yetkililer, dış ortam bitkisi olan yılbaşı ağaçlarının 2-3 hafta kapalı alanlarda bulundurulabileceğini ancak bu süre sonunda ekilmesini öneriyor. 
     
</TEXT>
</DOC>
