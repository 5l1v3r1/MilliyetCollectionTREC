<DOC>
<DOCNO> 279569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonyas19.html </URL>
<DATE> 2004/10/12/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
GORA, nihayet vizyona giriyor... 
</HEADLINE>
<TEXT>

     Cem Yılmaz'ın senaryosunu yazdığı ve başrolünü üstlendiği, Ömer Faruk Sorak'ın da yönetmenliğini yaptığı ''GORA'' filmi, 12 Kasım'da vizyona girecek. 
     BKM Film Şirketi'nden yapılan yazılı açıklamaya göre, komedi bilim kurgu filmi ''GORA'', 12 Kasım'da tüm Türkiye'de 215 kopyayla toplam 420 sinema salonunda seyirciyle buluşacak. 
     Film, aynı tarihlerde Fransa, Belçika, Alman, Hollanda, İsviçre, Avusturya, İngiltere, Danimarka ve İsveç'te 125 kopyayla gösterime girecek. 
     ''GORA''da Cem Yılmaz iki farklı başrol karakterini canlandırırken, Özge Özberk, Ozan Güven, Şafak Sezer, Rasim Öztekin, Erdal Tosun, Cezmi Baskın, İdil Fırat ve Özkan Uğur da rol alıyor. 
     Yapımcılığını BKM Film, prodüksiyonunu Böcek Yapım, müziklerini Ozan Çolakoğlu'nun gerçekleştirdiği film, dekorları, kostümleri ve post prodüksiyonu ile ''ilklerin filmi'' olma özelliği taşıyor. 
     ''GORA'' için Antalya Film Platoları'nda ''bir gezegen'' inşa edildi ve filmde 2, 3 boyutlu efektler kullanıldı. 
     Cem Yılmaz'ın Star Grubu'na sipariş üzerine yaptığı, ancak gruba ihtiyati tedbir kararı uygulanması nedeniyle gösterime giremeyen ''GORA'' filminin gösterim hakkını, 2 milyon dolara BKM Film Şirketi almıştı. 
     
</TEXT>
</DOC>
