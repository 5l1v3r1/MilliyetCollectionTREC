<DOC>
<DOCNO> 281018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonspo27.html </URL>
<DATE> 2004/10/17/ </DATE>
<TIME> 22.20 </TIME>
<AUTHOR>  </AUTHOR>
<HEADLINE>
Trabzon maçının ardından yorumlar... 
</HEADLINE>
<TEXT>

     Büyükşehir Belediyesi Ankaraspor Teknik Direktörü Samet Aybaba, Trabzonspor gibi güçlü bir rakipten 1 puan aldıkları için sevindiklerini söyledi. 
     Samet Aybaba, Trabzonspor maçı sonrasında yaptığı açıklamada, Trabzonspor'un ligin en disiplinli takımlarından biri olduğunu belirtti. Aybaba, şöyle dedi 
     ''Biz de oyun kurgumuzu buna göre yaptık. Maçın son yarım saatinde de hızlı oyuncularımızı oyuna dahil ettik. Belli bölümlerde de çok iyi oynayarak gol pozisyonları yakaladık. Bu pozisyonlardan yararlanamadık. Bu maç geride kaldı. Artık önümüzdeki haftalara bakacağız.'' Trabzonspor Teknik Direktörü Ziya Doğan ise oyun anlamında sahada yeterli olmadıklarını bildirerek, ''3 puan almak zorundaydık ama olmadı. 2 takım da risk aldı. Defans anlamında zayıftık. Bunun sonucunda da 1-0'lık skor üstünlüğümüzü koruyamadık ve puan kaybettik'' diye konuştu. 
     Büyükşehir Belediyesi Ankaraspor Kulübü Başkanı Hilmi Gökçınar da galibiyeti hak eden tarafın kendileri olduğunu, ikinci golü atamayınca istedikleri sonuca gidemediklerini söyledi. 
     Gökçınar, takımın her geçen gün daha iyiye gitmesinin kendilerini mutlu ettiğini sözlerine ekledi. 
     
</TEXT>
</DOC>
