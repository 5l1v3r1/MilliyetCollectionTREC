<DOC>
<DOCNO> 270158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sontur25.html </URL>
<DATE> 2004/09/08/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Hatay'da batan gemi.. Atıklar daha önce çıkarılıp karaya mı gömüldü 
</HEADLINE>
<TEXT>

     Hatay'ın İskenderun Körfezi'nde, 4 yılı aşkın süredir bekletilen ve önceki gün batan 2 bin 200 ton ''toksik atık'' yüklü ''MV Ulla'' adlı gemiden, daha önce yükün bir kısmının varillerle çıkartıldığı yönünde iddialar bulunduğu ve konunun araştırılması gerektiği bildirildi. 
     CHP Hatay milletvekilleri Fuat Çay ve Abdulaziz Yazar, düzendekileri toplantıda, dün bölgede incelemede bulunduklarını ve balıkçılarla görüştüklerini, deniz yaşamı kadar insan sağlığı üzerine de olumsuz etkilerinin endişe verici boyutlara ulaşacağı konusunda sıkıntı yaşandığını gözlemlediklerini söylediler. 
     Milletvekilleri, gemideki yükün bir bölümünün olaydan önce varillerle karaya çıkartılıp İskenderun'un Arsuz Beldesi ile Dörtyol'da toprağa gömüldüğü yönünde iddialar bulunduğunu, vatandaşın da bu söylemleri kendilerine ilettiklerini anlattılar. 
     Bölge insanını doğrudan ilgilendiren olayın tüm boyutlarıyla değerlendirilmesi gerektiğini, gündemde tutulması için çalışacaklarını ifade eden Çay, ''Bu iddia mutlaka araştırılmalı ve yetkililer konuya açıklık kazandırmalıdır. Ayrıca, vatandaşları da sorumlular hakkında davacı olmaya çağırıyorum. İsteyen herkes zarar gördüğü gerekçesiyle tazminat davası açabilir'' dedi. 
     
     İSKENDERUN BELEDİYESİ'NDEN TAHLİL 
     İskenderun Belediye Başkanı Mete Aslan, geminin battığı bölgeden alınan deniz suyu örneklerinin, tahlil için Mustafa Kemal Üniversitesi'ne gönderildiğini bildirdi. 
     Aslan, bu işlemi iki günde bir yapacaklarını ve diğer kurumların raporlarıyla elde edilen verileri karşılaştıracaklarını belirterek, ''Bu konuda kapsamlı ve ayrıntılı bilimsel çalışmalara ihtiyaç var. Kenti bekleyen riskleri iyi bilmemiz gerek. Ancak, henüz doyurucu bir açıklama yapılmadı'' dedi. 
     
</TEXT>
</DOC>
