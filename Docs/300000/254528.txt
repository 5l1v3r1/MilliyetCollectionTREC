<DOC>
<DOCNO> 254528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/spor/bbas.html </URL>
<DATE> 2004/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada gözler Moskova'da 
</HEADLINE>
<TEXT>


Basketbolda Avrupa Ligi'nin kura çekimi bugün Rusya'da gerçekleştirilecek, iki temsilcimiz Efes Pilsen ve Ülkerspor'un ilk raunddaki gruplarında yer alacak takımlar belirlenecek 


Efes 2, Ülker 6'da 
AVRUPA Ligi'ndeki temsilcilerimiz Efes Pilsen ve Ülkerspor'un ilk raund grupları bugün Rusya'nın başkenti Moskova'da yapılacak olan kura çekimi ile ortaya çıkacak. Moskova'daki Noviy Manezh Salonu'ndaki kura TSİ 11.00'de başlayacak. Kuralara Efes Pilsen, Montepaschi ve Tau Ceramica ile birlikte 2. torbadan girerken, Ülkerspor ise Sırbistan Karadağ'dan Partizan ve Yunan AEK ile birlikte 6. torbada yer alacak. 

Yeni düzenlemeler 
ULEB, Avrupa'nın en büyük kupasına 2004 - 2005 sezonu öncesi "makyaj" yaptı. ULEB, turnuvada Top 16 maçları sonrası grup birincisi dört takımın Final - Four'a yükselmesi uygulamasını değiştirdi. Yeni sisteme göre Top 16 maçlarının ardından dört grupta 1. ve 2. sırayı alan takımlar çapraz eşleşerek birbirleriyle üç maç üzerinden karşılaşacaklar. Bu maçlardan ikisini kazanan taraf Final - Four'a kalacak. 

Hücuma büyük katkı 
AVRUPA Ligi'nde ayrıca NBA'de olduğu gibi 24 saniye aletinin yanına, periyot sonunda sürenin dolduğunu işaret eden ışıklandırma sistemi konulacak. Potanın altındaki 1.22 metrelik yarım daire içinde hücum eden oyuncunun, faul olarak nitelenen savunmaya şarjı da serbest bırakıldı. Ayrıca, dördüncü çeyreğin, ya da uzatma bölümlerinin son iki dakikasında mola alan takım, oyunu dip çizgiden değil, orta sahadan başlatacak. 

TORBALAR 

1.Torba 
M.Tel Aviv İsr. , Skipper B. İta. , CSKA Moskova Rus. 
2.Torba Montepaschi İta. , EFES PİLSEN, Tau Ceramica İsp. 
3.Torba 
Benetton İta. , Estudiantes İsp. , Zalgiris Lit. 
4.Torba 
Barcelona İsp. , Cibona Vip Hır. , Pau Orthez Fra. 
5.Torba Panathinaikos Yun. , U.Olimpija Slo. , Olympiakos Yun. 
6.Torba ÜLKERSPOR, Partizan S K , AEK Yun. 
7.Torba 
Prokom Trefl Pol. , Unicaja İsp. , Scavolini İta. 
8.Torba 
Opel Skyliners Alm. , ASVEL Fra. , R.Madrid İsp. 

Fenerbahçe'den Mrsic'e kanca 
BASKETBOLDA Aydın Örs'ü erkek takımın başına getirmesinin ardından atağa kalkan Fenerbahçe, üç yabancı ile transferi kapatmayı düşünüyor. Sarı - Lacivertliler, ilk olarak eski oyuncusu Damir Mrsic'e imza attırıp, oyun kurucu sorununu çözmeyi planlıyor. Bosna Hersek'li basketbolcuyla prensip anlaşmasına varıldı. 

Bulgaristan'a yenildik 
GENÇ Bayanlar Avrupa Basketbol Şampiyonası finallerinde Türkiye, B Grubu'ndaki ikinci maçında Bulgaristan'a 53-49 yenildi. Slovakya'daki organizasyonda ilk maçında İsrail'i deviren milliler, üçüncü sınavlarını bugün TSİ 10.00'da İspanya önünde verecek. 

Yıldızlar galip 
YUNANİSTAN'DAKİ 18. Avrupa Yıldız Erkekler Basketbol Şampiyonası'nda mücadele veren Türkiye, çeyrek final grubundaki ilk maçında Litvanya'yı 81-67 mağlup etti. Yıldızlar bugün TSİ 14.30'da Slovenya'yı da yenmeleri halinde yarı finale yükselecek. 



</TEXT>
</DOC>
