<DOC>
<DOCNO> 259665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/siyaset/axsiy02.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP 'imtiyaz'a razı mı 
</HEADLINE>
<TEXT>


Alman basını, Alman Hıristiyan Demokratlar'la görüşen AKP'lilerin, Türkiye'nin AB'ye 'imtiyazlı ortak' olmasına karşı çıkmadığını yazdı 

DIŞ HABERLER SERVİSİ FRANKFURT Milliyet 


Türkiye'nin Avrupa Birliği'ne AB tam üyeliğine karşı çıkan ve bunun yerine "ayrıcalıklı ortaklık" formülünü öneren Alman Hıristiyan Demokrat Birlik CDU partisinin genel sekreteri Laurenz Mayer, partisinin Türkiye'nin AB üyeliğine karşı çıkmayacağını açıkladı. 
Mayer, partisi adına tavır değişikliği anlamına gelen bu açıklamayı Berlin'de önceki gün AKP Genel Sekreteri İdris Naim Şahin ve Genel Başkan Yardımcısı Reha Denemeç'le görüştükten sonra yaptı. Mayer, Türkiye ve AB arasındaki her türlü görüşmenin sonucunun, hem "açık" hem de Türkiye tarafından kabul edilmiş olması gerektiğini belirtti. 

AFP'nin iddiası 
Fransız haber ajansı AFP'nin önceki günkü görüşmeye katılan kaynaklara atfen verdiği habere göre ise, AKP heyeti, Türkiye ve AB arasında bir ayrıcalıklı ortaklığın da mümkün olabileceğini gündeme getirdi. Söz konusu kaynaklar, ayrıcalıklı ortaklıktan bir Türk heyeti tarafından Avrupalı muhatapları nezdinde ilk kez bir seçenek olarak bahsedildiğinin altını çizdi. 
Alman basınına göre de, CDU'yla AKP arasında yakınlaşma sağlandı. Die Welt, Frankfurter Allgemeine Zeitung gazeteleri ve Der Spiegel dergisinin internet sayfasındaki haberlerde, AKP heyetinin "imtiyazlı ortaklık" önerisine itiraz etmediği, CDU'nun da Türkiye'nin AB üyeliğine kesin karşı çıkmadığına dikkat çekildi. 

'Yakınlaşma var' 
Alman basını, Berlin'de CDU Genel Sekreteri Laurenz Meyer'le, AKP heyeti arasındaki görüşmeleri "CDU tavrını yumuşattı" başlığı altında verdi. Die Welt'in haberinde, taraflar arasında yakınlaşma olduğu belirtildi, "Ancak, hangi tarafın pozisyonunu değiştirdiği belli değil" denildi. Haberde "AKP'li Denemeç, tam üyelik veya imtiyazlı ortaklık konularının açıklığa kavuşturulmasını istedi" ifadesi kullanıldı. 
Milliyet'e açıklama yapan Denemeç de şunları söyledi "CDU yöneticileri müzakere tarihine karşı olmadıklarını belirttiler. Türkiye'ye 'ayrıcalıklı ortaklık' görüşünün parti içinde tartışıldığını dile getirdiler." 
CDU lideri Angela Merkel, şubat ayında Ankara'ya yaptığı ziyarette hükümet yetkililerini tam üyelik yerine "ayrıcalıklı ortaklığa" ikna etmek için çaba sarf etmişti. 


</TEXT>
</DOC>
