<DOC>
<DOCNO> 277492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sonspo07.html </URL>
<DATE> 2004/10/05/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Ligde Beşiktaş da başarısız, Beşiktaş'ın maçlarını yöneten hakemler de .. 
</HEADLINE>
<TEXT>

     Birinci Süper Futbol Ligi'nde geride kalan 8 haftada, Beşiktaş ve Çaykur Rizespor'un oynadıkları 3'er maçı yöneten hakemler haftanın en düşük notlarını aldı. 
     Ligde bu sezon uygulamaya konulan ve her pazartesi günü Futbol Federasyonu'nun yayınladığı gözlemci notlarına göre, Beşiktaş ve Çaykur Rizespor takımlarının 3'er maçını yöneten hakemler, haftanın en az puan alan hakemleri olarak dikkat çekti. 
     
     BEŞİKTAŞ'IN 3 MAÇI 
     Bu sezon hakem hatalarından yakınan kulüplerin başını çeken Beşiktaş'ın, bu sezon 3 kez maçlarını yöneten hakemler, not bakımından son sırada yer aldı. 
     Siyah-beyazlıların 4. haftada cezası nedeniyle İzmit'te oynadığı ve 4-3 yenildiği Gaziantepspor maçının hakemi Yılnur Önen, 6.9 puan ile en az puan alan hakem oldu. 
     Ayrıca Beşiktaş'ın ligdeki tek galibiyetini aldığı 5. haftadaki Sakaryaspor maçında da Selçuk Dereli 6.0 puanla son sırada yer aldı. 
     Son olarak Trabzonspor-Beşiktaş maçının hakemi Kuddusi Müftüoğlu, gözlemciden 7.3 puan alarak, İstanbulspor-Kayserispor maçının hakemi Hakan Sivriservi ile birlikte en az puan alan hakem oldu. 
     
     ÇAYKUR RİZESPOR 
     Çaykur Rizespor'un ise ilk haftada oynadığı Fenerbahçe maçında Kuddusi Müftüoğlu 7.1, 2. haftadaki golsüz berabere biten Konyaspor maçında Hakan Sivriservi 6.0, 3. haftada 2-1 yenildiği Galatasaray karşılaşmasında da yine 6.0 puanla Metin Aydoğan haftanın en az puanlarını alan hakemler olarak dikkat çekti. 
     
     LİDERLİK MÜFTÜOĞLU VE SİVRİSERVİ'DE 
     Birinci Süper Futbol Ligi'nde geride kalan 8 haftada, 2'şer kez en az puan alan hakemler, Kuddusi Müftüoğlu ve Hakan Sivriservi olarak dikkat çekti. 
     Bu hakemlerin dışında Metin Aydoğan, Yılnur Önen, Aytekin Durmaz, Selçuk Dereli, Yunus Yıldırım ve Bülent Yıldırım da birer kez haftanın en düşük notlarını alan hakemler oldu. 
     
     ORHAN ERDEMİR 3 KEZ EN ÇOK PUANI TOPLADI 
     Ligde Orhan Erdemir 3 kez haftanın en çok puanını alan hakem olarak dikkat çekti. 
     Erdemir'in yanı sıra Serdar Tatlı, Cem Papila, Mustafa Çulcu, Fırat Aydınus ve Vedat Yüksel, birer kez haftanın en çok puanını toplayan hakemler oldu. 
     
</TEXT>
</DOC>
