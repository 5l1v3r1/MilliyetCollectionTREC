<DOC>
<DOCNO> 273655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy15.html </URL>
<DATE> 2004/09/21/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Erdoğan ''Kurumsal bir tükenmişlik devletimizde egemendir'' 
</HEADLINE>
<TEXT>

     Başbakan Recep Tayyip Erdoğan, ''Kurumsal bir tükenilmişlik devletimizde egemendir. Kimse yetkisini devretmek istemiyor. Bunları aşacağız, aşmadan patlama yapamayız'' dedi. 
     Başbakan Erdoğan, beraberinde bulunan İçişleri Bakanı Abdülkadir Aksu, Bayındırlık ve İskan Bakanı Zeki Ergezen, Siirt Valisi Murat Yıldırım ve Sakarya Valisi Nuri Okutan ile Batman'dan helikopterle Siirt'in Şirvan İlçesi'ne bağlı Maden Köyü'ne geldi. Erdoğan, burada Park Holding'e ait Bakır İşletmeleri Konsantratör Tesisi'nde incelemede bulunarak, tünelin açılışını yaptı. 
     
     ''30 BİN KİŞİ AŞINI SAĞLAYACAK'' 

     Erdoğan, törende yaptığı konuşmada, buradaki yatırımın sıradan bir yatırım olmadığını, tutarının 50 milyon dolar olduğunu belirterek, bu nedenle törende bulunmaktan memnuniyet duyduğunu ifade etti. 
     Burada ilk etapta bin kişinin direkt iş sahibi olacağını, bildiren Erdoğan, şöyle konuştu 
     ''Burası tam olarak bittiğinde 30 bin kişi aşını buradan sağlayacaktır. Karayolları ve diğer hizmetler için bakan arkadaşlarıma gerekli talimatları verdim. Bunları yaparak, Maden köylüsüne sen çağdaşlaşma yolunda bir adım atıyorsun diyeceğiz. 
     Turgay Ciner'in söylediği gibi önümüzü açın. Kurumsal bir tükenilmişlik devletimizde egemendir. Kimse yetkisini devretmek istemiyor. Bunları aşacağız. Bunları aşmadan patlama yapamayız. Bir yılda Temmuz rakamlarına göre yapılan yatırımların tutarı 28 katrilyon liraya ulaşmıştır. Önümüzdeki günlerde daha da iyi olacaktır. Bu iyiliğin işaretini Malatya'da da gördük. 19 fabrikanın açılışını, 38'inin de temelini attık. Bu yayılmaktadır. Bu yayılma bir güven, bir istikrar ve heyecandır. Milli geliri 1500 doların altında olduğu illerde bu tür yatırımlara devam edeceğiz. 1 Ocak'ta yeni değerlendirmeler ve parametreler elimize geldiği zaman gerekli adımları atacağız. Gördüğünüz bu dağlar boş değil. Bunları ülkemize katma değer olarak kazandırmak için gereken her türlü çabayı göstereceğiz.'' Park Holding Yönetim Kurulu Başkanı Turgay Ciner ise antik çağlardan beri bilinen ve 100 yıldan bu yana el sürülmemiş olan bu maden ocağında 23 milyon ton bakır rezervi bulunduğunu belirterek, ''Burada şimdi tesislerimizi kuruyoruz. Önümüzdeki yıl üretime başlayacağız. Tesislerimizden önce burada sağlık ünitesi kurduk. Buradaki personel vatandaşlara ücretsiz hizmet vermektedir. Köy oklunu onardık. Bürokrasinin yükünü üzerimizden atın'' dedi. 
     
</TEXT>
</DOC>
