<DOC>
<DOCNO> 281694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/ekonomi/eko03.html </URL>
<DATE> 2004/10/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İşçi - memur emeklisi arasında uçurum büyüdü 
</HEADLINE>
<TEXT>


En düşük işçi ve memur emeklisi arasındaki maaş farkı memur lehine 175 milyon liraya çıktı 

ANKARA Milliyet 

Memur maaşlarına yapılan ortalama yüzde 10.7 oranındaki artışla birlikte işçi ve memur emeklileri arasındaki fark biraz daha açıldı. En düşük işçi ve memur emeklisi arasındaki fark, memur lehine 175 milyon liraya yükseldi. "En düşük" memur emeklisi aylığı ile "en yüksek" işçi emeklisi aylığı arasındaki fark ise 141 milyon liraya geriledi. 
SSK verilerine göre işçi emeklilerine ödenen en yüksek aylık 717 milyon 128 bin lira, en düşük aylık miktarı 400 milyon 797 bin lira seviyesinde bulunuyor. Son zamlarla birlikte en düşük memur emekli aylığı ise 7'nci derece 9'uncu kademeden emekli bir hizmetli için 576 milyon 300 bin liraya yükseldi. 

SSK'lı da zam alacak 
SSK emekli aylıklarına yapılacak zam oranının ise önümüzdeki günlerde hükümet tarafından belirlenmesi bekleniyor. 
Emekli Sandığı yetkililerinden edinilen bilgilere göre en yüksek aylık alan iştirakçiler sıralamasında ilk sırayı Genelkurmay başkanları alıyor. 30 yıllık hizmet süresi üzerinden emekli olan bir Genelkurmay Başkanı'na aylık net 3 milyar 725 milyon lira ödeniyor. Yılbaşından geçerli yeni maaş zamlarıyla birlikte bakanlık müsteşarlarının emekli aylığı ise 2 milyar 469 milyon liraya yükseldi. Müsteşarları 2 milyar 169 milyon lira emekli aylığı ile genel müdürler takip ediyor. 
Emekli Sandığı iştirakçisi memurların emekli aylıkları liyakat esasına göre düzenleniyor. Yüksek unvan ve derecelerden emekli olan memurlar daha yüksek, diğerleri daha düşük emekli aylığı alıyor. SSK, sigorta matematiğini esas alarak iştirakçilerine emekli aylığı bağlıyor. Ödenen prim miktarı ile emekli aylığı arasında orantısız olsa bile bir ilişki kuruluyor. 

Memur imtiyazlı emekli Memur emekli aylığı İşçi emekli aylığı En düşük 576 401 En yüksek 2.469 717 
Karma sistem olarak adlandırılan eski sisteme göre az sayıdaki işçi emeklisi 989 milyon lira aylık alıyor. 


</TEXT>
</DOC>
