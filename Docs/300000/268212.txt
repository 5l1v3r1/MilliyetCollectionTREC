<DOC>
<DOCNO> 268212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonspo24.html </URL>
<DATE> 2004/09/01/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Okan'ın yılan hikayesine dönen transferi... 
</HEADLINE>
<TEXT>

     Bursaspor'un gol kralı futbolcusu Okan Yılmaz, Sakaryaspor ve Ankaragücü'nün önerilerini geri çevirerek yeşil-beyazlı takımda kaldı. 
     Bursaspor Kulübü İkinci Başkanı Süleyman Önsever, Bursaspor'da canıgönülden kalmak isteyene ''git'', gitmek isteyene de ''kal'' demediklerini, ancak Okan'ın huzursuz olduğunu öne sürerek gitmek istemesi üzerine gelen önerileri değerlendirmeye aldıklarını söyledi. 
     Okan'a Ankaragücü ve Sakaryaspor'dan ciddi öneriler geldiğini kaydeden Önsever, ''Okan, kendisi teknik heyete huzursuz olduğu gerekçesiyle gitmek istediğini söylediği için transferine yardımcı olmaya çalıştık. Yoksa, 1 ay önce neden Okan ile anlaşma yapalım. Şu andan itibaren Okan kalmıştır'' dedi. 
     Önsever, ''Okan madem gitmek istiyordu, 2 kulübün teklifini neden kabul etmedi'' sorusuna, ''Bilemiyorum, parada anlaşamamışlardır herhalde. Gittiği yerde Bursaspor'dan fazla para alması gerek. Herhalde para konusunda anlaşamadılar'' yanıtını verdi. 
     
     KAPTANLIK BANDI SERDAR'A 
     Önsever, kulüp yönetim kurulu olarak ''içinde bulunduğu duruma bakarak'' Okan'ın kaptanlık yapamayacağı fikrine vardıklarını ve kaleci Serdar Kulbilge'nin takım kaptanı olmasına karar verdiklerini söyledi. 
     Okan'ın kadroya girip girmeyeceğine teknik heyetin karar vereceğini dile getiren Önsever, '' Huzursuzum, gitmek istiyorum diyen birinin takım kaptanı olması uygun değil. Takımın kaptanı artık Serdar'dır. Ancak bu, Okan'ın kadro dışı bırakıldığı anlamına gelmez. Oynayıp oynamayacağına teknik heyet karar verecektir'' dedi. 
     
     OKAN ANTRENMANDA 
     Takımla birlikte antrenmanlara çıkan Okan Yılmaz, gazetecilerin transferiyle ilgili sorularına, ''Hiçbir yere gitmiyorum'' yanıtını verdi. Gol kralı futbolcu, transferiyle ilgili yarın bir basın toplantısı düzenleyeceğini bildirdi. 
     Teknik direktör Nejat Biyediç de, Okan'ın Bursaspor'da kaldığını ancak yönetim kurulu kararı gereği kaptanlık görevinin kaleci Serdar Kulbilge'ye verildiğini söyledi. 
     
</TEXT>
</DOC>
