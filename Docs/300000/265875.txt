<DOC>
<DOCNO> 265875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/spor/axspo03.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
'Ateş'i, Hagi yaktı 
</HEADLINE>
<TEXT>


Galatasaray Teknik Direktörü, Çaykur Rizespor maçından hemen önce Necati ile özel bir toplantı yaptı, "Söylentilere kulak tıka. Kafana bir şey takma" diyerek moral verdi. 15 dakikalık bu görüşme sonrasında golcü sahaya çıkıp, kalitesini gösterdi 

HALİL ÖZER 


"Sen kal Necati" 
ÇAYKUR Rize ile oynanacak maçın dört saat öncesinde Galatasaray Teknik Direktörü Hagi, Florya Metin Oktay Tesisleri'nde karşılaşmanın kadrosunu açıkladı ve yapılması gerekenleri futbolculara aktardı. İşte bu sırada oyuncular odadan çıkarken, Rumen teknik adam, Necati'ye, "Sen kal" dedi. İkilinin başbaşa yaptığı 15 dakikalık görüşmenin sonrasında sahaya çıkan golcü, iki nefis golle Galatasaray'ı kurtardı. 

"Göster kendini" 
NECATİ, bu karşılaşmadaki performansının en büyük nedeninin Hagi olduğunu ifade etti. Sarı - Kırmızılı futbolcu, Hagi'nin kendisine şunları söylediğini açıkladı " Bak Necati dedi. Ben seni biliyorum ve sana sonuna kadar güveniyorum. Sen bugün işini yapacaksın. Kafanı hiçbir şeye takma ve moralini bozma. Benim sana her zaman ihtiyacım var. Sahaya çık kim olduğunu göster diyerek beni kamçıladı." 

Yalanlara kızdı 
GAZİANTEPSPOR karşısında kötü oynadığını kabul eden Necati, bunun hemen ardından yapılan kadro dışı kalacağı yönündeki haberlere çok kızdığını belirtti. Hayatı boyunca yalan söylemediğini, bu nedenle yapılan yalan haberlere bozulduğunu ifade eden Galatasaray'ın başarılı forveti, "Bu haberler çıkınca ailece huzurumuz bozuldu. O hırsla maça çıktım. Golden sonraki sevincim bir isyandı" dedi. 

Gallardo imza attı 

CİM-BOM'UN bir süredir peşinde koştuğu Arjantinli futbolcu Gallardo'nun, kulübü River Plate ile üç yıllık sözleşme imzaladığı öğrenildi. Yıldız oyuncunun, telefonla kendisini arayan Başkan Özhan Canaydın'ın iş ortağı Haim Fresco ve Sportif Direktör Mustafa Turgun'a, "Üç yıllık yeni bir sözleşme imzaladım. Ancak yeni mukavelede, bu sezon sonundan itibaren geriye kalan iki yıl için özel bir opsiyon maddesi var. Eğer anlaşırsak sezon sonu veya kulübümle görüşürseniz Ocak ayında da gelebilirim" dediği ifade edildi. 

'Bu iş yeni başlıyor' 

Hagi nefes aldı 
GAZİANTEPSPOR yenilgisi sonrasında koltuğu sarsılan ve teknik dörektörlük kaderi tartışılmaya başlanan Gheorghe Hagi, Çaykur Rizespor karşında alınan üç puan ve galibiyetle rahatladı. Rumen antrenörün, Çaykur Rizespor maçı sonrasında bir hayli keyiflendiği ve yakın çevresine "Bu iş daha yeni başlıyor" dediği bildirildi. 

'Pro' diplomalı 
GALATASARAY Teknik Direktörü Hagi, Rize maçının ardından dün Romanya'ya uçtu. Bir yıldır devam ettiği "Pro" lisans programını tamamlayan Rumen hoca, UEFA'nin verdiği en yüksek teknik direktör diplomasını alacak. Öte yandan Sarı - Kırmızılı yönetim, 6. haftada oynanacak Beşiktaş maçına kadar futbolculara röportaj yasağı koydu. 

'Bana güvenin yeter' 

ERHAN TELLİ 

2.5 yılda 2 maç 
GALATASARAY'DA bu sezon üst düzey futbol oynayan Baliç kendini savundu. Zor bir dönemin ardından form tutmaya çalıştığını vurgulayan Sarı - Kırmızılı futbolcu, "Kimse benim 2.5 yıldan beri ne kadar oynatıldığıma bakmadan konuşuyor. Eleştirmek kolay, ama önce bir baksınlar. Barcelona karşılaşmasının ardından Konya ve önceki gün oynanan Ç.Rize maçı dışında hiç oynatılmadım" dedi. 

Ailesi her şeyi 
BALİÇ, "Ben de oynamak isterdim, ama demek ki bana güvenmiyorlardı. O zaman güvenimi kaybettim. Şimdi yeniden oynamaya başlayınca güvenim geldi." diye konuştu. Boşnak yıldız, yeniden eski Baliç olabilmek için uğraş verdiğini vurgulayarak şöyle devam etti "Hayatım, futbol ve ailem. Ümit ediyorum ki, yeni doğan kızım Aleyna da bana uğur getirdi. Bundan sonra daha da iyi olacağım." 

Ümit Karan korkuttu 

EROL DEMİRKOL 

ASLAN, Sakaryaspor maçının hazırlıklarına eksik başladı. Teknik Direktör Hagi ile Ç.Rize karşılaşmasında yer alan isimlerin katılmadığı çalışmada sadece 11 futbolcu idman yaptı. Antrenmanda, Ümit Karan hafif bir sakatlık geçirdi. Rize maçında başından darbe alan Hasan Şaş'ta da sorun bulunmadığı belirtildi. 

Volkan'ın mutluluğu 

GALATASARAYLI Volkan Arslan, dün akşam düzenlenen törenle Merve Ata ile nişanlandı. Darüşşafaka Spor Tesisleri Polo Tropicana Restaurant'ta yapılan törende çiftin yüzüklerini 2. Başkan Ergun Gürsoy taktı. Sarı - Kırmızılı futbolcuyu takım arkadaşları ve teknik heyet yalnız bırakmadı. 

Florya'ya misafir geldi 

Galatasaray'ın dün yaptığı antrenmana, Bayrampaşa Sinop Spor Kulübü minik takımı sporcuları geldi. Florya Metin Oktay Tesisleri'nde Sarı - Kırmızılı ağabeyleriyle buluşan geleceğin yıldız adayları, Cim - Bomlu futbolcularla hatıra fotoğrafı çektirdi. 


</TEXT>
</DOC>
