<DOC>
<DOCNO> 293115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy32.html </URL>
<DATE> 2004/11/29/ </DATE>
<TIME> 21.35 </TIME>
<AUTHOR>  </AUTHOR>
<HEADLINE>
CMUK tasarısının 51 maddesi daha kabul edildi... 
</HEADLINE>
<TEXT>

     Komisyon, öğleden sonraki çalışmasında tasarıdaki itiraz, istinaf, temyiz ile ilgili düzenlemeleri kabul etti. 
     Buna göre, bölge adliye mahkemelerinin görev alanına giren dava ve işlere ilişkin ilk derece mahkemelerinin karar ve hükümlerine karşı istinaf yoluna başvurulacak. 
     Bölge adliye mahkemesi ceza dairelerinin bozma dışında kalan hükümleri temyiz edilebilecek. 
     Olağanüstü kanun yollarını düzenleyen maddeler görüşülürken, kanun yararına bozma ve hükümlü lehine yargılamanın yenilenmesi nedenleri ile ilgili maddelere itiraz edilmesi üzerine, bu maddeler üzerinde uzmanların teknik bir çalışma yapması da istendi. 
     
     Gizli soruşturmacı görevlendirilebilecek 
     CMUK Tasarısını görüşen Meclis Adalet Komisyonu, örgütlü suçlarda gizli soruşturmacı görevlendirilmesini kabul etti. 
     Ancak hükümetin ısrarına rağmen, şüpheli veya sanığın ev ve işyerinin teknik araçlarla izlenip, ses ve görüntü kaydı yapılmasına ilişkin önerge reddedildi. Yani şüphelilerle ilgili gizli izleme yapılamayacak. 
     CMUK'ta yeni düzenleme ile gizli soruşturmacı görevlendirilebilecek. Bunun için suçun işlendiği konusunda kuvvetli şüphe olması ve başka yollarla delil toplanamaması şartı aranacak. Görevlendirme için hakim kararı eğer durum acilse savcı talimatı yeterli olacak. 
     Komisyonda bu düzenleme görüşülürken tansiyon yüksekti. AKP'den gelen gizli izleme, film ve ses kaydı yapılabilmesine ilişkin önerge tartışma yarattı. 
     
     Gizli izleme yapılamayacak 
     CHP'li Orhan Eraslan önergeye destek verdi. Ancak diğer CHP'li üyeler ile AKP'li üyeler önergeyi sert ifadelerle eleştirerek, AB normlarına aykırı olduğunu savundular ve Susurluk olayını hatırlatarak "Türkiye açık cezaevi haline gelir" dediler. 
     Adalet Bakanı Çiçek ise düzenlemenin zorunlu olduğunu belirtti. Beş yıldır 4422 sayılı yasada bu maddenin bulunduğunu hatırlatarak, "düzenlemeyi CMUK'a almak istiyoruz" dedi. 
     Çiçek, düzenlemenin Avrupa ülkelerinde de olduğunu belirterek, Alman Ceza Muhakemeleri Usul Yasası'ndaki kapsamı çok daha geniş maddeyi okudu. Çiçek, "bu önerge yetersiz, başka suçları da içine almalı" diye konuştu. 
     Oya sunulan önerge AKP ve CHP'li üyeleri oylarıyla reddedildi. 
     
     Savcılar, yine hakimlerin yanında oturacaklar 
     Toplantıda milletvekilleri arasında tartışmaya neden olan duruşma salonunun düzenine ilişkin önerge de reddedildi. Savcılar yine hakimlerin yanında oturacaklar. 
     
     'Adli kontrol müeessesesi'de CMUK'a girdi 
     Pekçok batı ülkesinde de uygulanan ve 'ev hapsi' olarak da adlandırılan 'Adli kontrol müeessesesi' de CMUK'a girdi. 
     Buna göre, üst sınırı üç yıla kadar hapis cezasını gerektiren suçlarda, soruşturma sırasında şüphelinin tutuklanması yerine adli kontrol altına alınmasına karar verilebilecek. 
     Kabul edilen düzenlemeye göre tutuklama kararı verilemeyecek suçlarda da adli kontrol kararı alınabilecek. 
     Adli kontrol, yurt dışına çıkamamak, hakim tarafından belirlenen yerlere düzenli başvuru, belli konularda eğitime alınmak, bazı taşıtları kullanamamak, sürücü belgesini teslim etmek, uyuşturucu suçlarında hastaneye yatıp tedavi olmak, mağdura belirli miktarlarda para ödemek, nafakayı ödeyeceğine dair güvence vermek gibi yöntemlerle uygulanacak. Yasaklara uymayanlar ise derhal tutuklanacak. 
     Tasarının 51 maddesini daha kabul eden Komisyon, yarın çalışmalarını sürdürecek. 333 maddeden oluşan tasarının, bugüne kadar 305 maddesi benimsendi. 
     
</TEXT>
</DOC>
