<DOC>
<DOCNO> 256570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonspo22.html </URL>
<DATE> 2004/07/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Beşiktaşlı Veysel Rekabetten çekinmiyorum... 
</HEADLINE>
<TEXT>

     Beşiktaş'ın, Gençlerbirliği'nden transfer ettiği Veysel Cihan, takım içinde rekabetten çekinmediğini ve çok çalışıp teknik direktör Vicente Del Bosque'den görev bekleyeceğini söyledi. 
     Veysel, Beşiktaş'ın resmi internet sitesinde yaptığı açıklamada, saha içinde takım arkadaşlarıyla uyum sorunu yaşamadıklarını belirterek, şunları söyledi 
     ''Takım içinde büyük rekabet var. Büyük takımlarda her zaman iyi futbolcular vardır ve rekabette bundan dolayı büyük olur. Sonuçta ben de Beşiktaş gibi büyük bir camiayı seçtim ve bu rekabetten çekinmiyorum. İyi çalışacağım. Biliyorum ki hocamız iyi çalışana formayı verecek. Hiçbir zaman forma benim diye konuşamazsınız. Ben kendi açımdan ancak şunu söyleyebilirim ben çok çalışıp elimden geleni yaparak, hocamın bana görev vermesini bekleyeceğim.'' Brondby ve 1860 Münih hazırlık karşılaşmalarında attığı gollerle Beşiktaş'ın galibiyetlerinde pay sahibi olan Veysel, kamp çalışmalarının çok olumlu geçtiğini ve takımın daha iyiye gittiğini ifade etti. 
     Veysel, gün geçtikçe takıma daha iyi alıştığını kaydederek, ''Bu zamana kadar geçen sürede her şey hem benim, hem de takımım açısından olumluydu. İnşallah bunu böyle sürdürüp, yakında başlayacak ligde de başarılı olmak istiyoruz. Aslında benim en büyük avantajım, daha önceden burada oynayan bir çok arkadaşım olmasıdır. Ancak saha içerisinde de birbirimize uyumda hiçbir sorun yaşamadım. Hiç zorluk çekmedim ve çok çabuk alıştım'' diye konuştu. 
     
</TEXT>
</DOC>
