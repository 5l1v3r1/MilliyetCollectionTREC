<DOC>
<DOCNO> 254583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/soneko07.html </URL>
<DATE> 2004/07/11/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Yatırımlarda kaynak sorunu... 
</HEADLINE>
<TEXT>

     Yatırımlarda en büyük sorunlardan biri olan tamamlanma sürelerinin uzaması sorunu devam ederken, bu yıl içinde bitirilmesi planlanan yatırımlara da yeterli kaynak ayrılamadı. 
     Nitekim, yıl içinde bitirilmesi planlanan 1575 projeye 4.2 katrilyon liralık ödenek ayrılmasına karşılık, bu yılın ilk 3 ayında sadece 86 trilyon lira harcandı. 
     Devlet Planlama Teşkilatı DPT verilerine göre, bu yıl bitirilmesi planlanan yatırımlara ilk üç aylık dönemde, ödeneklerin yalnızca yüzde 2'si oranında bir aktarım gerçekleştirilebildi. 
     Birçoğu yıllık projelerden oluşan ve 2004 yılı içinde bitirilmesi planlanan 1575 proje toplam projelerin yüzde 44.2'sine karşılık geliyor. 
     Bu yıl bitecek projelere 2003 yıl sonuna kadar 20 katrilyon 332 trilyon liralık kaynak aktarılırken, bu yıl ki 4.2 katrilyon liralık ödenekle bunlar ekonomiye kazandırılmış olacak. 
     
     EN YÜKSEK GERÇEKLEŞME TARIMDA 
     Bu arada, ilk 3 aylık dönemde bu yıl bitecek projelerden yüzde 6 ile en fazla gerçekleşme tarım sektöründe yaşandı. Yüzde 3.9 ile madencilik, yüzde 3.5 ile de enerji sektörü bunu izledi. 
     Buna karşılık, turizm ve konut sektöründe ise ilk çeyrekte kış mevsiminin de etkisiyle herhangi bir harcama yapılamadı. 
     Miktar bazında ise en yüksek ödenek 23.1 trilyon lira ile ulaştırma-haberleşme sektörü yatırımlarına giderken, bu sektörde ilk üç aylık gerçekleşme oranı sadece yüzde 2.4 oldu. 
     
     2005 VE SONRAKİ YILLARIN YATIRIMLARI 
     Bu arada, yılın ilk çeyreğinde, 2005 yılında bitecek 1097 yatırım için 192 trilyon, 2006 yılında sona erecek 523 yatırım için ise 22 trilyon lira harcandı. 
     2007 yılında bitirilmesi planlanan 205 yatırıma 22.7 trilyon lira, 2008 yılında bitirileceği öngörülen 97 adet yatırıma ise sadece 463 milyar lira ayrılabildi. 
     2008 sonrasında bitecek 64 yatırım ise ilk üç ayda para alamadı. 
     
</TEXT>
</DOC>
