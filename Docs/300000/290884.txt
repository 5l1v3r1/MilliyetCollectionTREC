<DOC>
<DOCNO> 290884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo13.html </URL>
<DATE> 2004/10/16/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Hagi Hakan Şükür'ü Kayserispor maçını düşünerek dinlendirdim... 
</HEADLINE>
<TEXT>

     Galatasaray Teknik Direktörü Gheorghe Hagi, etkinlikleri şimdiden başlayan kulübün kuruluşunun 100. yılının kendisinde bir stres yaratmadığını, aksine motive ettiğini söyledi. 
     Kayserispor ile yarın yapacakları lig maçı öncesi Florya Metin Oktay Tesisleri'nde basın toplantısı düzenleyen Hagi, takımın son durumunu değerlendirdi. 
     Kendisini sadece 3 puan için sorumlu tuttuğunu, 100. yıl ile ilgili diğer kısmın yöneticileri ilgilendirdiğini ifade eden Hagi, ''100. yıl stresini üzerimden attım, sadece artı bir motivasyon olarak görüyorum. Başka bir şey yok. Futbol çok zevkli bir spor ve her zaman sahaya ne görev alırsak alalım, zevk almak için çıkmamız lazım. Benim için geride kalan kısım sunidir'' diye konuştu. 
     
     ''ANCAK KENDİ KENDİMİZİ ZORLAYABİLİRİZ'' 
     Kayserispor'un lige iyi bir başlangıç yapmadığını anlatan Hagi, ''Ortada 3 puan var ve mutlaka almalıyız. Önemli olan takımın konsantrasyonu. Ancak kendi kendimizi zorlayabiliriz'' dedi. 
     Dünya Kupası eleme grubu maçları nedeniyle birçok oyuncusunun milli takımlara gitmesinden dolayı Kayserispor maçı öncesi takımın birlikte çalışma fırsatı bulamadığını kaydeden Hagi, şunları söyledi 
     ''Takıma en son Mondragon katıldı. Takım birlikte çalışmaya yeterince fırsat bulamadı. Beni sadece bu endişelendiriyor. Bu dönemde ligde yeterince forma şansı bulamayan oyuncularımızı hazırlık maçlarında test etmiş olduk. Hedefim tüm oyuncularımı aynı seviyede tutmak ve ihtiyacım olduğunda hazır bir halde sahaya sürebilmek.'' 
     
     ''HAKAN ŞÜKÜR'Ü DİNLENDİRDİM'' 
     Rumen çalıştırıcı, A Milli Futbol Takımı'nın Kazakistan ve Danimarka ile yaptığı maçların kadrosuna alınmayan Hakan Şükür'e hazırlık maçlarında yer vermemesinin hatırlatılması üzerine, ''Hakan çok tecrübeli bir oyuncu. O'nu Kayserispor maçını düşünerek dinlendirdim. Bana göre yarınki maça çok hazırlıklı çıkacak ve güzel bir mücadele sergileyecek'' dedi. 
     Sakat futbolcuların durumuyla ilgili bilgi veren Rumen çalıştırıcı, tedavisi süren Conceiçao'nun durumunun iyiye gittiğini, Petre'nin dizinden sorunu olduğunu belirtti. 
     Gheorghe Hagi, Yunanistan'ın AEK takımıyla İstanbul'da yaptıkları maçın rövanşını 13 Kasım Cumartesi günü Atina'da yapacaklarını da sözlerine ekledi. 
     
</TEXT>
</DOC>
