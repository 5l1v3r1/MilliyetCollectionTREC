<DOC>
<DOCNO> 256915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur46.html </URL>
<DATE> 2004/07/20/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Dolandırıcı sevgiliye 15 yıl hapis .. 
</HEADLINE>
<TEXT>

     Birlikte yaşadığı kadını dolandırdığı ve baskıyla parasını aldığı gerekçesiyle çarptırıldığı 3 yıl 5 aylık hapis cezası Yargıtay'ca bozulan Yavuz Selim Yükselir, yeniden yapılan yargılama sonucu 15 yıl 25 gün ağır hapis cezasına çarptırıldı. 
     İstanbul 4. Ağır Ceza Mahkemesi'ndeki duruşmaya, tutuklu sanık Yavuz Selim Yükselir katıldı. 
     Duruşmada hakkındaki suçlamaları reddeden Yükselir, tahliyesine karar verilmesini istedi. 
     Davanın karar aşamasına geldiğini belirten mahkeme heyeti, sanık Yavuz Selim Yükselir'i ''2 kez dolandırıcılık'' ve ''gasp'' suçundan 15 yıl 25 gün ağır hapis cezasına çarptırdı. 
     İstanbul Cumhuriyet Başsavcılığı'nca hazırlanan iddianamede, Yavuz Selim Yükselir'in müşteki A.Y'ye kendisini ''Yavuz Yüksel'' olarak tanıtarak ''derin devlet adına çalıştığını'' söylediği ve yurtdışında eğitim aldığını anlattığı belirtiliyordu. 
     Özel bir şirkette üst düzey yönetici olan A.Y ile birlikte yaşamaya başlayan Yükselir'in, birlikte oldukları süre içinde Y'den döviz olarak yüklü miktarda para aldığı ifade edilen iddianamede, ilişki bitmesine rağmen Yükselir'in para istemesi ve tehditlerde bulunması üzerine A.Y'nin şikayetçi olduğu anlatılıyordu. 
     Yapılan yargılama sonucunda Yükselir, ''dolandırıcılık'' suçundan 3 yıl 5 ay ağır hapis cezasına çarptırılmış, ancak bu ceza hükmün 'dolandırıcılık'' ve ''gasp'' suçlarından kurulması gerektiği görüşüyle Yargıtay'ca bozulmuştu. 
     
</TEXT>
</DOC>
