<DOC>
<DOCNO> 279742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/soneko40.html </URL>
<DATE> 2004/10/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
BDDK Turkcell'in satışı 31 Ekim'e bağlı 
</HEADLINE>
<TEXT>

     Bankacılık Düzenleme ve Denetleme Kurumu BDDK , Çukurova Grubu'nun Yapı ve Kredi Bankası'na ilk taksit ödemesini yapmaması nedeniyle, banka portföyünde yer alan çeşitli grup şirketlerinin hisselerinin satışına ilişkin Ek Finansal Yeniden Yapılandırma Sözleşmesi'nde FYYS yer alan hükümlerin geçerliliğini yitireceğini, ancak Turkcell hisselerinin satışının 31 Ocak 2003 tarihli sözleşme hükümleri çerçevesinde gerçekleştirilebileceğini bildirdi. 
     BDDK'dan, Kuruluşlar I Dairesi Başkanı İbrahim Aydınlı imzasıyla İstanbul Menkul Kıymetler Borsası'na İMKB gönderilen açıklamada, Çukurova Grubu'nun Yapı ve Kredi Bankası YKB nezdindeki borçlarının erken itfasına ilişkin, YKB ile Çukurova Grubu arasında sürdürülen görüşmelerin mutabakatla sonuçlandığı ve erken ödemeye ilişkin ek FYYS'nin 20 Temmuz 2004 tarihinde alacaklı ve borçlu taraflar arasında imzalanarak yürürlüğe girdiği hatırlatıldı. 
     Anılan sözleşmenin yürütülmesi esnasında veya temerrüde uğraması halinde gerçekleştirilecek olası yasal işlemlere ilişkin görev ve yükümlülüklerin YKB Yönetim Kurulunda olduğu vurgulanan açıklamada, ''Nitekim, Çukurova Grubu'nun Ek FYYS'ye ilişkin ilk taksit ödemesini yapamaması üzerine konu YKB Yönetim Kurulu tarafından değerlendirilmiş ve YKB tarafından 12 Ekim 2004 tarihinde yapılan açıklamada da belirtildiği üzere, Ek FYYS'nin varlık satışına ilişkin hükümlerinin sona erdirilmesi için 13 Ekim 2004 tarihinden itibaren gerekli işlemlerin başlatılması hususunda Genel Müdürlüğe yetki verilmesi kararlaştırılmıştır. 
     Buna göre, YKB portföyünde yeralan Turkcell İletişim Hizmetleri A.Ş., Turkcell Holding A.Ş., Digital Platform İletişim Hizmetleri A.Ş., Fintur Technologies B.V. ve Superonline Uluslararası Elektronik Bilgilendirme ve Haberleşme Hizmetleri A.Ş. hisselerinin satışına ilişkin Ek FYYS'de yer alan hükümler geçerliliğini yitirecek, ancak Turkcell hisselerinin satışı 31 Ocak 2003 tarihli sözleşme hükümleri çerçevesinde gerçekleştirilebilecektir.'' Açıklamada, BDDK internet sayfasında tam metni açıklanan BDDK ile Çukurova Grubu arasında 5 Ağustos 2004 tarihinde imzalanan sözleşmenin yürürlük şartlarında herhangi bir değişiklik bulunmadığı belirtilirken, ''YKB'nin satış sürecinin hızlandırılmasına ilişkin sözleşme hükümleri geçerliliğini korumaktadır'' denildi. 
     
</TEXT>
</DOC>
