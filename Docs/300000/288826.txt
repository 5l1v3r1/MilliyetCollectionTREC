<DOC>
<DOCNO> 288826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/son/sontur28.html </URL>
<DATE> 2004/11/14/ </DATE>
<TIME> 18.28 </TIME>
<AUTHOR>  </AUTHOR>
<HEADLINE>
Yasadışı yolla Yunanistan'a geçmeye çalışan 161 kişi yakalandı 
</HEADLINE>
<TEXT>

     Antalya'nın Kumluca İlçesi'ne bağlı Mavikent Beldesi yakınlarındaki Papaz Koyu'nda, tekneyle Yunanistan'a kaçmak isterken yakalanan 161 yabancı uyruklu kaçak, Antalya'ya getirildi. 
     AA muhabirinin aldığı bilgiye göre, Antalya Emniyet Müdürlüğü Kaçakçılık ve Organize Suçlar Şube Müdürlüğü, Sahil Güvenlik ve Jandarma ekiplerinin işbirliğiyle düzenlenen operasyonda yakalanan 161 kaçak yolcu, Aksu Beldesi'ndeki Tarım ve Köyişleri Bakanlığı'na ait dinlenme tesislerine yerleştirildi. 
     Yetkililer, kaçakların yarın sınır dışı edileceklerini bildirdi. 
     Öte yandan gözaltında bulunan Cankara adlı tur teknesinin kaptanı Şekip A.C. ve tekne personeli Mehmet K.A, Vait B, Ahmet C, Eyüp G, Hasan K. ile Mehmet Ş'nin ifadelerinin alınmasına devam ediliyor. 
     Polis, edinilen istihbarat doğrultusunda insan kaçakçılığını koordine ettiği iddiasıyla Atlas-1 adlı teknenin sahibi Musa K'yı da gözaltına aldı. 
     Dün yapılan operasyonda, Kumluca Papaz Koyu'nda 143 Pakistanlı, 11 Hindistanlı, 4 Suriyeli ve 3 Moritanyalı olmak üzere toplam 161 kaçak, tekneye binmek üzereyken yakalanmıştı. 
     
</TEXT>
</DOC>
