<DOC>
<DOCNO> 256009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/dunya/dun07.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>



Rehineyi öldürme tehdidi dize getirdi 

Filipinli kamyon şoförü Angela de la Cruz'u 10 Temmuz'da kaçıran ve Filipinler askerleri Irak'tan çekilmezse rehineyi kafasını keserek öldürecekleri tehdidini savuran Iraklı militanlar eylemlerinde başarılı oldu. Filipinler'in Irak'ta bulunan 51 askerden oluşan küçük birliği dün ülkeden çekilmeye başladı. Filipinler Dışişleri Bakanı Delia Albert, Manila'nın Irak'taki Filipin birliğinin komutanını geri çağırdığını belirterek, 51 kişilik birliğin en kısa sürede Irak'ı terk edeceğini duyurdu. Açıklamanın ardından, birlikten 10 kişilik ilk askeri grubun Irak'tan ayrıldığı bildirildi. Iraklı militanlar, kaçırdıkları Filipinli kamyon sürücüsünün Filipin askerlerinin tamamı ay sonuna kadar ülkeyi terk etmesi halinde serbest bırakacaklarını bildirmişti. 

Irkçı lider özür dilemedi 

İngiltere'nin BBC televizyon kuruluşunun gizli çekimleri sırasında parti üyelerine İslam dini hakkında küçültücü ve saldırgan ifadeler sarf eden İngiltere Milliyetçi Partisi BNP lideri Nick Griffin, özür dilemeyi reddetti. BBC'nin "Newsnight" programında konuşan, "Batı'daki İslamlaşma süreci, bir anlamda tecavüzlerin sonucunda gerçekleşmektedir" diyerek hakaretlerini sürdüren Griffin, sadece, BBC'nin belgeselinde yer alan ve ırkçı şiddet itirafında bulunan parti üyeleri adına özür diledi. Griffin, "İslam'ın tecavüzler yoluyla yayıldığını mı düşünüyorsunuz" sorusuna, "Evet bir yolu bu. Diğer yolu da Kuran'ın inananlara söylediği gibi kılıcın ucunda gerçekleştirilen yayılmadır" dedi. 

Donald Rumsfeld ortadan kayboldu 

New York Milliyet 

Bir kaç ay öncesine kadar Bush yönetiminin "terörle savaşının" sözcülüğünü yapan ve Irak'a ilişkin gelişmeler konusunda hemen her gün basın toplantısı düzenleyen ABD Savunma Bakanı Donald Rumsfeld, birdenbire ortadan kayboldu. Ebu Gıreyb'deki işkence skandalı yüzünden büyük eleştiri alan Rumsfeld'in son sıralarda geri plana çekilmesi, Bush'un "gözünden düştüğü" yorumlarına neden oldu. Bush'un kasım ayında yeniden başkanlığa seçilmesi halinde Rumsfeld'in "gidici" olacağına kesin gözle bakılıyor. Rumsfeld, Ebu Gıreyb Hapisanesin'deki işkence skandalı ortaya çıkana kadar Pentagon'da düzenli olarak basın toplantıları yapıyordu. 

Olimpiyatlar'ı NATO filosu koruyacak 

NATO'nun tüm Akdeniz filosunun 13 - 29 Ağustos tarihlerinde Yunanistan'ın başkenti Atina'da yapılacak Olimpiyat Oyunları'nın güvenlik önlemlerine katılacağı açıklandı. 
Filonun komutanı Tuğamiral Hans Jochen Witthauer, Yunan yetkililerle görüşmesinden sonra yaptğı açıklamada, emrindeki tüm gemilerin 13 - 29 Ağustos'ta Yunan deniz güçleriyle birlikte çalışacağını söyledi. 
İtalya'nın Napoli kentinde üslü olan NATO'nun Akdeniz filosu bünyesinde 10'un üzeride fırkateyn, destroyer ve diğer gemiler bulunuyor. 
NATO, Olimpiyatlar sırasında Yunan hava sahasında gözetim uçuşları yapmayı da planlıyor. 
Yunanistan'ın Olimpiyatlar için yaptığı 1 milyar euro'luk güvenlik harcamalarının başında deniz güvenliği için yapılan masraflar geliyor. 

Alain Juppe istifasını verdi 

DIŞ HABERLER SERVİSİ 

Fransa'da iktidardaki Halk Hareketi Birliği'nin UMP Genel Başkanı Alain Juppe görevinden istifa etti. Fransa'da parti finansmanı konusunda usulsüzlük yaptığı gerekçesiyle 30 Ocak'ta 18 ay tecilli hapis ve 10 yıl süreyle seçilememe cezasına çarptırılan Juppe, daha önce UMP'nin başkanlık görevinden ayrılacağını duyurmuştu. Eski başbakanlardan Juppe, mahkeme kararından sonra temyize gitmişti. Temyiz mahkemesinin aklaması durumunda Juppe'nin, 2007'de yapılacak cumhurbaşkanlığı seçimlerinde aday olması bekleniyor. Juppe'den boşalan UMP başkanlığına Maliye ve Ekonomi Bakanı Nicolas Sarkozy'nin seçilmesine kesin gözüyle bakılıyor. 

Blair'e bir seçim darbesi daha 

İngiltere'de haziran başında yapılan yerel seçimler ve Avrupa Parlamentosu seçimlerinde önemli oranda oy kaybeden İşçi Partisi'nin Irak savaşından kaynaklanan kan kaybı sürüyor. Önceki gün yapılan ara seçimde, Leicester South'da İşçi Partili milletvekilinin ölümüyle boşalan sandalyeyi Liberal Demokrat parti adayı kazandı. Katılımın yüzde 41 olduğu seçimin galibi, 10 bin 274 oy yüzde 34,9 kazanan Liberal Demokrat Partisi adayı Parmijt Singh Gill oldu. Gill, halkın kendisine verdiği oyların, Başbakan Tony Blair'in halkın güvenini ne denli zedelediğinin bir kanıtı olduğunu öne sürdü. Ara seçim yapılan Birmingham Hodge Hill bölgesinde ise İşçi Partisi adayı David Byrne seçildi. 


</TEXT>
</DOC>
