<DOC>
<DOCNO> 299486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/son/soneko30.html </URL>
<DATE> 2004/12/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
ASO Başkanı Merkez Bankası Başkanı'nın açıklamaları olumlu 
</HEADLINE>
<TEXT>

     Ankara Sanayi Odası ASO Başkanı Zafer çağlayan, Merkez Bankası Başkanı Süreyya Serdengeçti'nin yaptığı açıklamaları ''son derece olumlu bulduğunu'' söyledi. 
     Zafer Çağlayan, yapılan açıklamaların Türkiye'de artık ekonomik istikrarın oturduğunun bir göstergesi olduğunu, siyasi istikrarın yanı sıra, ekonomik istikrarın da tesis edildiği anlamına geldiğini bildirdi. 
     ''Bunlar ekonomik istikrarın otobanları'' diyen Çağlayan, böylece ekonomideki yolların tekrar örülmeye başlandığını kaydetti. İnsanların bundan sonra daha net kararlar alabileceğine değinen Çağlayan, bu durumun yabancı yatırımcıları da olumlu etkileyeceğini söyledi. 
     Faizlerin iki puan düşürülmesini de olumlu bir gelişme olarak değerlendiren ancak, bunun yeterli olmadığını ifade eden Çağlayan, yüzde 8'lik enflasyon ortamında yapılan indirimin yetersiz kaldığını bildirdi. Çağlayan, faizlerin enflasyon artı 4-5 puan düzeyinde olmasının kabul edilebilir bir seviye olduğunu da belirterek, yılbaşına kadar faizlerin 2-3 puan daha düşmesinden yana olduğunu vurguladı. 
     Türkiye'de faizlerin bir istikrara kavuşmaya başladığını da kaydeden Çağlayan, yapılacak faiz indirimlerinin bir anda değil ekonomini ateşi düştükçe, ekonominin gerekleri oturdukça, kontrollü bir şekilde yapılması gerektiğini anlattı. 
     Para Kurulu'nun ayda bir kez toplanacak olması ile MB'nın döviz alım ihalelerini başlatmasının enflasyonun kontrol altında tutulmasında etkili olacağını da belirten Çağlayan, MB'nın daha yüksek miktarlarda döviz alması, bu nedenle kendisine döviz alımında bir kısıtlama koymaması gerektiğini bildirdi. 
     Çağlayan, şöyle dedi 
     ''Önümüzdeki süreç liranın, dolar karşısında biraz daha değer kazanacağını gösteriyor. Bu ihracatçıyı sıkıntıya düşürür. 
     MB, bu konuda kendisine kısıtlama getirmemelidir. Piyasaya gerektiği miktarlarda müdahale edebilmeli. Bundan sonra MB'nin dövizin daha da aşağıya gitmesini önlemesi lazım. 
     MB'nın burdaki dengeleri çok iyi sağlayacak, dövizi yerlere sermeyecek, nakavt etmeyecek şekilde davranması lazım. Aksi halde ihracatçı bu işten dayak yiyecek. İhracatçı, dış rakiplerine karşı dayak yemek durumunda kalacak.'' 
     
</TEXT>
</DOC>
