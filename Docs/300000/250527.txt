<DOC>
<DOCNO> 250527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/24/son/soneko23.html </URL>
<DATE> 2004/06/24/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Domates üreticileri sezonu kapattı... 
</HEADLINE>
<TEXT>

     İhracatın olmaması, bazı bölgelerde tarla domatesin pazara girmesiyle Antalya bölgesinde domates, üreticinin elinde kaldı. 
     Antalya Ziraat Odası Başkanı Halil Ordu, AA muhabirine yaptığı açıklamada, Ege bölgesinde ve Sakarya, Bursa ile Eskişehir'de tarla domatesin pazara girmesiyle, başta İstanbul, Ankara ve diğer büyük şehirlerden gelen tüccarın Antalya'dan çekilmeye başladığını ve mal almadığını söyledi. 
     Yaz döneminde Avrupa'nın sebze ihtiyacını karşılayan İspanya'da da üretimin başladığına dikkat çeken Ordu, Türkiye'den domates ihracatının yavaşladığını kaydetti. Ordu, şöyle konuştu 
     ''Yaz dönemi üretimi başlamasıyla büyükşehir tüccarı Ege bölgesine, Bursa ve Sakarya ile Eskişehir'e gitti. İhracatın da durmasıyla Antalya bölgesinde domates üreticinin elinde kaldı. Domates 100 bin liradan işlem görüyor.'' Finike Ziraat Odası Başkanı Hüseyin Uygun da domates fiyatlarının işçilik maliyetlerini kurtaramadığından yakındı. Türkiye'nin sera üretim merkezi olan Finike ve Kumluca ilçelerinde domatesin 100 bin liradan işlem gördüğünü ifade eden Uygun, şöyle devam etti 
     ''Dış piyasa durgun, ihracat yapılamıyor. Avrupa'nın üretimini yapan İspanya, pazarını Türkiye'nin ele geçirmesinden korkuyor. Geçtiğimiz yıllarda da Avrupa'ya ihraç edilen Türk sebzesi üzerinde oyunlar oynanmıştı. İki yıl önce Yunanistan'a büyük ihracat gerçekleştirmiştik. Artık bu ülkeye de ihracat yapılamıyor. Bölgemizde domateste üretim fazlası var. Bir an önce devlet üretim planlamasına gitmeli. Şeker pancarında kota uygulayan devlet, sebzede de planlamaya gitmeli.'' 
     
</TEXT>
</DOC>
