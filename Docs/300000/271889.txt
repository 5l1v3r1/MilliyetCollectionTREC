<DOC>
<DOCNO> 271889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/siyaset/siy01.html </URL>
<DATE> 2004/09/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Rahat oturamıyorum' 
</HEADLINE>
<TEXT>


Ulaştırma Bakanı Yıldırım, tren kazalarından sonra "her telefonda ömründen ömür gittiğini" söyledi, "Uçan, kaçan bana bağlı" dedi 

YILDIZ YAZICIOĞLU Ankara 


Ulaştırma Bakanı Binali Yıldırım, demiryolu kazaları nedeniyle istifayı düşünmediğini açıklamasına karşın koltukta rahat oturmadığını, "her çalan telefonda ömründen ömür gittiğini" söyledi. 
Yıldırım, Devlet Bakanı Ali Babacan'ın oğlu Kerem Babacan'ın önceki akşam yapılan sünnet düğününde, Sakarya - Pamukova'da 22 Temmuz'da meydana gelen tren kazası ile ilgili yaptığı vicdan muhasebesini anlattı. 
Yargı sürecinde, bilirkişi raporunda TCDD'ye 8'de 4 oranında kusur verilmesi nedeniyle istifayı düşünmediğini açıklayan Yıldırım, Yakup Kadri Karaosmanoğlu Ekspresi'nin raydan çıkmasına siyasi sorumluluk açısından yaklaşmadığını söyledi. Kaza gecesi Başbakan Recep Tayyip Erdoğan'a "İstifa edebilirim" diyen Yıldırım, görevinden şu sözlerle yakındı 

'Kimseye tavsiye etmem' 
"Her çalan telefonda benim ömrümden ömür gidiyor. Bu makamda oturan kimse rahat oturamaz. Hareket eden her şey, uçan, kaçan, yüzen, hareket eden ne varsa bana bağlı. Taliplisi çoktur, ama kimseye tavsiye etmem. Tren kazasından sonraki 10 gün içinde meydana gelen trafik kazalarında da 211 insan öldü. Elbette 30 insan öldü, üzgünüm. Bir insan dahi ölse yüreğim sızlıyor." 

Pişman değilim 
Bilirkişi raporunda hiçbir yerde "hızlandırılmış" sözcüğüne yer verilmediğini kaydeden Yıldırım, siyaseten sahip çıktığı bu projeyle ilgili pişman olup olmadığı yönündeki soruya şu yanıtı verdi "Hayır, pişmanlık yok. Biz sadece kayıp zamanları ortadan kaldırdık. Avrupa'da hızlı tren 200 kilometre hızdan başlıyor. Bizde ise sadece 106 kilometre hıza gelmiştir." 

Karaman'ın zırhı delinemiyor 

ANKARA Milliyet 

TCDD Genel Müdürü Süleyman Karaman hakkında Pamukova'da ki tren kazası nedeniyle istenen soruşturma izni, Türkiye'de yargıya karşı zırhları bir kez daha gözler önüne serdi. Ankara Cumhuriyet Başsavcılığı'nın soruşturma için 3 hafta önce istediği izin, "yasal prosedürü" aşamadı. 
Hükümet, kazada 8'de 4 oranındaki kusurun TCDD idaresinde görülmesinin ardından Genel Müdür hakkında soruşturmaya izin verileceğini açıkladı. Ancak "Memurlar ve Diğer Kamu Görevlilerinin Yargılanması Hakkındaki Kanun" nedeniyle bu izin h l verilemedi. Yasa uyarınca, önce "ön inceleme" yapılması, ilk adımda, Ulaştırma Bakanı tarafından görevlendirilen "muhakkik"in Karaman hakkındaki ön inceleme raporunu tamamlaması gerekiyor. Rapor tamamlanmadan izin verilirse, soruşturma izninin iptali için Danıştay'a dava açılabilecek. Yıldırım, Ali Babacan'ın oğlunun sünnet düğününde, "Teknik açıdan önce müfettiş tayin etmem gerekiyordu. Müfettiş 'gerek yoktur' raporu verse de, savcılığa izin vereceğiz... Benim sorumluluğum yönetici tayin etmektir" dedi. 


</TEXT>
</DOC>
