<DOC>
<DOCNO> 291552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sontur47.html </URL>
<DATE> 2004/11/23/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Bıçaklanan Cihat düşerken zanlıya "Seni tanıyorum" demiş... 
</HEADLINE>
<TEXT>

     Beşiktaş ile Çaykur Rizespor arasında BJK İnönü Stadı'nda yapılan Birinci Süper Futbol Ligi maçı sırasında 1 kişinin bıçaklanarak öldürülmesine ilişkin katil zanlısı Fatih Sözüer'in kıyafetleri, Adli Tıp Kurumu'na gönderildi. 
     Alınan bilgiye göre, cinayete ilişkin soruşturma kapsamında, katil zanlısı Sözüer'in olay sırasında üzerinde bulunan kıyafetler de inceleniyor. 
     Polis yetkilileri, bu kıyafetlerin Adli Tıp Kurumu'na gönderildiğini söylediler. 
     Bu arada Sözüer'in ifadesinde, ''cebindeki bıçağı sol ayakkabısının içine sakladığını'' anlatarak, ''Arkadaşım Cenk ile 'çift turnike' yaparak stada girdik'' dediği öğrenildi. 
     ''10 kişilik bir grubun koridorda kendilerine çarptığını'' söyleyen Sözüer'in, ''Bıçakladığı kişinin düşerken 'seni tanıyorum, sen Çağlayan'dan değil misin ' dediğini, kavga ettiği kişilerin kim olduğunu ise bilmediğini'' kaydettiği bildirildi. 
     Öte yandan, gözaltına alınan kişilerden Şafak Kalkan'ın, Asayiş Şube Müdürlüğü'nden adliyeye çıkarılırken, ''İki gence de yazık oldu. İkisine de Allah rahmet eylesin'' dediği duyuldu. 
     
</TEXT>
</DOC>
