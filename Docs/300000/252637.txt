<DOC>
<DOCNO> 252637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/03/son/sondun15.html </URL>
<DATE> 2004/07/03/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Saddam Hüseyin'in avukatları, Irak'a temsilci gönderiyor... 
</HEADLINE>
<TEXT>

     Irak'ın devrik lideri Saddam Hüseyin'in savunma ekibindeki avukatlar, Saddam'la görüşmek için Irak'a temsilci gönderiyor. 
     Ürdünlü 20 avukatın bulunduğu ekipten Ziyad Necdavi, ''riskli olmasına rağmen, kendisinin buna dayanmaya hazır olduğunu'' ve yarın Irak'a gideceğini söyledi. 
     Saddam Hüseyin'in eşi Sacide tarafından tutulan savunma ekibinin başkanı Muhammed Raşdan, Necdavi'nin Iraklı yetkililere, Saddam'ın eşi tarafından imzalanan, kendilerine yetki verildiğini gösteren belgeyi sunacağını ve Saddam Hüseyin'le görüşmeye çalışacağını belirtti. 
     Raşdan, ''meslektaşlarının güvenliği konusunda endişeleri olmasına rağmen, Devlet Başkanı Saddam Hüseyin'i savunmak için harekete geçtiklerini'' kaydetti. 
     Savunma ekibindeki avukatlar, Iraklı yetkililer tarafından ülkeye gelmemeleri için tehdit edildiklerini iddia etmişlerdi. 
     
</TEXT>
</DOC>
