<DOC>
<DOCNO> 278710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sonspo11.html </URL>
<DATE> 2004/10/09/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
26. Kıtalararası Avrasya Maratonu yarın koşulacak... 
</HEADLINE>
<TEXT>

     26. Kıtalararası Avrasya Maratonu ve organizasyon kapsamında 15 Kilometre Yol Koşusu ile Halk Koşusu yarın İstanbul'da yapılacak. 
     Asya Kıtası'ndan başlayıp, Avrupa Kıtası'nda sona erecek Avrasya Maratonu, 15 Kilometre Yol Koşusu ve Halk Koşusu'na 100 bine yakın katılım bekleniyor. 
     50 ülkeden 5 bine yakın atlet maratona davet edildi. Ünlü atletlerin yarışacağı ve TRT-1'den naklen yayınlanacak maraton, 2 saat süreyle çok sayıda ülkede canlı izlenecek. 
     Köprü güvenliği nedeniyle 75 bin katılımla sınırlandırılan Halk Koşusu için göğüs numaralarının tükenmek üzere olduğu bildirildi. 
     Halk Koşusu için kayıt yaptıranların bağışları bu yıl da hayır kurumlarına aktarılacak. Elde edilen gelir, lösemili hastalar ve Sokak Çocukları Derneği arasında paylaştırılacak. 
     
     BAŞBAKAN ERDOĞAN DA DAVETLİ 

     Başbakan Recep Tayyip Erdoğan da 26. Avrasya Maratonu organizasyonuna davet edildi. 
     Başbakan Erdoğan'ın yanı sıra, Devlet Bakanı ve Başbakan Yardımcısı Mehmet Ali Şahin, Gençlik ve Spor Genel Müdürü Mehmet Atalay, İstanbul Büyükşehir Belediye Başkanı Kadir Topbaş ve İstanbul Valisi Muammer Güler'in de Halk Koşusu'na katılması bekleniyor. 
     
     GÜZERGAHLAR 

     42 bin 195 metrelik Avrasya Maratonu, 15 Kilometre Yol Koşusu ile 8 kilometrelik Halk Koşusu'nun güzergahları şöyle 
     Maraton Boğaziçi Köprüsü gişelerinin 800 metre yukarısındaki park sahasının çıkışında, saat 09.00'da başlayacak. Boğaziçi Köprüsü, Mecidiyeköy girişi, Mecidiyeköy otobüs durağı, Şişli Camii önünden Şişli, Osmanbey, Harbiye, Taksim, Tepebaşı, Şişhane, Unkapanı Köprüsü, Saraçhane, Haşim İşcan Geçidi, Aksaray, Yenikapı sahil yolundan Ataköy, Ataköy Galeria kavşağından alt geçitten geri dönülecek. Yine sahil yolunu takiben Yedikule, Yenikapı, Kumkapı, Sarayburnu, Eminönü, Karaköy, Fındıklı, Kabataş, Dolmabahçe kavşağından Nişantaşı'na devam edilecek ve BJK İnönü Stadı içinde sona erecek. 
     15 Kilometre Yol Koşusu Maratonla aynı yer ve zamanda başlayacak koşu, Boğaziçi Köprüsü, Mecidiyeköy girişi, Mecidiyeköy otobüs durağı, Şişli Camii önünden Şişli, Osmanbey, Harbiye, Taksim, Tepebaşı, Şişhane, Perşembe Pazarı, Karaköy, Fındıklı, Kabataş üzerinden Dolmabahçe BJK İnönü Stadı önünde sona erecek. 
     Halk Koşusu Acıbadem Köprüsü altından saat 09.30'da verilecek startla başlayacak 8 kilometrelik Halk Koşusu, Boğaziçi Köprüsü, Mecidiyeköy girişi, Mecidiyeköy, Şişli Camii önünden Şişli, Osmanbey, Harbiye'yi takiben Taksim meydanında sona erecek. 
     
     PARAŞÜT GÖSTERİSİ 

     Türk Hava Kurumu'na THK bağlı Türk Kuşu özel paraşüt takımı, iki kıta arasında uçuş yapıp, paraşütle atlayarak gösteri yapacaklar. 
     Maratonun start anında rüzgarın durumuna göre Asya ya da Avrupa yakasından uçuşa başlayacak THK paraşütçüleri kanatlı tulumlarıyla İstanbul Boğazı'nı uçarak geçip, paraşütlerini açarak atlayışı tamamlayacaklar. 
     
     ÖDÜLLER 

     Avrasya Maratonu organizasyonunda geçen yıl olduğu gibi bu yıl da yaklaşık 120 bin dolar para ödülü dağıtılacak. 
     Maratonda genel klasmanda dereceye giren erkeklerde ilk 20, bayanlarda ilk 10 kişiye para ödülü verilecek. 
     Erkeklerde ve bayanlarda birinciler 20 bin, ikinciler 10 bin, üçüncüler 5 bin, dördüncüler 2 bin, beşinciler bin dolar kazanacak. Parkur rekoru ise 5 bin dolar olarak belirlendi. 
     15 Kilometre Yol Koşusu'nda ise erkek ve bayanlarda birinciler biner, erkeklerde ikinci 750, üçüncü 500, bayanlarda ikinci 500, üçüncü 400 dolar para ödülü alacak. 
     Bedensel engellilerde tekerlekli sandalye ise birinciler bin 500, ikinciler bin, üçüncüler ise 500 dolar kazanacak. 
     
     TÜRKİYE TASNİFİ 

     Maraton ve 15 Kilometre Yol Koşusu'nda Türk sporcular arasında yapılacak sıralamada dereceye girenlere de ayrı para ödülü verilecek. 
     Maratonu erkek ve bayan Türk sporcular arasında ilk sırada bitiren sporcu bin dolar, ikinci 500, üçüncü 400 dolar, 15 Kilometre Yol Koşusu'nda ise birinciler 500 dolar alacak. 
     
     ÜCRETSİZ ULAŞIM 

     Yarış günü göğüs numarasını gösteren herkes saat 09.00'a kadar belediye ve deniz otobüsleri ile hızlı tramvaylardan ücretsiz olarak yararlanabilecek. 
     Halk Koşusu'na katılanlar en geç saat 07.30'da BJK İnönü Stadı'ndan, maratona katılanlar ise Dolmabahçe'de lunapark karşısındaki maraton ofisi önünden kalkacak İETT otobüsleriyle start noktalarına götürülecek. 
     
     HALK KOŞUSU 

     Organizasyon kapsamında, her yıl renkli görüntülere sahne olan Halk Koşusu da yapılacak. 
     Acıbadem Köprüsü altında saat 09.30'da başlayacak 8 kilometrelik koşu, Boğaziçi Köprüsü, Mecidiyeköy otobüs durağı, Şişli Camii önünden Şişli, Osmanbey ve Harbiye'nin ardından Taksim meydanında tamamlanacak. 
     Köprü güvenliği nedeniyle bu yıl da Halk Koşusu'na katılım 75 bin kişi ile sınırlı tutuldu. 
     
     SAĞLIK HİZMETLERİ 

     Organizasyon kapsamında sağlık konusunda da bir dizi tedbir alınacak. 
     Yarış sırasında 25 adet ambulans, tam teşekküllü bir çadır hastane ile sağlık ekibi hazır bulunacak. Güzergah üzerindeki hastaneler de acil vakalara karşı önceden uyarılacak. 
     Solunum yolu hastalığı olanların maratona katılmaması gerektiği bildirildi. 
     
     STATTA KONSER 

     Organizasyon kapsamında, yarışların bitişinin ardından BJK İnönü Stadı'nda saat 13.00'de konser düzenlenecek. 
     Statta düzenlenecek kupa törenlerinden sonra Mahsun Kırmızıgül ve Ebru Gündeş, izleyicilere müzik ziyafeti sunacak. 
     
     ŞİMDİYE DEK ERKEKLERDE 11 TÜRK, 14 YABANCI ATLET BİRİNCİ OLDU 

     Kıtalararası Avrasya Maratonu bu yıl 26'ncı kez düzenleniyor. 
     İstanbul'da yarın yapılacak maratonda, erkeklerde şimdiye dek düzenlenen 25 yarıştan 11'ini Türk, 14'ünü ise yabancı atletler kazandı. 
     İlk kez 1979 yılında koşulan ve Hasan Saylan'ın kazandığı maratonda erkeklerde birincilikler ilk 4 yıl Türk atletler arasında paylaşıldı. 
     Erkeklerde birinciliklerde son yıllarda yabancı atletlerin üstünlüğü göze çarpıyor. Düzenlenen son 11 maratonda da ilk sırayı yabancı sporcular aldı. 
     Türk atletlerin dışında erkeklerde maratonda şimdiye dek 5'er Kenyalı ve Etiyopyalı, 2 İngiliz, 1'er de Danimarkalı ve Zimbabweli atlet birinci geldi. 
     
     EN İYİ VE EN KÖTÜ DERECELER 

     Kıtalararası Avrasya Maratonu'nda şimdiye dek erkeklerde en iyi dereceyi Mehmet Terzi elde etti. 
     Terzi, 1985 yılında düzenlenen maratonu 2.12.50'lik derecesiyle tamamlayarak, şimdiye dek düzenlenen 25 maratonda en iyi derecenin sahibi oldu. 
     Bayanlarda ise en iyi dereceyi 1992 yılında Romanya adına yarışan Buia Aurica, 2.26.29'lık derecesiyle elde etti. 
     Bu arada, erkeklerde ilk sırayı alanlar arasında en kötü zamanı 1982 yılında parkuru 2.41.13 ile tamamlayan İsmail Karagöz, bayanlarda ise 1991 yılında 2.49.24 ile bitiren İngiliz Jacki Davis yaptı. 
     
     BAYANLARDA DA YABANCILAR 

     Kıtalararası Avrasya Maratonu'nda bayanlarda maraton koşusu ise 1991 yılından beri düzenleniyor. 
     Geride kalan 13 yarışta 12 yabancı, 1 de Türk atlet birinci oldu. 
     Türkiye adına bayanlarda tek birinciliği 1994 yılında Serap Aktaş elde ederken, Türk atletler son 9 yarıştır ilk sırayı alamıyor. 
     Bayanlarda yabancı atletler arasında 4'er Rumen ve Ukraynalı, 2 Rus, 1'er de İngiliz ve Belaruslu atlet ilk sırayı aldı. 
     
</TEXT>
</DOC>
