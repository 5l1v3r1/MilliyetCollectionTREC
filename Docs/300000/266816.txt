<DOC>
<DOCNO> 266816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun29.html </URL>
<DATE> 2004/08/27/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Papadopulos ve Karamanlis Kıbrıs konusunda politika belirledi... 
</HEADLINE>
<TEXT>

     Kıbrıs Rum yönetimi lideri Tasos Papadopulos ve Yunanistan Başbakanı Kostas Karamanlis'in Atina'da yaptıkları toplantıda eylül ayında Kıbrıs konusunda izleyecekleri politikayı belirledikleri bildirildi. 
     Papadopulos-Karamanlis görüşmesine sayfalarında geniş yer veren Rum basını, Rum ve Yunan tarafının eylülde ''3 ana cephede savaş vereceğini'' yazdı. 
     Fileleftheros, Papadopulos'un ziyaretinin, Atina 2004 Olimpiyat Oyunları'nın kapanış törenine katılmak ve Yunan yetkililerle temaslarda bulunmak üzere ABD Dışişleri Bakanı Colin Powell'ın Atina ziyaretinden önce yapıldığına dikkat çekerek, dünkü görüşmede eylül ayında ''karşılaşılacak 3 cephenin göğüslenmesi'' için atılacak adımların belirlendiğini kaydetti. 
     Gazete, Rum-Yunan tarafının eylülde şu ''3 cephede savaşacağını'' yazdı 
     ''İşgal bölgelerinin güçlendirilmesine ilişkin tüzükler konusunda Avrupa Birliği'nde, mülklerle ilgili kararın verileceği Avrupa İnsan Hakları Mahkemesi'nde AİHM ve Kıbrıs'taki BM Barış Gücü'nün statüsünün gözden geçirilmesinde.'' Habere göre, Rum-Yunan tarafı ilk savaşını tüzüklerle ilgili olarak AB'de vererek, KKTC'nin ekonomik açıdan güçlendirilmesine yönelik herhangi bir prosedürde Rum yönetiminin by-pass edilmemesini sağlamaya çalışacak. Haberde şöyle denildi 
     ''Buna paralel olarak Kıbrıs hükümeti, Kıbrıslı Türklerle ticaret tüzüğünde, işgal bölgelerindeki Rum mallarını koruyacak kurallar olması gerektiğine inanıyor. Bu Elen tarafı için çok önemli addediliyor ve AB'nin ekonomik yardımının değerlendirilmesi için Kıbrıs Rum mallarının istimlak edilmesi halinde AİHM'deki davaları da etkileyebileceği düşünülüyor.'' Rum-Yunan tarafını meşgul eden bir başka konunun da KKTC'deki Mal Tazmin Komisyonu'nun tanınmasına yönelik Türk tarafının talebinin ele alınacağı AİHM duruşması olduğunu yazan gazete, Rumların KKTC'deki ''mülkiyet haklarının'' AB'nin mali tüzüğünün iki maddesini etkileyebileceğini, bunun da Rum yönetiminde baş ağrısına neden olduğunu bildirdi. 
     Haberde, Rum tarafının mülklerin istimlak edilmesi tehlikesi gördüğü ifade edilerek, ''Böyle bir durumda ne AB ne de işgal rejimi Kıbrıs Rum mallarını istimlak edebilir'' yorumunda bulunuldu. 
     Fileleftheros, AİHM'nin elinde halen dünyaca ünlü 4 uzmanın bilirkişi raporları bulunduğunu ileri sürerek, bu uzmanların isimlerini Lord Lseter, James Crowford, Christian Tomousiat ve Rozie Erera olarak sıraladı. Gazete, bu kişilerin hazırladığı raporların Türk tarafınca göğüslenmeye çalışıldığını ve bu çerçevede KKTC hükümetinin AİHM'de 2 Eylül'de yapılacak duruşmaya kadar ilgili yasada değişiklikle ortaya çıkma olasılığı bulunduğunu savundu. 
     
</TEXT>
</DOC>
