<DOC>
<DOCNO> 281892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/sonspo07.html </URL>
<DATE> 2004/10/20/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Cim Bom büyük oynuyor 
</HEADLINE>
<TEXT>

     Genel Kurul’dan borçlanma yetkisi isteyecek olan Galatasaray yönetimi, paranın bir bölümüyle kulüp almayı planlıyor 
     
     Hedef Almanya 2. Ligi 

     Seyrantepe başta olmak üzere bir çok projeyi hayata geçirmeyi planlayan Galatasaray, bir de kulüp satın almayı planlıyor. Genel Kurul’a çağrı yaparak, borçlanma yetkisi isteyecek olan yönetimin, üyelerden onay aldığı takdirde yurtdışında kredi arayışına gireceği kaydedildi. Kredi bulunması halinde Seyrantepe’de stat inşaatına başlayıp mevcut borçların bir bölümünü tasfiye edecek olan Canaydın ve ekibinin, bir sonraki planı ise Almanya 2. Lig’den bir kulüp satın almak. 
     
     İsmi Galatasaray olacak 

     Satın alınacak kulüp için 10 milyon dolarlık bir miktarı ayırmayı düşünen idarecilerin özellikle Türkler’in yoğun olduğu bölgelerde arayışlarını sürdürdüğü kaydedildi. Kulübün alınması halinde ismini Galatasaray olarak değiştirecek ve renklerini sarı-kırmızı olarak belirleyecek yönetim, bu yolla ürün satışlarını artırmayı planlıyor. Bu operasyonu da bizzat Başkan Özhan Canaydın ve mali işlerden sorumlu başkan yardımcısı Refik Arkan yönetiyor. 

     
</TEXT>
</DOC>
