<DOC>
<DOCNO> 283319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/spor/spo04.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aktuğ'dan sert çıkış 
</HEADLINE>
<TEXT>


Trabzonspor Kulübü Başkanı, Ziya Doğan'dan kadroyu yaparken daha duyarlı olmasını istedi, "Bu takımın as oyuncusu Tayfun bile 18'de yok. Bu nasıl alternatifsizlik" diye konuştu 


Millilere taşlama 
BORDO - Mavili kulüpte Galatasaray yenilgisi sonrası kazan kaynamaya başladı. Başkan Atay Aktuğ, takımdaki düşüşün 3 - 4 haftadır görüldüğünü belirtip, "Milli takıma giden oyuncularımız orada çok iyi oynadılar, alkışlandılar. Biz de gurur duyduk. Ama döndükten sonra kendilerinde önemli bir düşüş gözlüyoruz" sözleriyle Fatih Tekke, Gökdeniz ve Tolga Seyhan'a göndermede bulundu. 

İsteklerini sıraladı 
GALATASARAY maçının ardından mağlubiyet için "Hocaya sorun" yorumunu yapan Atay Aktuğ, Ziya Doğan'a da önerilerde bulundu. Aktuğ, "Ziya Doğan kadroyu yaparken, biraz daha duyarlı olmalı ve değişikliğe gitmeli diye düşünüyorum. Alternatif olmadığı söyleniyor. Ama bu takımın as oyuncusu Tayfun bile 18'e giremiyor. Bu nasıl alternatifsizlik " ifadelerini kullandı. 

İbrahim başlıyor 

BAŞKAN Atay Aktuğ'un devreye girmesi üzerine İbrahim Ege'nin bugünden itibaren takımla birlikte çalışmalara başlayacağı bildirildi. Ziya Doğan'ın, "İbrahim bana gerekli" açıklamasından sonra Aktuğ'un, Süleyman Atal ile görüşerek, "İbrahim idmanlara çıksın. Artık mazeret duymak istemiyorum" dediği öğrenildi. 

Doğan Artık toparlanın 

'Yenilgiyi unutun' 
TRABZONSPOR'DA Galatasaray yenilgisinin yankıları sürerken, Teknik Direktör Ziya Doğan'dan futbolculara uyarı geldi. Oyuncularla bir toplantı yapan tecrübeli hocanın, "Şanssızdık, kaybettik. Ama bu dünyanın sonu değil. Artık toparlanın, kendinize gelin. Diyarbakırspor maçını kazanırsak yeniden tırmanışa geçeriz" diye konuştu. 

Ceza kapıda 
YÖNETİMİN, Galatasaray mağlubiyeti nedeniyle futbolculara 6'şar milyar lira ceza vermesi gündeme geldi. Yöneticiler, "Prim sisteminde galibiyete para veriyoruz. Yenilgilere de aynı miktarda ceza uygulamak gerek. Prim 6 milyardı, ceza da o miktarda olacak" dediği öğrenildi. Yapılacak toplantı sonrası ceza miktarı kesinlik kazanacak. 

Tekke kayıp 

BAŞARILI performansıyla Milli Takım kapıları açılan Fatih Tekke, son üç hafta içinde oynadığı dört lig maçında da gol atamayarak, Bordo - Mavili taraftarları hayal kırıklığına uğrattı. Tecrübeli oyuncu, Sakarya'ya iki gol attıktan sonra A.Bilbao, Beşiktaş, Ankaraspor ve Galatasaray maçlarında rakip fileleri havalandıramadı. 


</TEXT>
</DOC>
