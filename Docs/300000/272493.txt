<DOC>
<DOCNO> 272493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/ekonomi/eko02.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ertürk Mercedes'e binmekten utanıyorum 
</HEADLINE>
<TEXT>


TMSF Başkanı Ahmet Ertürk, Uzan Grubu'na ait zırhlı mercedesi kullanmasına ilişkin olarak, "Mercedes'e binmekten utanıyorum" dedi 

Kadife Şahin 

Malatyalı işadamları Derneği'nin davetlisi olarak katılığı toplantıda bir konuşma yapan Tasarruf Mevduatı Sigorta Fonu TMSF Başkanı Ahmet Ertürk, Mercedes'e binmekten utandığını söyledi. 
Makam aracı olarak Uzan Grubu'na ait zırhlı mercedesi kullanan Ertürk, "Mercedese binmekten utanıyorum. Büyüklerimiz binsin. Ama maalesef protokol görüşmelerine yanlarında 8 - 10 silahlı adamla gelenler var. Bu tedbirleri almamız gayet insani. Bunlar bizim borçlularımızdan aldığımız araçlardır" dedi. 
Bankacılık sektöründeki krizlerin nedenlerini dört maddede özetleyen Ertürk, birinci nedenin sektöre kasıtlı bir şekilde düzenleme getirmeyen siyasetçilerden kaynaklandığını, ikinci nedenin ise denetim görevini yeterince yapmayan bürokratlar olduğunu söyledi. Banka batıklarının üçüncü nedeninin toplumun kaynaklarını kendi özel servetlerine aktaran bankacılar olduğunu belirten Ertürk, "Dördüncü sorumlu kesim, olayları uzaktan seyreden toplum, medya, sivil toplum kuruluşları ve sektörel örgütlerdir" dedi. Ertürk, Türkiye'de bankacılığın hiçbir zaman reel sektöre verdiği kredilerden zarar etmediğini anlattı. 

Tahsilat 500 milyon dolar 
Bu yıl 30 milyon dolar menkul ve gayrimenkul varlığa el koydukların bildiren Ertürk, "Toplam tahsilatlarımız 500 milyon doları bulacak" dedi. 
Büyük şirket satışlarından da 3 milyar dolar geleceğini kaydeden Ertürk, "Bu şirketler Uzanlara ait" diye konuştu. Ertürk şöyle devam etti "Maalesef protokol bile imzalayamayacağımız durumda olanlar var. Eğer bunlarla protokol imzalarsak işte o zaman bize hesap sorun." Ertürk, Star'ı satmakta acele ettiğini ancak önüne hukuksal engeller çıkarıldığını söyledi. 

'Bana ödeyeceği bilgisi geldi' Çukurova Grubu'nun borcunun taksitini gününde ödeyip ödeyemeyeceğine ilişkin soru üzerine TMSF Başkanı Ahmet Ertürk şöyle dedi "Ödemenin hangi gün olduğunu bilmiyorum. Onu arkadaşlarım takip ediyor. Ancak bana ödeyeceği bilgisi geldi." 


</TEXT>
</DOC>
