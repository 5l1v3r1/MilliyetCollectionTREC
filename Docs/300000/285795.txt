<DOC>
<DOCNO> 285795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo19.html </URL>
<DATE> 2004/11/03/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sakaryaspor'da Çaykur Rizespor maçı hazırlıkları... 
</HEADLINE>
<TEXT>

     Sakaryaspor Teknik Sorumlusu Şaban Yıldırım, sezon başındaki planlama hatalarının sıkıntısını yaşadıklarını söyledi. 
     Yıldırım, AA muhabirine yaptığı açıklamada, kötü günler geçirdiklerini, ancak ligde kalma şanslarının hala sürdüğünü belirterek, ''Lig uzun bir maraton, mücadelemizi sürdüreceğiz'' dedi. 
     Gelinen noktayla ilgili birilerini suçlamanın anlamsız olacağını ifade eden Yıldırım, ''Ancak, sezon başındaki planlama hatalarının sıkıntısını yaşadığımızı söyleyebilirim. Bu hataları doğrularla yok edeceğiz'' diye konuştu. 
     Yıldırım, deplasmanda Çaykur Rizespor'u yenerek yeni bir başlangıç yapmayı hedeflediklerini dile getirerek, şunları kaydetti 
     ''Maçların özellikle ilk devresinde çok güzel oynuyoruz ve pozisyon üretiyoruz. Fakat bunları gole dönüştüremiyoruz. Gol bölgesine daha fazla ağırlık vermemiz gerekiyor. Saha içindeki hatalarımızı yok etmeliyiz. Eğer maçlarımızda erken gol bulursak galip gelebiliriz. Kimse umutsuz olmasın. İstenilen yere geleceğiz.'' 
     
</TEXT>
</DOC>
