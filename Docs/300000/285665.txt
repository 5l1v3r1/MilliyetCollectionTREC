<DOC>
<DOCNO> 285665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sondun11.html </URL>
<DATE> 2004/11/03/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Ve sonuç belli oldu Bush 4 yıl daha başkan 
</HEADLINE>
<TEXT>

     Beyaz Saray, ABD Başkanı George Bush’un başkanlık seçimlerini kazandığını açıkladı. Demokrat aday John Kerry Bush'u arayarak, tartışmalara yol açan Ohio eyaletinde ve başkanlık seçiminde yenilgisini kabul ettiğini söyledi. 
     Demokrat Parti'nin başkan adayı John Kerry'nin ABD Başkanı George W. Bush'u arayarak, seçimden çekildiğini bildirdiği duyuruldu. 
     Amerikan televizyonlarına göre, Kerry, Beyaz Saray'ı arayarak, Bush ile görüştü ve çekildiğini açıkladı. 
     Ohio eyaletinde iki adayın oylarının birbirine yakın olması dolayısıyla Demokrat Partililer, yasal yollarla koşullu oyların sayılması yoluna gidebilecekleri sinyalini vermişti. 
     Ancak Cumhuriyetçi Parti'nin ABD kongresinin her iki kanadında da Demokrat Parti'ye karşı bariz üstünlük sağlaması ve ülke genelinde oyların çoğunluğunu 3.5 milyon farkla Bush'un kazanması, Kerry'nin Bush karşısında başarılı bir seçim çıkaramadığını gösterdi. 
     John Kerry'nin TSİ 20.00'da çekildiğini basın önünde açıklaması bekleniyor. Kerry'nin çekilmesiyle ABD Başkanı Bush, Ohio'da da kazanarak, ikinci dönem ABD başkanlığı yapma hakkını elde etti. 
     Bush TSİ 22.00'da seçimi kazandığına ilişkin zafer konuşması yapacak. 
     
</TEXT>
</DOC>
