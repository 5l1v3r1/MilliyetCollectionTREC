<DOC>
<DOCNO> 292045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy03.html </URL>
<DATE> 2004/11/25/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Zirve trafiği hızlanıyor... 
</HEADLINE>
<TEXT>

     AB Zirvesi öncesi diplomatik trafik hızlanıyor. 
     İspanya Dışişleri Bakanı Miguel Angel Moratinos, 10-11 Aralık'ta Türkiye'ye gelecek. Dört ay içinde ikinci kez Ankara'yı ziyaret edecek Moratinos, Başbakan Tayyip Erdoğan ve Dışişleri Bakanı ve Başbakan Yardımcısı Abdullah Gül'le biraya gelecek. 
     ANKA'nın edindiği bilgiye göre, Miguel Angel Moratinos, Ankara'da düzenlenecek "Türkiye'nin AB'ye Katılımı Perspektifleri" konulu bir toplantıya katılmak üzere 10 Aralık'ta Ankara'ya gelecek. Aynı gün akşam Dışişleri Bakanı Gül'le yemekte buluşacak Moratinos, 11 Aralık'ta İstanbul'da Başbakan Erdoğan'la görüşecek. 
     AB'nin eski Ortadoğu Barış Süreci Temsilcisi Moratinos, geçen Temmuz ayında da Ankara'da temaslarda bulunmuştu. 
     AB'nin Türkiye ile müzakerelere başlamasına destek veren İspanya'nın Dışişleri Bakanı Moratinos'un yapacağı görüşmelerde Türkiye'nin AB sürecine ağırlık verilmesi bekleniyor. 
     
</TEXT>
</DOC>
