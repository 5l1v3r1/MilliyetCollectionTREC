<DOC>
<DOCNO> 269481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy16.html </URL>
<DATE> 2004/09/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çakıcı'nın akıbeti Eylül sonunda belli olacak 
</HEADLINE>
<TEXT>

     Avusturya'da, Viyana Eyalet Mahkemesi'nin ''iade edilecek suçlular'' biriminde hücrede tutulan organize suç örgütü üyesi Alaattin Çakıcı'nın iade edilip edilmeyeceğine ilişkin duruşmanın Eylül sonunda yapılacağı bildirildi. 
     Viyana Eyalet Mahkemesi basın sözcüsü Friedrich Forsthuber, soruşturma hakimi Peter Seda'nın yıllık izinden gelecek hafta başında döneceğini belirterek, ''Çakıcı'nın iade edilip edilmeyeceğine bu ay sonunda yapılacak duruşmada karar verileceğini'' söyledi. 
     Forsthuber, bir soru üzerine, Fransa Adalet Bakanlığı'ndan istenen bilgi ve belgelerin henüz gelmediğini bildirdi. 
     Organize suç örgütü üyesi Alaattin Çakıcı, Türkiye'den kaçtıktan 4,5 ay sonra Türk ve Avusturyalı güvenlik güçlerinin işbirliği sonucu 14 Temmuz günü Avusturya'nın Graz kenti yakınındaki otoyolda İtalya'ya gitmek isterken yakalanmıştı. 
     Federal Kriminal Dairesi'ndeki ilk sorgusundan sonra Viyana Eyalet Mahkemesi'ne nakledilen Çakıcı'nın, hakim karşısısına çıktıktan sonra, ''iade edilecek suçlular'' biriminde hücrede tutulmasına karar verilmişti. 
     
     '11 KİLO VERDİ' İDDİASI 
     Bu arada, Avusturya yasaları tutukluların dışarıdan gıda maddesi getirtmesini yasakladığı için Eyalet Mahkemesi tutukevi mutfağından verilen yemeklerle yetinen Çakıcı'nın 11 kilo verdiği iddia edildi. 
     Çakıcı'nın hücredeki durumunu yakından izleyen güvenilir bir kaynak, Çakıcı'nın tutukevi mutfağından verilen yemekleri yemediği için 11 kilo verdiğini söyledi. 
     Alaattin Çakıcı'nın Avusturyalı avukatları Eduard Wegrostek ve Walter Rosenkranz ise ''basına açıklama yapmamaları konusunda uyarıldıkları için bilgi vermek istemediklerini'' belirttiler. 
     Avukatlardan Wegrostek, bir süre önce Avusturya basınına yaptığı açıklamada, ''Çakıcı'nın şehriye çorbası, dondurulmuş balık ve salatadan oluşan hapishane mönüsünü beğenmediğini'' belirtmiş ve itirazı üzerine hapishane yetkililerinin kendisine zaman zaman ''İslami usullere göre kesilmiş sığır etinden sosis de ikram edeceklerini'' söylemişti. 
     
</TEXT>
</DOC>
