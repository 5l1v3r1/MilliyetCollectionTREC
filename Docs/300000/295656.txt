<DOC>
<DOCNO> 295656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sontur26.html </URL>
<DATE> 2004/12/07/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
'Ölüm oyununu' polis çözdü 
</HEADLINE>
<TEXT>

     Ahmet ÇERİ DHA 

ADANA'nın Ceyhan İlçesi'nde fare zehiri attıkları kahveleri içerek intihar ettiği öne sürülen 30 yaşındaki Uğur Turunç'u, aynı kahveye daha az miktarda zehir atarak içip Birlikte intihar ettiği' izlenimi yaratan eşi 25 yaşındaki Gülizar Turunç'un öldürdüğü ortaya çıktı. 
     İnönü Mahallesi'ndeki Derya Apartmanın önünde baygın halde bulunan Uğur Turunç ile eşi Gülizar Turunç, ihbar üzerine olay yerine gelen polis tarafından Ceyhan Devlet Hastanesi'ne götürüldü. Buradaki tüm müdahalelere rağmen Uğur Turunç öldü. Durum ciddi olan Gülizar Turunç ise, Çukurova Üniversitesi Tıp Fakültesi Balcalı Hastanesi'ne sevk edildi. Ailevi sorunları nedeniyle eşiyle birlikte içtikleri kahveye fare zehri atarak intihar ettiği ileri sürülen Gülizar Turunç, tedavisinin ardından ifadesinin alınması için gözaltına alındı. Çapraz sorguya alınan Gülizar Turunç, intihar etmediklerini, aralarında sürekli geçimsizlik bulunan eşi Uğur Turunç'u öldürdüğünü itiraf etti. 
     Oturdukları apartmanın altında bakkal dükkanı işleten eşi Uğur'un kendisinden ilaç istediğini belirten Gülizar Turunç, "Sürekli başı ağrıyan eşim ağrı kesiciyi suda sulandırarak içiyordu. Ben de olay sırasında hap yerine fare zehri karıştırdığım suyu vererek içirdim. Ardından da ben de az miktarda fare zehirli suyu içtim. Birlikte intihar ettiğimiz izlenimi yaratmaya çalıştım. Çok pişmanım'' dedi. 
     Turunç, ifadesinin ardından sevk edildiği nöbetçi mahkemece tutuklandı. 

     
</TEXT>
</DOC>
