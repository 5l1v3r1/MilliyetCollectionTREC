<DOC>
<DOCNO> 293673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/spor/spo02.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Şubat'a davetiye 
</HEADLINE>
<TEXT>


Fenerbahçe yönetimi transfer takvimini belirledi. Teknik Direktör Christoph Daum'un raporu doğrultusunda sözleşmeleri biten oyuncular ile şubat ayında masaya oturacak, yeni yabancılar için düğmeye basılacak 

YUSUF KOBAL 


Strateji hazır 
FENERBAHÇE Yönetimi sözleşmesi biten çok sayıdaki oyuncusunun durumunu şubat ayında masaya yatırma kararı aldı. Ligin devre arasında önce Teknik Direktör Christoph Daum ile nikah tazelemeyi planlayan Sarı - Lacivertli kulüp, Alman hocanın isteği doğrultusunda hem yabancı oyuncu transferi konusundaki stratejisini belirleyecek, hem de yıl sonunu beklemeden iç transfer görüşmelerine başlayacak. 

Kiralıklar sıkıntı 
BU yıl sözleşmeleri bitecek Kemal ve Serhat'ın öncelikli olarak masaya davet edileceği öğrenildi. Kiralık oynayan Nobre ve Luciano'nun da takımda kalması için uğraş verileceği, Hooijdonk konusunda ise Daum'un raporuna göre hareket edileceği belirtildi. Barcelona'dan sezon sonuna kadar kiralanan Rüştü'nün de takımda kalmak istediği, bu oyuncunun bonservisi konusunda İspanyol kulübü ile görüşüleceği bildirildi. 

Kombine isyanı 

SEZON başında açık tribün için kombine satışı yapılmasını isteyen ancak olumlu yanıt alamayan taraftarlar şimdi bu duruma tepki gösteriyorlar. Yönetimin tribün olaylarının patlak vermesinden sonra bu girişim için harekete geçmesini eleştiren Sarı-Lacivertliler, Diyarbakır maçında bazı taraftarlardan kombine kart çıkmasına ise isyan ettiler. 

Aurelio yedeğe 

YUSUF DURSUN 

Üç sarı kartı var 
İKİ günlük tatilin ardından Ankaragücü maçının hazırlıklarına dün başlayan Fenerbahçe'de Teknik Direktör Christoph Daum'un kadroda yine değişiklikler yapması bekleniyor. Alman hocanın üç sarı kartı bulunan Aurelio'yu Galatasaray derbisini düşünerek bu hafta yedek soyundurmayı planladığı öğrenildi. 

Sağ kanat Serkan'ın 
CEZASI biten Nobre'nin takıma girmesiyle Serhat'ın yeniden kenara çekileceği belirtildi. Luciano'nun cezalı olması nedeniyle Önder'in savunmanın göbeğinde oynayacağı, sağ kanatta ise Serkan Balcı'nın forma giyeceği ifade edildi. Daum dünkü çalışmada taktik ağırlıklı bir program uyguladı. 

Yeni moda FB Jeans 

SARI - Lacivertli futbolculardan Tuncay Şanlı ve Volkan Demirel, Fenerbahçe Şükrü Saracoğlu Stadı'nda, Fenerbahçe Kulübü'nün lisanslı kot markası FB Jeans için yapılan katalog çekimine katıldı. Fotoğraf çekimi esnasındaki rahatlıklarıyla dikkat çeken oyuncular, verdikleri pozlarla profesyonel mankenlere taş çıkarttı. 


</TEXT>
</DOC>
