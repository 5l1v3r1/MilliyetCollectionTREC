<DOC>
<DOCNO> 264607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/spor/spo04.html </URL>
<DATE> 2004/08/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bak sen şu Dinamo'ya 
</HEADLINE>
<TEXT>


Trabzonspor'un, Şampiyonlar Ligi 3. Ön Eleme Turu'ndaki rakibi Dinamo Kiev, terörü bahane ederek rövanş maçına gelmek istemedi. UEFA ise "Türkiye'de hiçbir risk yok. Gideceksiniz" resti çekti 

MEHMET DEMİRCAN 


Resmi girişim yaptılar 
ŞAMPİYONLAR Ligi 3. Ön Eleme rövanş maçında Trabzonspor ile kozlarını paylaşacak olan Dinamo Kiev, ilk maçta aldığı 2 - 1'lik yenilginin ardından kaçış için basit bir yol denedi. Ukraynalı yöneticilerin, UEFA'ya resmi başvuruda bulunup, Türkiye'de terör olduğunu iddia ettiği ve rövanş maçını başka bir ülkede oynama talebinde bulunduğu açıklandı. 

Şenes Erzik devrede 
OLAYI öğrenen UEFA Asbaşkanı Şenes Erzik, hemen devreye girdi. Gerekli merciileri arayan Erzik, terör bahanesinin yeterli bir gerekçe olmadığını belirtip, başvurunun geri çevrilmesini istedi. UEFA yetkilileri, bu gelişmenin ardından Kiev Kulübü'ne rest çekip, "Risk söz konusu değil. Ya Türkiye'ye gidersiniz, ya da ceza alırsınız" mesajı verdi. 

Son karar Doğan'ın 

Transfer atağı 
BORDO - Mavili yönetimin, uzun süren pazarlıklar sonucunda ön anlaşmaya vardığı futbolcuların listesini Teknik Direktör Ziya Doğan'a verdiği öğrenildi. Transfer listesinde Wisla Krakow'dan Miroslav Szmtowiak, Mariusz Kuielka ve Sparta Prag'da oynayan Sivok olduğu iddia edildi. 

Karar verecek 
DAHA önce Adanaspor'da forma giyen Bulgar yıldız Krilov'u da gündemine alan Bordo - Mavililer'in, Doğan'ın seçimine göre transfer pazarlıklarına başlayacağı açıklandı. Tecrübeli hocanın, Dinamo Kiev karşılaşmasının ardından transfer konusundaki son kararını yönetime bildirmesi bekleniyor. 

Yattara zor 

LİGE fırtına gibi başlayan Trabzonspor, Malatyaspor maçının hazırlıklarını dün yaptığı iki antrenmanla sürdürdü. Sakatlığı nedeniyle düz koşu yapan Yattara'nın kritik 90 dakikaya yetişmesinin riskli olduğu açıklandı. Bu arada Bordo - Mavili teknik heyet ve futbolcular akşam Erzurum Devlet Tiyatrosu oyuncuları tarafından sergilenen "Scapin'in Dolapları" adlı oyunu izlediler. 


</TEXT>
</DOC>
