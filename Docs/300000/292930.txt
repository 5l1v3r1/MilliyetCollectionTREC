<DOC>
<DOCNO> 292930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/guncel/axgun01.html </URL>
<DATE> 2004/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Karadayı, suikasta karşı aşçı gönderdi 
</HEADLINE>
<TEXT>


Emekli Tümgenerel Şarlak, İnönü Üniversitesi rektörü olduğu dönemde, açılış töreninde verilecek yemeğe zehir konulmasını önlemek için Karadayı Paşa'dan yardım istemiş 

Pınar Aktaş 

Eski GATA Komutanı, emekli Tümgeneral Prof. Dr. Ömer Şarlak, henüz piyasaya çıkmayan "Kışladan Kampüse" adlı kitabında, İnönü Üniversitesi rektörü olduğu dönemde Malatya'ya açılışa gelecek olan dönemin Cumhurbaşkanı Süleyman Demirel ve birçok önemli konuğun zehirlenme ihtimaline karşı Türk Silahlı Kuvvetleri'nden aşçı istediğini anlattı. 

Demirel ve önemli konuklar 
Malatya'daki rektörlüğü döneminde aşırı dinci grupların sözlü saldırılarına uğradığını kaydeden Şarlak, 1996 - 1997 eğitim yılının açılışı ve Turgut Özal Tıp Merkezi'nin hizmete giriş töreniyle ilgili çarpıcı açıklamalar yaptı. Demirel'in yanı sıra birçok bakanla Özal ailesinin yemeklerine zehir katılmasından endişe duyduğunu belirten Şarlak, şunları kaydetti "Genelkurmay Başkanı ve Afyon Lisesi'nden sınıf arkadaşım olan Orgeneral İsmail Hakkı Karadayı'ya telefon ederek, iki üç gün süreyle aşçı yardımlarını istedim. Karadayı Paşa sağ olsun, Süreyya Üzmez binbaşı ve çalışma arkadaşlarını Malatya'ya gönderdi." 

Özden'e 'Seni GATA'da öldüreceğiz' tehdidi 

Şarlak, eski Anayasa Mahkemesi Başkanı Yekta Güngör Özden'le yaşadığı bir olayı da şöyle anlattı "Özden'le odasında çay içerek sohbet ettim. Bu sırada Yekta Bey kendisine gönderilmiş imzasız bir tehdit mektubunu gösterdi. Mektupta 'Seni Gülhane'de doktor kıyafetli bir adamıma öldürtüp intikamımızı alacağız' diyorlardı. Değerli dostuma Gülhane'de güvenlik sisteminin çok iyi olduğunu söyledim." 

PKK'dan 'astsubaya izin ver' mektubu 

GATA'nın emekli komutanı Prof. Dr. Ömer Şarlak, anılarında PKK'nın gönderdiğini belirttiği "Taş kafalı Şarlak Paşa" başlıklı bir mektuba da yer verdi. Şarlak'ın anlattığına göre, mektupta, GATA'ya tedaviye gelecek, 18 teröristi öldürdüğü için madalya kazanmış bir astsubaydan söz ediliyor. Mektupta, bu kişiyi ameliyat ettikten sonra en az bir ay istirahat vermesi, bu süre içinde memleketine gönderilmesi saygısız bir üslupla isteniyordu. Şarlak, kitabında, yaptığı araştırmalar sonucu, bu gazinin gizlilik içinde GATA Haydarpaşa Eğitim Hastanesi'ne götürüldüğünü, istiharat süresince de memleketine gitmesine izin verilmediğini yazdı. 

Çiller'in en çok sevdiği paşalar 

Şarlak, dönemin Başbakanı Tansu Çiller'le anısını ise şöyle anlattı "Tansu Hanım'la Özer Bey'in bulundukları odaya davet edildim. Tansu Hanım, 'Özer'le hep aramızda, sizi evinizde ziyaret edebilsek diye konuşuruz ama fırsatımız olmadı. Orduda en sevdiğimiz iki paşa vardır. Güreş Paşa ve Şarlak Paşa'yı çok severiz. Yaş haddi nedeniyle emekli oluyorsunuz. Sağlık Bakanlığı Müsteşarlığı veya büyük hastanelerden birinin başında sizi görmekten çok memnun olacağım.' Başbakan'a 'Teşekkür ederim. Şimdilik bir görev istemiyorum' dedim." 

Evren Paşa neden Türk kahvesi içmez 

Şarlak, anılarında 7. Cumhurbaşkanı Kenan Evren'in neden Türk kahvesi içmediğini ise şöyle anlattı 
"Evren Paşa, Genelkurmay Başkanlığı'nda kurmay subaylık stajını yaparken daire başkanı olan komutanı Süleyman Paşa'nın köpüklü kahveye çok meraklı olduğunu, kendisinin imza için odanın kapısında sırasını beklerken, Paşa'nın kahvesini getiren posta erinin, kendisine sırtını dönerek bir şeyler yaptığını gördüğünü, merak ederek askere ne yaptığını sorduğunu, bu sorudan çok korkan askerin bir şey yapmadığını söylediğini, ısrarı ve güvence vermesi üzerine de koridor boyunca kahvenin köpüğünü ağzında taşıyıp tam kapı önünde fincana boşalttığını itiraf ettiğini anlattı. O günden beri kahveyi pek içmediğini, hele köpüklü kahveyi hiç içmediğini de sözlerine ekledi." 

Damat kaçarken düştü 
Evren'in kızı Miray Göksu'nun eşi Maksut Göksu'yu kuyruk sokumundaki iltihaplı bir bölgeden ameliyat ettiğini belirten Şarlak, ancak hastanede kalmak istemediğini anlattı. Şarlak, hastanede istirahat önerisine rağmen, Evren'in damadının kimseye haber vermeden hastaneden ayrılmaya kalktığını, bu sırada asansörün önünde fenalaşarak yere yığıldığını belirtti. 


</TEXT>
</DOC>
