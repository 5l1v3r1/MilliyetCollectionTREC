<DOC>
<DOCNO> 283001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/dunya/dun01.html </URL>
<DATE> 2004/10/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Zarkavi'den acemi er katliamı 
</HEADLINE>
<TEXT>


Ebu Musab el Zarkavi'ye bağlı Tevhid ve Cihad örgütü, yeni Irak ordusuna katılan 49 Iraklıyı kurşuna dizdi 

DIŞ HABERLER SERVİSİ 


Ürdünlü terörist Ebu Musab el Zarkavi'ye bağlı Tehvid ve Cihad grubu, yeni Irak ordusundan 49 askeri, eğitim dönüşü Bakuba kenti yakınlarındaki karayolunda kurşuna dizdi. 
Geçtiğimiz hafta internette yayımladıkları bir bildiriyle El Kaide terör örgütüne bağlı olduklarını açıklayan grup, yeni isimleri "Irak'ta Cihad için El Kaide Organizasyonu" imzasıyla yaptıkları açıklamada, "mücahitlerin Allah'ın yardımıyla askerleri öldürdüğünü, paralarıyla birlikte iki aracı da aldığını" kaydetti. 
Diyala vilayetinin polis yetkilisi General Valid El Azzavi, askerlerin yere yatırıldıktan sonra başlarından vurularak öldürüldüğünü tespit ettiklerini belirtti. Cesetlerin 12'li sıralar halinde dizildiğini kaydeden Azzavi, askerlerin Baladruz'daki Kirkuş askeri kampında eğitim gördüklerini ve olayın muhtemelen askerlerin 20 gün süren temel eğitimden izinli olarak evlerine döndükleri sırada meydana geldiğini ifade etti. Direnişçilerin elinden kaçmayı başaran 12 askerin, yakalanarak aynı yöntemle öldürüldüğü tahmin ediliyor. 

Türk'ün cesedi bulundu 
Bu arada, Bağdat'ın kuzeyindeki Beici'deki rafinerinin yakınlarında bir Türk kamyon şoförünün cesedi bulundu. Polis yetkilileri, rafine edilmiş petrol ürünleri yüklü bir kamyonu kullandığı belirtilen şoförün cesedinin, anayol kenarında bulunduğunu belirtti. Beici Hastanesi'nden Doktor Mahmud Baraj da cesedin üzerinde çok sayıda kurşun yarasının bulunduğunu söyledi. 
Diğer yandan Bağdat Havaalanı yakınında düzenlenen havan saldırısında Amerikan Büyükelçiliği'nde görevli Bölgesel Güvenlik Yetkilisi Yardımcısı Ed Seitz'in öldüğü açıklandı. 


</TEXT>
</DOC>
