<DOC>
<DOCNO> 268253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sontur40.html </URL>
<DATE> 2004/09/01/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Çocuk yuvasında dayak .. 
</HEADLINE>
<TEXT>

     Balıkesir'in Ayvalık İlçesi'nde 7-12 yaş grubundaki kimsesiz çocukların barındığı Balıkesir Sosyal Hizmetler İl Müdürlüğü'ne bağlı ''Alibey Çocuk Yuvası''nda bir öğretmenin iki çocuğu dövdüğü iddia edildi. 
     Balıkesir Sosyal Hizmetler İl Müdürlüğü, iddia üzerine gözaltına alınan, ancak ifadesi alındıktan sonra savcının talimatıyla serbest bırakılan öğretmen hakkında idari soruşturma başlattı. 
     AA muhabirinin aldığı bilgiye göre, Balıkesir Valiliği'ni telefonla arayan, kimliği açıklanmayan bir kadın, Almanya'dan izine geldiği ilçede çocukları ziyaret amacıyla yuvaya gittiğini, ancak bazı çocukların ağladığını gördüğünü öne sürdü. Çocuklara neden ağladıklarını sorduğunda, ''Nöbetçi öğretmen bizi dövdü'' yanıtını aldığını iddia eden kadın, olayın araştırılmasını istedi. 
     İhbar üzerine harekete geçen Balıkesir Valiliği'nin talimatı üzerine Ayvalık İlçe Emniyet Müdürlüğü ekipleri, nöbetçi öğretmen Kenan K. tarafından dövüldükleri iddia edilen M. Ö. ve O.B'nin ifadelerine başvurdu. 
     Yurttan izin almadan çıktıklarını, arkadaşlarının ''Nöbetçi öğretmen sizi çağırıyor'' demeleri üzerine tekrar yurda gittiklerinde Kenan K'nin kendilerini yumrukla darp ettiğini savunan çocuklar, Ayvalık Devlet Hastanesi'nde de muayeneden geçirildi. 
     Çocukları muayene eden doktorun ''vücutlarının muhtelif yerlerinde ekimozlar mevcuttur, hayati tehlikeleri yoktur'' şeklinde rapor vermesi üzerine gözaltına alınan Kenan K, ifadesi alındıktan sonra Cumhuriyet Savcısı'nın talimatıyla serbest bırakıldı. 
     Sosyal Hizmetler İl Müdürü Mustafa Akbıyık, öğretmenle ilgili idari soruşturma başlattıklarını bildirdi. 
     Olayı valilikten gelen bir telefonla öğrendiğini, iddiaların doğru olup olmadığının araştırıldığını anlatan Akbıyık, bir müdür yardımcısını ''muhakkik'' olarak görevlendirerek yuvaya gönderdiğini kaydetti. Akbıyık, ''İdari soruşturma başlattık. Soruşturmanın sonucuna göre gerekli işlemi yapacağız'' dedi. 
     Öte yandan, Alibey Çocuk Yuvası'nda yaklaşık bir yıl önce de bir hemşirenin 5 çocuğu ''öldüresiye dövdüğü'' iddiasıyla açığa alındığı öğrenildi. 
     
</TEXT>
</DOC>
