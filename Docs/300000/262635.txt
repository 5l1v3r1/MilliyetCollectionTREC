<DOC>
<DOCNO> 262635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/siyaset/siy02.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT'çi, Başkan'a gitmiş 
</HEADLINE>
<TEXT>


MİT Dış Operasyonlar Daire Başkanı Kozinoğlu'nun, Çakıcı davasının geciktirilmesi için Yargıtay Başkanı ile görüştüğü, bağlantıyı Özkaya'nın müteahhidinin sağladığı ortaya çıktı 

TOLGA ŞARDAN, GÖKÇER TAHİNCİOĞLU Ankara 


MİT Dış Operasyonlar Daire Başkanı Kaşif Kozinoğlu'nun, organize suç örgütü lideri Alaattin Çakıcı'nın kaçmasına neden olan davanın geç sonuçlandırılması için Yargıtay Başkanı Eraslan Özkaya ile görüştüğü ortaya çıktı. Özkaya ile Kozinoğlu'nun bağlantısını da Yargıtay Başkanı'nın Bodrum'daki villasının müteahhitlik işlerini yapan ve Çakıcı'nın adamı olarak nitelendirilen müteahhit Hakkı Süha Şen'in kurduğu anlaşıldı. 
Çakıcı, Karagümrükspor Kulübü Lokali baskınına ilişkin davasının Yargıtay'da aleyhine sonuçlanmasından sonra yurtdışına kaçtı. Çakıcı'nın kaçışı, davanın geç sonuçlandırılmasına bağlandı. Bu iddialar, Çakıcı hakkında kaçmadan önceki eylemleriyle ilgili soruşturmayı yürüten İstanbul Başsavcılığı'nın dosyasına da girdi. 

Neler olmuş neler 
Skandal, dosyada Çakıcı'nın adamlarının irtibat kurduğu 3 kamu görevlisinin bulunduğunun anlaşılmasıyla açığa çıktı. Savcılık, Kozinoğlu'nu Çakıcı'yla kurduğu ilişki nedeniyle sorguladı. 
Milliyet, önceki gün dosyadaki diğer 2 ismin de yargı mensupları olduğunu, Çakıcı'nın bir müteahhit aracılığıyla Yargıtay'da kulis yaptığını ortaya çıkardı. 
Dosyadaki 2 Yargıtay mensubunun, Özkaya ile Yargıtay Genel Sekreter Yardımcısı Ercan Yalçınkaya olduğu anlaşıldı. Özkaya'nın, Yalçınkaya aracılığıyla tanıştığı Şen'e, Bodrum'daki villasının tadilatını yaptırdığı belirtildi. Buna karşılık, Şen'in de, Çakıcı'nın Yargıtay'da bulunan ve aleyhine sonuçlanan dosyasıyla ilgili talepte bulunulmasını sağladığı iddiaları soruşturma dosyasında yer aldı. 

Görüşme teklifi 
İddialara göre Şen, tadilatlar sırasında Özkaya'ya, Kozinoğlu'nun kendisiyle görüşmek istediğini söyledi. Görüşme teklifinin kabul edilmesi üzerine korumalarıyla birlikte Özkaya'nın makamına gelen Kozinoğlu, Yargıtay Başkanı'ndan, Fransa'da yakalandığı dönemde Türkiye ile ilgili bazı bilgileri gizleyen Çakıcı'nın davasının geciktirilmesini istedi. Kozinoğlu, Özkaya'ya, Çakıcı'nın bilgilerini ve elindeki kasetleri alabilmek için davanın istenilen biçimde sonuçlanması gerektiğini söyledi. Kozinoğlu, ayrıca davanın aleyhinde sonuçlanması halinde Çakıcı'nın kaçacağını kaydetti. Bu iddiaların tamamı, Kozinoğlu ile Şen'e sorguları sırasında soruldu. 



</TEXT>
</DOC>
