<DOC>
<DOCNO> 292614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/soneko10.html </URL>
<DATE> 2004/11/27/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Şükrü Binay Türkiye'de enflasyonun yükselme şansı hiç yok... 
</HEADLINE>
<TEXT>

     Merkez Bankası Başkan Yardımcısı Şükrü Binay, enflasyondaki bir artışın bankacılık sistemini ciddi etkileyeceğine dikkat çekerek, ''Türkiye'den enflasyonun tekrar biraz daha yüksek seviyelerde gerçekleşmesi şansı hiç yok. Türkiye'de enflasyon olmaz, enflasyon olmadan önce ciddi bir bankacılık krizi olur. 6 sıfırın zamanlamasını bir yerde bu riskleri dikkate alarak da yaptık'' dedi. 
     Binay, Bilgi Üniversitesi'nde düzenlenen ''YTL'ye uyum süreci ve işletmelerin alması gereken önlemler'' konulu seminerde yaptığı konuşmada, YTL'ye geçişin gerekçelerini anlattı. Dünyadaki en büyük kupürlü paranın Türkiye'de olması nedeniyle TL'nin itibarının ortadan kalktığını ve psikolojik olarak vatandaşları olumsuz yönde etkilediğini belirten Binay, paradan altı sıfır atan ülkelerin deneyimlerine değindi. Binay, YTL'ye geçişle birlikte yuvarlama etkisinin önemli boyutta olmayacağına inandığını, zaten bu konuda perakendecilerin de gerekli açıklamaları yaptığını anımsattı. 
     Birçok ülke ve Türkiye'nin 2005 senesi ve sonrasında enflasyon risklerini içinde barındırdığını ifade eden Binay, şöyle devam etti 
     '' Altı sıfır atıyorsunuz ama zamanı mıydı Daha sonraya bırakamaz mıydınız gibi bazı eleştiriler oldu. Bu konuda risk primi gözden geçirilerek gereken tedbirler alınmıştır. Ancak en büyük risk, dışsal şoklar. Cari açığın oldukça önemli olduğu Türkiye'yi dışsal şoklar büyük ölçüde etkiliyor. Bunların en günceli petrol fiyatları. Petrol fiyatlarının 50 dolar civarında seyretmesi önemli bir risk unsurunu barındırıyor. Petrol fiyatlarındaki artışın enflasyondan çok büyüme üzerinde etkisi olacağı kanaatindeyim. Buradaki artışın hedef enflasyona ulaşmamızı bir süre için ertelemesi olası.'' 
     
     VERGİ REFORMU 

     Şükrü Binay, faiz dışı fazlanın elde edilmesinin son derece önemli bir konu olduğunu vurgulayarak, dolaylı vergiler ağırlıklı ve yatırımlardan kesinti yapılarak gerçekleştirilecek bir faiz dışı fazlanın sürdürülebilir olmadığını söyledi. 
     Yapısal şokla karşılaşıldığında petrol fiyatlarındaki artışın büyümeyi önemli ölçüde etkilemesi ve dolaylı vergilerdeki azalışın faiz dışı fazlanın daha aşağı seviyelerde gerçekleşmesine yol açacağını kaydeden Binay, ''Aksi takdirde vergi oranlarını artırmak durumunda kalacağız. Vergi oranlarını artırdığımız zaman bu, büyümeyi olumsuz etkileyecek, vergi kaçağını da teşvik eden bir unsur haline gelecek. Dolayısıyla enflasyonu düşürerek kazandığımız zamanı, vergi reformunda, harcama reformunda ve sosyal güvenlik düzenlemelerinde süratle gerçekleştirerek son derece iyi kullanmamız gerekiyor. Bunun hem programı hem ekonomik gidişatı önemli ölçüde riske sokacağını vurgulamak gerekiyor'' diye konuştu. 
     Türkiye'de hala enflasyon konusunu riskli hale getiren işsizlik sorunu bulunduğuna dikkat çeken Binay, şöyle konuştu 
     ''Seçimler yaklaştıkça işsizliğin hükümetler üzerinde yarattığı siyasi baskı Türkiye'de genellikle popülist uygulamalara yol açıyor. Yine önümüzdeki seçime kadarki dönemde işsizliğin maliye politikaları dışındaki araçlarla aşılması yani doğrudan yabancı sermaye teşvikiyle aşılabilmesi son derece önemli. Hangi siyasi iktidar olursa olsun işsizlik Türkiye'de her zaman büyük sorun olacak. İşsizliğin yarattığı baskı, seçimler yaklaşırken ve seçimler sırasında hükümetleri mutlaka maliye politikasında taviz vermek zorunda bırakacak.'' 
     
     ''BANKACILIK SİSTEMİ ŞU ANDA RİSK TAŞIMIYOR'' 

     Binay, Türkiye'de bankacılık sisteminin şu anda herhangi bir risk taşımadığını ifade ederek, ''Bankacılık sistemi artık kur riski taşımaktan tamamen vazgeçmiş vaziyette. Kur riski geçmişe göre son derece düşük, belki de yok'' dedi. 
     Bankaların temel görevinin vade uyumsuzluğu konusunda aracılık etmek olduğu için vade uyumsuzluğunun boyutunun bankacılık sistemi açısından önemli risk oluşturduğuna işaret eden Binay, şöyle devam etti 
     ''Daha önceden bazı tartışmalar vardı. Enflasyonu biraz artırsak büyümeyi de hızlandırırız. Bu gayet iyi olur gibi. Banka portföylerinin yüzde 70-80'inin Hazine kağıdı olduğunu düşünürseniz bu portföy getirilerinin yüzde 33-34'e indiğini düşünürseniz ortalama enflasyondaki 10-15 puanlık artış bankacılık sistemini son derece ciddi etkiler. Sermayesi önemli ölçüde likidite olmayan bir bankacılık sisteminin de bu zararı sineye çekip ayakta kalabilmesinin imkanı yok. Dolayısıyla Türkiye'de enflasyonun tekrar biraz daha yüksek seviyelerde gerçekleşmesi şansı hiç yok. Türkiye'de enflasyon olmaz, olmadan önce ciddi bir bankacılık krizi olur. Altı sıfırın zamanlamasını bir yerde bu riskleri de dikkate alarak yaptık.'' 
     
     SPK BAŞKANI 

     Sermaye Piyasası Kurulu Başkanı Doğan Cansızlar da sermaye piyasalarının tamamen YTL'ye hazır durumda olduğunu, bu konuda her türlü çalışmayı gerçekleştirdiklerini vurguladı. 
     YTL'ye geçişle birlikte İMKB endekslerinde herhangi bir değişiklik olmayacağını belirten Cansızlar, ancak takastaki eşleştirme ve hesaplaşma işlemlerinden dolayı yılın son 2 gününde borsada işlem yapılmayacağını bildirdi. 
     Borsada işlem gören tüm şirketlerin muhasebe ve bilgisayar sistemlerinin YTL'ye uyumlu hale getirildiğini aktaran Cansızlar, ''Sistemleri YTL'ye uyumlu ve hazır olmayan şirketler olursa bunları işleme kapatacağız'' dedi. 
     
</TEXT>
</DOC>
