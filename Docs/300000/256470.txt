<DOC>
<DOCNO> 256470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sondun30.html </URL>
<DATE> 2004/07/19/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Talat Hiçbir şey çözümün yerini tutamaz ama... 
</HEADLINE>
<TEXT>

     KKTC Başbakanı Mehmet Ali Talat, ''Hiçbir şeyin çözümün yerini tutacak kadar önemli olmadığını'' belirtti, ''Ancak izolasyonlardan kurtulmanın da doğrudan çözüme katkı olduğunun unutulmamasını'' istedi. 
     Başbakan Talat, 20 Temmuz Barış ve Özgürlük Bayramı dolayısıyla yayımladığı mesajda, ''Enosis amaçlı 15 Temmuz 1974 Yunan cuntası darbesine karşı Türkiye'nin Garanti ve İttifak Antlaşmaları'ndan kaynaklanan müdahalesinin, Rum fanatizminin Yunanistan ile birleşme hayalinin bir daha canlanamayacak şekilde gömülmesini sağladığını'' kaydetti. 
     ''Dünyadaki ve Avrupa'daki siyasi oluşum ve gelişmeleri çok yakından ve pek çok yönüyle doğrudan etkileyen Kıbrıs sorununun, 20 Temmuz'un bu 30. yıldönümünde yepyeni, bambaşka bir çehreye büründüğünü'' ifade eden Başbakan Talat, ''Bu yıldönümünde gerçekleştirdiğimiz kutlamalarda, dünyayı algılayışımızda olduğu gibi dünyanın bize bakışında da çok büyük farklılıklar vardır'' ifadesini kullandı. 
     Talat, Kıbrıslı Türklerin artık çözümsüzlüğün değil, çözümün adresi olduğunu dile getirerek, Kıbrıslı Türklerin yeni kimlikleriyle dünyanın bir parçası olmayı başaracağını vurguladı. ''BM planını onaylayan Kıbrıslı Türklerin dünyalı olmayı hedeflediğini'' kaydeden Talat, ''Ancak birleşmeye, çözüme ve Avrupalılığa 'hayır' diyen Rum tarafının oylarıyla Kıbrıslı Türklerin dünyadan izole edilmişlik koşullarına yeniden mahkum edildiğini'' belirtti. 
     
     RUMLARIN GÜNDEM DEĞİŞTİRME TAKTİKLERİ 
     ''İzolasyonu parça parça kaldırmak ve AB'nin de katkılarıyla ekonomik, sosyal ve siyasal her alanda AB normlarına yükselmek temel hedefimiz olmaya devam ediyor'' diyen Talat, Rumların son önerilerini ''hedef şaşırtma'' diye niteledi. 
     Başbakan Talat, şöyle devam etti 
     ''Bu gerçeği göz önünde tutarak, Rumların gündem değiştirme taktiklerini deşifre etmeli ama biz gerçek açılımları sürdürmeliyiz. Nasıl ki Annan planına hem de yüzde 65 oyla 'evet' diyerek büyük bir sıçrama yaptık, süreci kesintiye uğratmadan çözüm vizyonunu kaybetmeden ilerlemeliyiz. 
     Hiçbir şey çözümün yerini tutacak kadar önemli değildir ama unutulmamalıdır ki izolasyonlardan kurtulmak da doğrudan çözüme katkıdır. İşte bu yıldönümünde hükümet olarak Kıbrıs sorununun çözümünün son derece önemli olduğunu biliyoruz. Bunun için çalışırken halkımızın her türlü sorununu da çözmeye çalışıyoruz. Bu bağlamda üzerimize düşeni yaparken halkımızın mutluluğunu gözetmek en temel ilkemiz olmaya devam etmektedir. 
     Bu tarihi günde tüm halkımıza mutluluk ve esenlikler diliyorum.'' 
     
</TEXT>
</DOC>
