<DOC>
<DOCNO> 262971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/guncel/agun.html </URL>
<DATE> 2004/08/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey villayla başladı 
</HEADLINE>
<TEXT>


Yargıtay Başkanı Eraslan Özkaya, villasının tadilatını yaptırmak isterken, müteahhit Hakkı Süha Şen ve MİT'çi Kaşif Kozinoğlu'nun telefonlarının dinlenmesine 'takıldı' 

Tolga Şardan 

Yargıtay Başkanı Eraslan Özkaya'nın adının organize suç örgütü lideri Alaattin Çakıcı hakkında İstanbul Başsavcılığı'nca yürütülen soruşturma dosyasında geçmesiyle ilgili gelişmeler yeni boyut kazandı. Mahkeme kararıyla Çakıcı ile bağlantılı müteahhit Hakkı Süha Şen'in telefonunun dinlenmesi sırasında Yargıtay Başkanı Özkaya ile Yargıtay Genel Sekreter Yardımcısı Ercan Yalçınkaya'nın da telefon dinlemesine "takıldığı" ortaya çıktı. 
Milliyet'in önemli ayrıntılarını duyurduğu skandal, Avusturya'da yakalanan Çakıcı'nın kaçmadan önceki eylemleri ile ilgili soruşturma yürüten İstanbul Başsavcılığı'nın bulgularıyla ortaya çıktı. Çakıcı'nın adamlarının telefonlarını dinleyen Emniyet Genel Müdürlüğü'nün, İstanbul Başsavcılığı'na gönderdiği dosyada, üç kamu görevlisinin ismi yer aldı. Başsavcılık da, önce müteahhit Hakkı Süha Şen, emekli yüzbaşı Mehmet Özbulut, emekli polis memuru Nizamettin Özoğlu'nun, sonra da MİT mensubu Kaşif Kozinoğlu'nun ifadelerine başvurdu. 

Mahkeme kararıyla dinlendi 
Müteahhit Şen ile emekli yüzbaşı Özbulut ve polis Özoğlu'nun, Bodrum'da Çakıcı için faaliyetlerde bulundukları bilgisine ulaşan savcılık, telefonla görüşmemeye özen gösteren Çakıcı'nın, Şen aracılığıyla bürokrasideki işlerini görmeye çalıştığını belirledi. Özbulut ve Özoğlu'nun da Şen'e yardımcı olduğu anlaşılınca, mahkeme kararıyla bu kişilerin telefonları dinlemeye alındı. Bu süreçte Şen'in, MİT mensubu Kozinoğlu, Yargıtay Başkanı Özkaya ve Yargıtay Genel Sekreter Yardımcısı Ercan Yalçınkaya ile görüştüğü saptandı. 

Makamında ziyaret etti 
Özkaya'nın dinlemeye takılmasına neden olan süreç, Şen'le tanışmasıyla başladı. Yazlığının tadilat işlerini yaptıracak birisini arayan Özkaya, Yalçınkaya'nın ve bazı kamu görevlilerinin tanıdığı belirtilen müteahhit Şen'le tanıştırıldı. Tadilatı yapan Şen, bir süre sonra arkadaşı Kozinoğlu ile Özkaya'yı tanıştırdı. Kozinoğlu da bir süre sonra Özkaya'yı makamında ziyaret etti. 

Kaçacağı biliniyordu 
Görüşmeye korumalarıyla gelen Kozinoğlu, Çakıcı'nın, Yargıtay'da bulunan davasında karar sürecinin uzatılmasını istedi. "Kararın gecikmemesi halinde, Çakıcı'nın yurtdışında ilk yakalandığı Fransa'da bile anlatmadığı önemli bilgileri alma şansını yitireceklerini, Çakıcı'nın yurtdışına kaçacağını" öne sürdü. 
Özkaya, bu görüşmenin, Çakıcı'nın Yargıtay'daki davasının sonuçlandığı 7 Nisan 2004'ten sonra yapıldığını ve Kozinoğlu'nun teklifini reddettiğini söyledi. 
Özkaya'nın anlatımına göre, Yargıtay 1. Ceza Dairesi, görüşmeden önce Çakıcı'nın Karagümrükspor Lokali'nin basılmasına ilişkin yargılandığı davayı sonuçlandırdı. Yerel mahkemenin, çete suçundan verdiği 3 yıl 4 aylık cezayı onayan daire, 15 kişinin yaralanmasına azmettirme suçundan verilen 1 yıl 8 aylık cezayı ise, 12 yıldan 15 yıla kadar hapisle yargılanması gerekçesi ve artırım istemiyle bozdu. Daire, kararı, gerekçesini kaleme aldıktan sonra 28 Nisan'da Yargıtay Başsavcılığı'na gönderdi. Bu süreci avukatları aracılığıyla takip eden Çakıcı, karar düzeltme başvurusunda bulundu. 
Bu talebi reddeden Başsavcılık, Çakıcı'nın dosyasını 3 Mayıs'ta İstanbul DGM'ye postaladı. Evrakı 5 Mayıs'ta alan İstanbul DGM, aynı gün çete suçundan verilen cezasının onanması nedeniyle yakalama emri çıkardı. Ancak Çakıcı, 5 Mayıs'ta yurtdışına kaçmayı başardı. 

Özkaya, tadilatı tamamladı 
Müteahhit Şen'le ilgili iddiaları duyan Özkaya, 30 milyar lira ödeme yaptıktan sonra müteaahitle ilişiğini kestiğini ve tadilatı kendisinin tamamladığını söyledi. Kulislerde, Çakıcı'nın dosyasıyla ilgili gecikme bu ilişkilere bağlandı, ancak Yargıtay Başsavcılığı dosyayla ilgili sürecin normal biçimde geliştiğini açıkladı. 

Sorgu bilgileri müteahhitten 

Yargıtay Başkanı Eraslan Özkaya, Milliyet'in sorularını yanıtlarken, sahip olduğu ilginç bir bilgiyi de açıkladı. Yazlık evinin tadilatını yapan müteahhit Hakkı Süha Şen'in İstanbul Başsavcılığı'nca Alaattin Çakıcı ile ilişkileri konusunda sorgulandığını belirten Özkaya, sorguda kendisiyle ilgisi konusunda da sorular yöneltildiğini söyledi. Eraslan'ın, gizli olan bu bilgiyi nasıl öğrendiği merak konusu oldu. Yargı kulislerinde, Özkaya'nın, bağlantılarını öğrendikten sonra ilişkisini kestiğini savunduğu müteahhit Şen'den bilgi almış olabileceği öne sürülürken, bazı kaynaklar da Özkaya'nın savcılık tarafından bilgilendirilmiş olabileceği iddialarını gündeme getirdi. Ancak Şen, dün akşam, sorgunun ardından Özkaya ile görüştüğünü açıkladı. 


</TEXT>
</DOC>
