<DOC>
<DOCNO> 276558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo25.html </URL>
<DATE> 2004/10/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Gaziantepspor'da Ankaragücü maçı hazırlıkları... 
</HEADLINE>
<TEXT>

     Gaziantepspor, yarın Ankaragücü ile oynayacağı karşılaşmanın hazırlıklarını tamamladı. 
     Kırmızı-siyahlılarda yarınki maçta sakatlıkları bulunan futbolculardan Lazarov ve Hasan Özer'in forma giyemeyeceği, kaleci Hasagiç ve Jaziri'nin ise sakıtlıklarının düzeldiği, bu maçta Teknik Direktör Nurullah Sağlam tarafından görev verilmesi halinde oynayabilecekleri bildirildi. 
     Teknik Direktör Nurullah Sağlam, AA muhabirine yaptığı açıklamada, özellikle forvet hattında oynayan futbolcuların sakatlanması nedeniyle gol yollarında sıkıntı yaşadıklarını, bu oyuncuların bir an önce iyileşerek takıma girmesini beklediklerini belirterek, Bulgaristan Milli Takımı'ndan 3 hafta önce sakat dönen Lazarov ile ameliyat olan ve tedavisi süren Hasan Özer'in Ankaragücü maçında forma giyemeyeceklerini söyledi. 
     Tedavisi süren kaleci Hasagiç ve yine Tunus Milli Takımı'ndan sakat dönen Jaziri'nin kısmen iyileştiklerini anlatan Sağlam, ''Lazarov ve Hasan Özer'in tedavileri sürüyor. Sakat olan oyuncularımın da kısa sürede tamamen iyileşerek takıma tekrar girmelerini ümit ediyorum'' diye konuştu. 
     Geçen hafta Diyarbakırspor önünde iyi oynayamadıklarını, sahadan da berabere ayrıldıklarını anımsatan Sağlam, şöyle konuştu 
     ''Artık Diyarbakırspor maçını unutarak kendimizi tamamıyla Ankaragücü maçına konsantre ettik. Hafta içinde yoğun bir tempoda çalışmalarımızı sürdürdük. Sahamızda aldığımız 1 puanı telafi ederek Ankaragücü maçından galibiyetle ayrılmak istiyoruz. Ankaragücü maçında sevinen tarafın biz olmasını ümit ediyorum. Oyuncularıma güveniyorum.'' 
     
     BULGARİSTAN MİLLİ TAKIM TEKNİK YÖNETİMİNE TEPKİ 
     Bu arada, Gaziantep Kulübü Asbaşkanı Bülent Mamatoğlu, aynı zamanda Bulgaristan Milli Takımı oyuncusu olan Lazarov'un milli maç öncesinde gönderilen rapora rağmen kasıtlı olarak oynatıldığı gerekçesiyle Futbol Federasyonu kanalıyla Bulgaristan Milli Takımı teknik heyeti hakkında şikayette bulunduklarını söyledi. 
     Mamatoğlu, Beşiktaş maçı öncesinde milli maç nedeniyle ülkesine giden Lazarov'a teknik direktörüne iletilmesi için rapor verdiklerini dile getirerek, şunları söyledi 
     ''Süper Lig'de Beşiktaş maçı öncesinde ülkesine giden Lazarov'a sakat olduğuna ve tedavisine ilişkin bir rapor verdik. Ancak Bulgaristan Milli Takımı Teknik Direktörü Hristo Stoitchkov sanki böyle bir rapor yokmuş, futbolcu sağlammış gibi Lazarov'u oynattı. Hem futbolcuya yazık hem de bizlere. Gerekli belgelerle birlikte Futbol Federasyonumuz kanalıyla Bulgaristan Milli Takımı teknik heyetini şikayet ettik. Artık bundan böyle bu tip olayları yaşamak istemiyoruz.'' 
     
</TEXT>
</DOC>
