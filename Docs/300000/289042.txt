<DOC>
<DOCNO> 289042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur08.html </URL>
<DATE> 2004/11/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
ABD'li askerler ''savaş stresini'' denizde atıyor... 
</HEADLINE>
<TEXT>

     Adana'nın İncirlik Hava Üssü'nde görevli ABD'li askerler, Mersin'in Kızkalesi Beldesi'nde denize girip, jet-ski'ye binerek, stres attılar. 
     Tatillerini Mersin'in Kızkalesi Beldesi'nde gelen ABD'li askerler, Kızkalesi Belediye Başkanı Necati Kale ve personeli tarafından bayram şekeri ikram edilerek, karşılandı. 
     Denize giren, jet-skilerle hız yapan ABD'li askerler, Türkiye'yi, özellikle de Mersin'i çok sevdiklerini belirttiler. 
     ABD'li askerler, kasım ayı ortalarına gelinmesine rağmen, denize girmenin ayrı bir keyif olduğunu, bu yolla bir süre önce tamamlanan seçim ile halen Irak'ta devam eden savaş stresini yok ettiklerini bildirdiler. 
     Askerler, ülkelerine döndüklerinde de Türkiye'nin reklamını yapacaklarını söylediler. 
     
     ABD'Lİ ASKERLER BİZİM HEMŞEHRİLERİMİZ GİBİ 

     Kızkalesi Belediye Başkanı Necati Kale de, tatil için Kızkalesi'ni tercih eden ABD'li askerlerin artık hemşehrileri gibi olduğunu belirtti. 
     ABD'li askerlerin Kızkalesi'ne sürekli gelmesi nedeniyle onlar için sevdikleri yemeklerin yapıldığını ve özel geceler düzenlediklerini belirten Kale, ''ABD'li askerler, güvenli ve rahat bir ortamı bulunan Kızkalesi'ne gelip, güneşten ve denizden faydalanıp dinlenme fırsatı buluyorlar. Ayrıca, istedikleri deniz sporlarını yapabiliyorlar'' dedi. 
     
     2004 TURİZM AÇISINDAN EN HAREKETLİ YIL- 

     Kızkalesi Beldesi'nde yılın 12 ayı yabancı turist görmenin mümkün olduğuna dikkati çeken Kale, 2004 yılının ise turizm açısından en hareketli yıl olduğunu bildirdi. 
     Kale, Kızkalesi'nin dünya turizmine açıldığını belirterek, ''Yetkililerin acilen turistik tesis yaparak, Anamur'dan Antakya'ya kadar kısmı çok iyi değerlendirmeleri gerekir. Çünkü, bu yıl bölgemize gelen tur operatörleri, gelecek yıl için rezerve yaptırdılar. Şimdiden, 2005 yılında gelecek yeni turistler için yer kalmadı diyebilirim'' diye konuştu. 
     Bölgeye yatırım yapacak işadamlarına da çağrıda bulunan Kale, ''Bölgemize gelin, yatırım yapın. Size her türlü kolaylığı sağlayacağım. Çünkü, tarihi bir güzelliğe sahip Kızkalesi'nin tatil köyleri, spor tesisleri ve spor sahalarına ihtiyacı var. Gelin, burayı Türkiye'nin 1 numaralı turistik bölgesi yapalım'' dedi. 
     
</TEXT>
</DOC>
