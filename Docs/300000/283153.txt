<DOC>
<DOCNO> 283153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko32.html </URL>
<DATE> 2004/10/25/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Uzanlar'ın Sarıyer'deki villası 1.25 trilyona satıldı... 
</HEADLINE>
<TEXT>

     Uzan ailesine ait Sarıyer'deki villa, ikinci ihalesinde 1 trilyon 250 milyar lirayla satıldı. 
     Geçtiğimiz günlerde satışa çıkan, ancak alıcı bulamayan Boğaz manzaralı villa, bugün ikinci kez ihaleye çıkarıldı. 2 trilyon lira muhammen bedelli villa 1 trilyon liradan satışa sunuldu. 
     Tasarruf Mevduatı Sigorta Fonu'nun TMSF Esentepe'deki satış mahallinde gerçekleşen ihaleye, 150 milyar lira teminat yatıran 5 kişi katıldı. 
     Açık artırmayı, 1 trilyon 250 milyar lira ile Perviz Aron adlı kişi kazandı. 
     Gazetecilerine sorusu üzerine, ihale sonrası oluşan fiyatı ''mantıklı'' bulduğunu belirten Aron, villada kendisinin oturacağını söyledi. 
     
     UZAN GRUBU'NUN 53 ARACI DAHA SATILACAK 

     Öte yandan Tasarruf Mevduatı Sigorta Fonu TMSF , Uzan Grubu'na ait 53 aracı daha Kasım ayında satışa çıkaracak. 
     TMSF'nin satış ilanına göre, 2 Porsche ve 3 Mercedes'in de aralarında bulunduğu 13 araç, 4 Kasım tarihinde açık artırma ile satılacak. 1999 model Porsche'nin muhammen bedeli 130 milyar, 2001 modelinin muhammen bedeli 200 milyar lira olarak belirlendi. 
     Mercedes G500 SW 1999 model zırhlı arazi taşıtı da 200 milyar lira muhammen bedelle satışa sunulacak. 
     Bu araçların yanı sıra 8 adet Mitsubishi otobüs 2 Kasım tarihinde, aralarında çeşitli marka otomobil ve kamyonetin de bulunduğu 32 araç da 9 Kasım tarihinde satılacak. Satış, TMSF'nin Esentepe'deki satış mahallinde gerçekleştirilecek. 
     
</TEXT>
</DOC>
