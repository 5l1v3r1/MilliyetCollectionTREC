<DOC>
<DOCNO> 270002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sondun34.html </URL>
<DATE> 2004/09/08/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Fischer Türkiye, Avrupa için olağanüstü önemli... 
</HEADLINE>
<TEXT>

     Almanya Dışişleri Bakanı Joschka Fischer, Türkiye'nin Avrupa için olağanüstü stratejik öneme sahip olduğunu söyledi. 
     Fischer, bugün mecliste yaptığı konuşmada, dünyadaki büyük değişikliklere dikkati çekerek, ''Bazı eski kafalı kişiler Türkiye'nin AB üyeliğinin birliği zorlayacağından söz ediyor. Ancak ben gerçekleri görmezlikten gelemem. Türkiye Avrupa için olağanüstü stratejik öneme sahip'' dedi. 
     Türkiye'nin büyük adımlar attığını belirten Fischer, ''Türkiye başarılı olabilmek için gelecekte de büyük çabalar harcamak durumunda. Bu Türkiye dışında tüm bölge için önemli bir sinyal olacaktır. 21. yüzyılda stratejik güvenliğimizi sağlayacak. Sonuçta üye olup olmaması konusunda belki 15 yıl sonra karar verilecek'' şeklinde konuştu. Fischer, Türkiye'nin AB üyeliğine yoğun şekilde karşı çıkan Hıristiyan Sosyal Birlik Partisi CSU federal meclis grubu başkanı Michael Glos'a yönelik olarak da, şunları söyledi 
     ''Sizinle Türkiye'nin AB üyeliği konusunda çok farklı görüşlere sahip olabiliriz. Buna saygı duyuyorum, ancak iç siyasi tartışmalarımız dış politikadaki sorumluluklarımızı yerine getirmemizi engellememeli. Güvenliğimizin geleceği, ileride eskiden olduğu gibi Batı-Doğu ekseninde değil, totaliter rejimlerin ortaya çıktığı Ortadoğu'da belirlenecek.'' Fischer ayrıca, İran'ın nükleer programından duyduğu endişeyi dile getirerek, Ortadoğu'da istikrarın sağlanması için ABD ve Rusya'yla olan ilişkilerin önemini vurguladı. 
     Alman askerlerinin Afganistan ve Kosova'da görev yapmalarının önemine de değinen Fischer, yabancı askerlerin Afganistan'dan çekilmeleri durumunda bu ülkede yeniden savaşların meydana geleceği uyarısında bulundu. 
     Muhalefetteki Birlik partilerinin CDU CSU federal meclis grubu başkan yardımcısı Wolfgang Schaeuble ise ''Türkiye'nin önemi herkes tarafından kabul ediliyor. Ancak bu, AB'ye üye olması için geçerli bir sebep değil. AB kimliğini korumak istiyorsa mümkün olduğu kadar küçük bir çerçevede kalmalı. Aksi takdirde bu, sonuçta Türkiye'nin de aleyhine olabilir'' dedi. 
     Türkiye'ye karşı adil davranılması gerektiğini kaydeden Schaeuble, ''Türkiye'ye 1963 yılından bu yana vaatlerde bulunduk. Bu nedenle artık bunları dikkate almak zorundayız. Ancak Türk tarafıyla biraraya gelerek tüm tarafları memnun edebilecek bir çözüme ulaşmalıyız. AB, Türkiye'nin üyeliğini kaldırabilir mi Asıl bunun tartışılması gerekir'' diye konuştu. 
     
</TEXT>
</DOC>
