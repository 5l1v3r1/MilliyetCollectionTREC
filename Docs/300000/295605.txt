<DOC>
<DOCNO> 295605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/sonspo15.html </URL>
<DATE> 2004/12/07/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Konyaspor 25 futbolcuyu mercek altına aldı... 
</HEADLINE>
<TEXT>

     Takıma genç oyuncular kazandırmayı hedefleyen Konyaspor, İkinci Futbol Ligi A ve B kategorisinde 25 futbolcuyu mercek altına aldı. 
     Konyaspor İkinci Başkanı Hüseyin Çevik, yaklaşık 3 yıldır birlikte oynayan futbolculardan kurulu Konyaspor'un izleyiciye keyif veren futbol ortaya koyduğunu söyledi. 
     Takımı daha iyi yerlere götürmek ve uzun yıllar başarıyı yakalamak için yoğun çaba harcadıklarını ifade eden Çevik, bu kapsamda yapılacak transferlerin yerinde olması amacıyla Futbolcu İzleme Komitesi kurduklarını bildirdi. 
     Çevik, komitenin şu anda Birinci Süper Lig'de oynayan futbolcuların yanı sıra İkinci Lig A ve B kategorisinde forma giyen 25 oyuncuyu mercek altına aldığını dile getirerek, şunları kaydetti 
     ''Takıma genç oyuncular kazandırmayı istiyoruz. Komite, takip edilen futbolcular için her hafta 5 maç izliyor. Biz, ileriye dönük istikrarı yakalamak için bugünden ciddi adımlar atıyoruz. İlk yarının ardından kulüpleri ile anlaşma sağlamamız durumunda bu futbolcuların önemli bir kısmını transfer etmeyi planlıyoruz.'' İkinci yarıda da futbolcu takibinin genişletilerek sürdürüleceğini belirten Çevik, ''İyi transferlerle çok daha güzel noktalara ulaşacağız. Konyaspor, artık bir marka oldu. Çok sayıda futbolcu bizim formamızı giymek için talepte bulunuyor'' dedi. 
     
</TEXT>
</DOC>
