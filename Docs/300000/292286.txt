<DOC>
<DOCNO> 292286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/yazar/sazak.html </URL>
<DATE> 2004/11/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
SSK kavgası 
</HEADLINE>
<TEXT>


Hükümetin sağlık hizmetlerinin tek çatı altında toplanması amacıyla hazırladığı yasa tasarısı, Meclis'te iktidar ve muhalefet arasında sert tartışmalara yol açarken, sendikaların tepkisi de sürüyor. 
Emek Platformu'nun Ankara mitingi uyarıcıydı. 
100 bine yakın çalışan, meydanlarda SSK hastanelerinin devri ve Köy Hizmetleri Genel Müdürlüğü'nün kapatılması girişimini protesto ettiler. 
SSK hastaneleri yıllardır kanayan yaradır. Bu hastanelere 'sağlıklı giren, hasta çıkar ' yargısı yerleşmiştir. İyi niyetli hekim ve sağlık personeli 35 milyon sigortalıya, - emeklisi ve çalışanıyla - hizmet vermeye uğraşır. Bu ağır yük nedeniyle hastane önlerinde kuyruklar oluşur. Yaşlılar ve engelliler çile çeker. SSK fonları hortumlanır. İlaç yolsuzlukları yaşanır. 
Buna rağmen SSK hastaneleri niye korunmak istenir 
DİSK Başkanı Süleyman Çelebi'yle konuştuk. Çelebi bazı rakamlar verdi. 'Kara delik' diye nitelendirilen bütçedeki 22 katrilyonluk sosyal güvenlik açığının 6 katrilyonu SSK'dan kaynaklanıyormuş. 
Çelebi, 'hodri meydan' diyor "SSK hastaneleri bu nedenle Sağlık Bakanlığı'na devredilmek isteniyorsa, versinler bize, bu açığı da kapatarak işletmeye hazırız." 
Sosyal Sigortalar Kurumu'nun Bağ - Kur ve Emekli Sandığı'na göre kişi başına sağlık giderleri abartılanın aksine hayli düşükmüş 
2003 yılı verilerine göre kişi başına sağlık harcaması, SSK'da 182 milyon 206 bin lirayken bu harcama Bağ - Kur'da 512 milyon lira, Emekli Sandığı'nda ise 995 milyon 718 bin lira olarak gerçekleşmiş. 
DİSK Başkanı Çelebi, SSK hastanelerinin asıl işlevini de şöyle anlatıyor 
"Diyaliz hastaları, onkoloji, kalp damar cerrahisi, by - pass ameliyatlarında SSK hastaneleri çok önemli bir yükü kaldırıyor. Yarın bu hastaneler Sağlık Bakanlığı'na devredilip birkaç yıl sonra da özelleştirildiğinde sadece özel sigortası olanlar bu tür ağır ve maliyetli hizmetlerden yararlanır hale gelecek. Parası olmayan ise kaderine terk edilecek. SSK hastanelerinde ilaç fiyatları da daha düşük. Çünkü toplu alım yapıyorlar. Bu hastaneler kapatıldığında ne olacağın yanıtı yok " 
SSK'nın 148 hastanesi, 212 dispanser, 202 sağlık istasyonu, 9 diş sağlığı merkezi bulunuyormuş. 
10 bine yakın hekim, 12 bini aşkın hemşire ve ebe çalışıyormuş. Sağlık personelinin toplam sayısı 54 bin dolayında. 
Çelebi, hekimlere yönelik 'bıçak parası' alındığına yönelik suçlamalar, işletme zaafları, kimi yolsuzluk iddialarına karşın SSK hastanelerinde 'ucuz maliyetli ve kaliteli' sağlık hizmeti verildiği iddiasında. İşçiler ve emekliler de böyle düşünüyor olmalı ki 100 bin kişi meydanlarda tasarıya 'hayır' dediler. 
Hükümet, yeni tasarıyla 'tabela' dışında SSK hastanelerinde ne değişeceğini açıklamalı. 



</TEXT>
</DOC>
