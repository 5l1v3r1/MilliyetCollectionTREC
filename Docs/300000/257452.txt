<DOC>
<DOCNO> 257452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sontur49.html </URL>
<DATE> 2004/07/22/ </DATE>
<TIME> 22.47 </TIME>
<AUTHOR>  </AUTHOR>
<HEADLINE>
Türker, Trenin hızlandırılmış olmasıyla ilgili olmadığını söyledi 
</HEADLINE>
<TEXT>

     Ulaştırma Bakanlığı Müsteşar Vekili ve Kriz Masası Başkanı Muammer Türker, hızlandırılmış trenin raydan çıkmasıyla Sakarya yakınlarında meydana gelen kazayla ilgili olarak, ''Bulunulan yer, hızlandırılmış olmayan trenler hangi hızda gidiyorsa hızlandırılmış trenlerin de o hızda gitmesine müsaittir. Şu anki bilgilerin ışığında trenin hızlandırılmış olmasının kazayla ilgili olmadığını düşünüyoruz'' dedi. 
     Türker, TCDD Genel Müdürlüğü'nde yaptığı açıklamada, çok acı bir olayın yaşandığını söyledi. İstanbul-Ankara seferini yapan Yakup Kadri Karaosmanoğlu Ekspresi'nin saat 18.00'de Haydarpaşa Garı'ndan yola çıktığını belirten Türker, saat 19.45 sıralarında Sakarya sınırlarında Mekece-Osmaneli arası 183. kilometrede kaza yaptığını ifade etti. 
     
     ''TEKNİK ÇALIŞMA YAPMADAN BİRŞEY SÖYLEYEMEYİZ'' 
     Hızlandırılmış trenin 234 yolcu, 9 personel olmak üzere 243 kişi taşıdığını belirten Türker, kazanın sebebine ilişkin çeşitli spekülasyonların yapıldığını, ancak teknik çalışma yapmadan birşey söylemenin mümkün olmadığını söyledi. 
     Ölü ve yaralı sayısı hakkında olay yerinden net bilgi alamadıklarını vurgulayan Muammer Türker, yaralıların acilen hastaneye kaldırıldığını bildirdi. 
     Trenin hızlandırılmış olmasının bu kazada etkisinin bulunmadığını düşündüklerini kaydeden Türker, ''Çünkü, bulunulan yer, hızlandırılmış olmayan trenler hangi hızda gidiyorsa hızlandırılmış trenlerin de o hızda gitmesine müsaittir. Dolayısıyla, şu anki bilgilerin ışığında trenin hızlandırılmış olmasının kazayla ilgili olmadığını düşünüyoruz. Fakat, teknik ekipler çalışma yaptıktan sonra sebeple ilgili açıklama yapılacak'' dedi. 
     Türker, olay yerinden gelen bilgilerin ışığında ölü ve yaralı sayısına ilişkin açıklama yapılacağını sözlerine ekledi. 
     Türker, bir gazetecinin, sabotaj ihtimali olup olmadığına ilişkin sorusu üzerine, bütün ihtimalleri değerlendirdiklerini, ancak henüz kazanın nedenine ilişkin bilgi veremediklerini kaydetti. 
     Muammer Türker, bir başka soru üzerine de, Ulaştırma Bakanı Binali Yıldırım'ın da kaza yerine helikopterle hareket ettiğini bildirdi. 
     Türker, ''Hızlı tren seferleri kaldırılacak mı '' şeklindeki soruya da, ''Şu an öyle birşey söylemem mümkün değil. Öyle birşey doğru da olmaz'' yanıtını verdi. 
     
</TEXT>
</DOC>
