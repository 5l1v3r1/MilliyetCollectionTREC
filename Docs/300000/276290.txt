<DOC>
<DOCNO> 276290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sontur09.html </URL>
<DATE> 2004/09/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İlginç bir iddia Mevlana'nın resmi, aslında İranlı bir sanatçıya ait 
</HEADLINE>
<TEXT>

     Mevlana'nın, bir postun üzerinde oturmuş, elleri kaftanının uzun kolları içinde kaybolmuş görünen en ünlü resminin İranlı çağdaş bir sanatçıya ait olduğu ve Mevlana'nın gerçek fiziksel özelliklerini yansıtmadığı iddia edildi. 
     Selçuk Üniversitesi Fen-Edebiyat Fakültesi Doğu Dilleri ve Edebiyatı Bölümü Öğretim Üyesi Yrd. Doç. Dr. Nuri Şimşekler, AA muhabirine yaptığı açıklamada, dünyaca ünlü düşünür ve mutasavvıf Mevlana'nın düşünceleri gibi fiziksel özelliklerinin de çok pek kişi tarafından merak edildiğini söyledi. 
     Şimşekler, Mevlana denilince hemen herkesin aklına kitaplar, hediyelik eşyalar veya afişlerde sıkça görülen bir postun üzerine diz çökmüş halde tasvir edilen, beyaz uzun sakallı ve sarıklı resminin geldiğini belirtti. 
     Mevlana'nın, bir postun üzerinde, elleri kaftanının uzun kolları içinde kaybolmuş görünen bu en çok bilinen resminin İranlı çağdaş bir sanatçıya ait olduğunu ifade eden Şimşekler, şöyle konuştu 
     ''1960'lı yıllarda, dönemin Mevlana Müzesi Müdürü Mehmet Önder'e, İran gezisi sırasında Tahran Üniversitesi'nde, Mevlana konulu minyatür ve resim yarışmasında birinci gelen bu resim, Prof. Dr. İbrahim Ümmet Ullahi tarafından hediye edildi. Mevlana'nın dönemine ait olmayan, günümüzde yapılan bu resim, Önder tarafından Mevlana Müzesi'ne getirildi. Müze Müdürlüğü'nce beğenildiği için kartpostal olarak bastırılan ve orijinali halen Mevlana Müzesi'nde sergilenen bu resim, kısa sürede tüm Türkiye'de en çok kullanılan Mevlana resmi oldu.'' Şimşekler, bu fotoğrafın, kitap ve dergilerle birlikte bazı işyeri tabelalarında, gıda maddesi ambalajlarında hatta Konya'nın ve Türkiye'nin tanıtım kataloglarında kullanıldığını söyledi. 
     
     ''SAKALI UZUN DEĞİLDİ'' 

     Resmin, çok sevilip benimsenmesine karşın, Mevlana'nın gerçek fiziksel özelliklerini taşımadığını savunan Yrd. Doç. Dr. Nuri Şimşekler, şunları kaydetti 
     ''Söz konusu resimde, Mevlana, şişmanca ve orta boylu olarak gösterilmektedir. Ancak 14. yüzyılda yaşamış bir tarihçi olan Ahmet Eflaki Dede'nin 'Menakibül Arifin' adlı kitabında, Mevlana'nın boyunun yaklaşık 1.80 santimetre olduğu, genel olarak ellerindeki damarları görünecek kadar zayıf olduğu belirtilmektedir. Uzun sakallı olarak resmedildiği bu resmin aksine, Mevlana oldukça kısa sakala sahipti. Mevlana'nın uzun sakal bırakmaktan, kişide gururlanmaya neden olacağı endişesiyle kaçındığı, yine aynı kaynakta geçen bir olayla anlatılır. Sakal tıraşını nasıl yapması gerektiğini soran berbere Mevlana, Oldukça kısa kes, kadınlardan fark edilelim yeter diye yanıt verir.'' Şimşekler, hoşgörüsüyle bilinen Mevlana'nın, kentteki gayrimüslim sanatçıların kendisinin resmini yapmasına izin verdiği yolunda rivayetler olduğunu, ancak bugün gerçek bir Mevlana resminin var olup olmadığının bilinmediğini sözlerine ekledi. 
     
</TEXT>
</DOC>
