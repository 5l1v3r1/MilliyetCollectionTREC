<DOC>
<DOCNO> 250786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sondun04.html </URL>
<DATE> 2004/06/25/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Saddam - Bin Ladin ilişkisine dair yeni belge 
</HEADLINE>
<TEXT>

     Bülent Keneş 

Irak'ın devrik lideri Saddam Hüseyin'in, Suudi yönetimine karşı El Kaide terör örgütü lideri Usame Bin Ladin ile işbirliği yapma yollarını aradığı iddia edildi. 
     Amerikalılar tarafından Irak'ta ele geçirilen bir belgenin, 1990'lı yıllarda Irak istihbarat ajanlarının, Suudi yönetimine karşı yürütülen geniş bir faaliyetin parçası olarak o sıralar Sudan'da bulunan Bin Ladin ile temasa geçtiğini ortaya koyduğu öne sürüldü. 
     New York Times gazetesinde çıkan bir haberde, Amerikan yetkililerinin belgeyi, Irak istihbaratının, Bin Ladin'in de aralarında bulunduğu birkaç Suudi muhalif grubuyla işbirliği arayışına dair bir iç rapor olarak niteledikleri kaydedildi. 
     Belgenin Amerikalılara Saddam rejimine sert muhalefetiyle bilinen Ahmet Çelebi liderliğindeki Irak Ulusal Konseyi tarafından verildiği belirtilen haberde, askeri yetkililerin ''belgenin güvenilirliğini tescil ettikleri'' kaydedildi. 
     Ancak gazeteye göre, belgeyi inceleyen ABD Savunma Bakanlığı Pentagon yetkilileri, belgede Irak istihbaratı ile Bin Ladin arasında resmi ittifak kurulduğuna dair herhangi bir bilgi bulunmadığını kaydettiler. 
     11 Eylül Soruşturma Komisyonu'nun, geçen hafta açıkladığı inceleme raporunda, Usame Bin Ladin'le Irak yönetimi arasında temas kurulduğuna dair bazı bilgiler bulunduğu, ancak bunların resmiyet kazanmadığı kaydedilmişti. 
     
</TEXT>
</DOC>
