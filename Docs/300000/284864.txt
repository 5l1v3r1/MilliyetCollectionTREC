<DOC>
<DOCNO> 284864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonsiy09.html </URL>
<DATE> 2004/10/31/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Çiçek İktidarımız döneminde adelet hizmeti öncelikli olmuştur 
</HEADLINE>
<TEXT>

     Adalet Bakanı Cemil Çiçek, iktidarları döneminde adalet hizmetini öncelikli hizmet alanı haline getirdiklerini, daha hızlı ve etkin bir adalet hizmeti sunmaya, e-devletten önce e-adaleti hayata geçirmeye çalıştıklarını söyledi. 
     Denizli Adalet Sarayı, Başbakan Recep Tayyip Erdoğan, Adalet Bakanı Cemil Çiçek, AK Parti Genel Başkan Yardımcısı Necati Çetinkaya ve bazı yüksek yargı organları mensuplarının katıldığı törenle hizmete girdi. 
     Bakan Çiçek, törende yaptığı konuşmada, adalet hizmetlerinde iktidarlarıyla birlikte yeni bir dönemin başladığını, adalet kavramının yüceliğine uygun fiziki mekanlar oluşturulduğunu belirterek, şunları söyledi 
     ''Yargı hiç şüphesiz bir toplumun olmazsa olmazıdır. Egemenliğin göstergesidir. Devletin ve milletin geleceğidir. Türkiye'nin talihsizliği, söylemlere uygun icraatların maalesef zamanında yeterince yapılamamış olmasıdır. Bunun en çarpıcı delili, adalet hizmetinde karşılaşılan sorunlardır. Adalet hizmetleri, bugüne kadar devletin öncelikli hizmet alanı olarak kabul edilmemiştir. Ancak, adalet hizmeti bizim iktidarımız döneminde öncelikli hizmet alanı haline gelmiştir.'' Çiçek, hükümet olarak son iki yıl içinde adalet hizmeti alanında 149 proje yürüttüklerini ve bunun en kısa zaman içinde 200'e ulaşacağını, sadece Denizli'ye adalet hizmetleri için 57 trilyon lira verildiğini bildirdi. 
     Bu kapsamda, İzmir Adalet Sarayı'nın yıllar sonra bitirilmesini de örnek veren Çiçek, şöyle konuştu 
     ''İzmir Adalet Sarayı'nın hikayesi pehlivan tefrikası gibi tam 22 yıl devam etmiştir. Benden evvel 13 bakan eskitmiş. Eğer aynı usulle devam etseydik, 20. Adalet Bakanı da gelir geçerdi. Biz, geçen yıl 33 trilyon lira vererek binanın bitmesini sağladık.'' 
     
     HÜKÜMET KONAKLARINDAKİ ADALET HİZMETİ 
     Adliyelerin hükümet konaklarında yer almasını uygun bulmadıklarını kaydeden Çiçek, ''Adaletin yeri de mekanı da makamı da ayrıdır. Eğer bu kavramı kafamızda iyi şekillendiremezsek, adaleti zihnimizde, vicdanımızda yerli yerine oturtamazsak, bunun bedelini çok ağır öderiz. Bunun için adli makamlar mutlaka ayrı mekanlarda hizmet vermelidir'' dedi. 
     Çiçek, bunu sağlamak amacıyla adalet hizmetleri için bütçeden daha fazla kaynak ayrılmasına başlandığını belirtti. 
     
     AB ANAYASASI 
     Adalet Bakanı Cemil Çiçek, Türkiye'nin AB Anayasası Nihai Belgesi'ni imzalayarak, tam üye olmaya çalıştığı AB'ye hukuki katılımı gerçekleştirdiğini ifade etti. 
     Çiçek, şöyle devam etti 
     ''İnşallah tam üyeliğimiz de gerçekleşir. Türkiye Avrupa camiasında hak ettiği onurlu yerini alır. Onun için AB Anayasası'nı iyi tetkik etmeliyiz. Bu anayasayla, Avrupa camiası bir başka hukuki şekil alıyor. Bu hukuki şekil içinde bize sağlanan imkanlar da var, bizim yerine getirmemiz gereken konular da. Dolayısıyla hukuk hayatımız yeniden şekillenecek. Biz, bunu önceden gördüğümüz için iki yıldır reform paketleri adı altında birçok değişikliği yapıyoruz.'' 
     
     E-ADALET 
     Adalet hizmetlerinin hızlanması ve etkinleşmesi için hakim ve savcıların tamamının bilgisayara kavuşturulduğunu da belirten Çiçek, şunları kaydetti 
     ''Geldiğimiz günden beri bilgisayar sistemini kurmak için ödediğimiz para 89 milyon dolardır. e-devletten önce e-adaleti gerçekleştirmeye çalışıyoruz. Bilgiye daha çabuk ulaşabilmek, yargılama hizmetlerini daha süratli bitirebilmek ve insanımızın adalet özlemini bir an evvel çağdaş imkanlarla gerçekleştirmek için bunu yapıyoruz. Eksikliklerimiz varsa bunu da süratle gidereceğiz.'' 
     
     DİĞER KONUŞMALAR 
     Denizli Valisi Gazi Şimşek, son yıllarda sosyo-ekonomik gelişmelerle suç çeşitliliğinin arttığını, bu nedenle adalet mekanizmasının hızlı çalışmasına elverişli altyapının oluşturulmasının önemli olduğunu belirtti. 
     Denizli Cumhuriyet Başsavcısı Selami Hatipoğlu da adalette kaliteli hizmet için fiziki altyapının önem taşıdığını belirterek, ''Gelişmiş ülkelerde, adalet görkemli binalarda verilmektedir. Türkiye'de ise bodrum katında, terk edilmiş binalarda ya da hükümet konaklarında bu hizmet verilmeye çalışılıyor'' dedi. 
     Bu arada, ''Ya pasaportumu verin ya vatandaşlıktan çıkarın'' diye pankart açan Resul S, güvenlik güçleri tarafından gözaltına alındı. 
     
</TEXT>
</DOC>
