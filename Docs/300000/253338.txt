<DOC>
<DOCNO> 253338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonsiy20.html </URL>
<DATE> 2004/07/06/ </DATE>
<TIME> 20.49 </TIME>
<AUTHOR>  </AUTHOR>
<HEADLINE>
Erdoğan Bulgaristan'da PKK'yla mücadelede işbirliği istedi 
</HEADLINE>
<TEXT>

     Başbakan Recep Tayyip Erdoğan, Bulgaristan yönetiminden, terör örgütü PKK'nın bu ülkedeki uzantılarına karşı mücadelede daha etkili işbirliği istedi. 
     Alınan bilgiye göre, Başbakan Erdoğan ile Bulgaristan Başbakanı Simeon Sakskoburgotski başkanlığındaki heyetler arası görüşmede, Erdoğan'ın, İstanbul Büyükşehir Belediye Başkanı olduğu dönemde, Balat'daki Bulgar kilisesinin onarımıyla yakından ilgilendiğini söylediği, Bulgar yönetiminden de bu ülkedeki Osmanlı-Türk eserlerine karşı aynı ilgiyi istediği öğrenildi. Erdoğan, öncelikle Bulgaristan'daki Osmanlı-Türk camileri ile tarihi eserlerin envanteri çıkartıldıktan sonra onarıma başlanması gerektiğini kaydetti. 
     Görüşmede, terör örgütü PKK da gündeme geldi. Başbakan Erdoğan, örgütün Türkiye'de tekrar terör eylemlerine yeltendiğini ifade ederek, teröre karşı iki ülkenin işbirliği yapmasını istedi. Başbakan Erdoğan, Bulgar yönetiminden terör örgütünün bu ülkedeki uzantılarına karşı mücadelede daha etkili işbirliği yapılması gerektiğini söyledi. Bulgar yönetimi de terörle mücadele konusunda Türkiye ile işbirliğine her zaman açık olduklarını bildirdi. 
     Başbakan Erdoğan, görüşmede, üç Türk balıkçının balık tutmak amacıyla açıldıkları Karadeniz'de Bulgar karasularına yanlışlıkla girmeleri nedeniyle gözaltına alınması konusunu da gündeme getirerek bu balıkçıların serbest bırakılmalarını istedi. Bulgaristan Başbakanı Sakskoburgotski de konuyu değerlendireceklerini söyledi. 
     BAŞBAKAN ERDOĞAN BULGARİSTAN'DA... 
     
     ERDOĞAN ''TÜRK YATIRIMCININ BULGAR EKONOMİSİNE GÜVENİ TAMDIR'' 

     Başbakan Recep Tayyip Erdoğan, 2 bin 69 firmayla Türkiye'nin Bulgaristan'da yatırım yapan en büyük ülke konumunda olduğunu vurgulayarak, ''Türk yatırımcının Bulgar ekonomisine güveni tamdır'' diye konuştu. 
     Başbakan Erdoğan, Hilton Oteli'ndeki Türk-Bulgar İş Forumu'na katılarak bir konuşma yaptı. 
     Türkiye ile Bulgaristan arasındaki ilişkilerin hukuki zeminini yaratmak istediklerini ve Bulgaristan'daki Türk işadamlarını tek çatı altında toplayacak olan iş konseyinin açılmasının çok faydalı olacağını ifade eden Erdoğan, iki ülke arasındaki ticaret hacminin 2003 yılında yüzde 47 oranında artarak 1,3 milyar dolara ulaştığını kaydetti. 
     Türkiye'deki iş çevrelerinin Bulgaristan'a olan ilgisinin artarak devam ettiğini belirten Erdoğan, 2 bin 69 firmayla Türkiye'nin Bulgaristan'da yatırım yapan en büyük ülke konumunda olduğunu ifade etti. 
     Erdoğan, bu olumlu tablonun oluşmasında iki ülke ekonomilerinin gelişmesinin yattığını vurgulayarak, ''Türk yatırımcının Bulgar ekonomisine güveni tamdır'' diye konuştu. 
     Şişe Cam'ın yarın temeli atılacak 160 milyon dolarlık yatırımının, bu güvenin göstergesi olduğunu kaydeden Erdoğan, bu yatırımla 700 kişiye istihdam sağlanacağını, projenin Bulgaristan'da sıfırdan başlayan en büyük proje olduğunu bildirdi. 
     Erdoğan, Türkiye'nin komşularıyla verimli ve güçlü bir işbirliği istediğini ifade ederek, hükümet olarak Bulgaristan'daki işadamlarına yardımcı olacaklarını ve onlara yol göstereceklerini belirtti. Erdoğan, Türk ve Bulgar şirketlerinin Irak'ta da birlikte yatırım yapmalarının iki ülke ilişkileri açısından çok olumlu olduğunu kaydetti. 
     Hazar doğalgazının Avrupa'ya açılması konusunda da işbirliği yapılabileceğini belirten Erdoğan, bu konuda ortak çalışmalar yapıldığını, yakında da olumlu sonuçlar alınacağını anlattı. 
     Bulgaristan'ın büyük bir kararlılıkla AB yolunda ilerlemesini sürdürdüğünü, Türkiye'nin de bunu izlediğini belirten Erdoğan, Bulgaristan'ın Türkiye ile olan ekonomik ilişkilerinin, birçok Avrupa ülkesine göre daha iyi konumda olduğunu ifade etti. 
     Erdoğan, Bulgaristan'da yabancılara tanınan birçok hakkın Türklere de uygulanmasını istedi. 
     Karşılıklı vizede kolaylıklar sağlanacağını ümit ettiğini belirten Erdoğan, şunları kaydetti 
     ''Artık aramızdaki resmi ziyaretleri aşmamız gerekiyor. Artık karşılıklı olarak yemeğe gidip gelmeliyiz. Ben bir akşam yemeğine buraya gelmeliyim, sayın Başbakan da Türkiye'ye gelmeli. O yemeklerde iki ülke ilişkilerini ele almalıyız, Türkiye'den Bulgaristan'a gitmek, Türkiye'nin bir ucundan diğerine gitmekten daha yakın.'' 
     
     SAKSKOBURGOTSKİ'NİN KONUŞMASI 

     Bulgaristan Başbakanı Simeon Sakskoburgotski de, bir Bulgar şirketinin İzmit'te 600 milyon dolarlık yatırım gerçekleştirdiğini ifade ederek, Türkiye ile Bulgaristan'ın karşılıklı yapabilecekleri birçok iş bulunduğunu belirtti. 
     Sınır kapılarının modernize edilmesi gerektiğine işaret eden Sakskoburgotski, işadamları ve turistlerin sınır kapılarından geçerken sıkıntı çektiğini, bu sıkıntıların giderilmesi gerektiğini kaydetti. 
     Sakskoburgotski, Bulgaristan'a gelen Türk turist sayısında geçen yıla göre yüzde 15 oranında artış olduğunu, Türkiye'ye giden turist sayısının da arttığını söyledi. 
     Türkiye ile Bulgaristan'ın turizm alanında ilişkilerini daha da geliştirmesi için çabaladıklarını vurgulayan Sakskoburgotski, iki ülke arasındaki dostluk ve iyi ilişkilerin halklar arasındaki ilişkilere de yansıyacağını belirtti. 
     Forumda TOBB Başkan Vekili Zafer Çağlayan ile Türk-Bulgar İş Konseyi Başkanı Yalçın Egemen de birer konuşma yaptı. 
     Başbakan Erdoğan, konuşmaların ardından Sakskoburgotski'ye bir plaket sundu. 
     
</TEXT>
</DOC>
