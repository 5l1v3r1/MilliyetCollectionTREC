<DOC>
<DOCNO> 282753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonspo15.html </URL>
<DATE> 2004/10/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş 6 eksikle Ankaragücü maçına hazır... İşte muhtemel 11 
</HEADLINE>
<TEXT>

     Beşiktaş, Ankaragücü maçının hazırlıklarını basına kapalı yaptığı antrenmanla tamamlarken, sakatlıklar ve cezalar nedeniyle 6 futbolcu kadroya alınmadı. 
     Siyah-beyazlılarda sakatlıkları bulunan Pancu, Tümer, Cordoba, Ronaldo ve kart cezalıları İbrahim Toraman ile Okan'ın Ankara'ya götürülmeyeceği açıklandı. 
     Teknik direktör Vicente Del Bosque, hafif sakatlığı bulunan Sergen ve midesinde ağrıları olan Fatih nedeniyle Ankara'ya 20 kişilik kadroyla gidilmesine karar verdi. 
     İspanyol teknik adamın, Diyarbakırspor maçında başarılı bulduğu savunma dörtlüsünü Ankara'da da sahaya çıkarması beklenirken, Fatih'in mide sorununun devam etmesi halinde bu bölgede Ali Güneş'in forma giyeceği öğrenildi. Sergen'in ağrılarının devam etmesi halinde de forvette Carew'in yanında Diyarbakırspor'a 2 gol atan İbrahim Akın görev yapacak. Ayrıca, sarı kart cezalısı Okan'ın yerine ön liberoda da Tayfun oynayacak. 
     Kadroya, uzun süredir sakat olan kaptan Tayfur da dahil edilirken, siyah-beyazlıların yarın ki karşılaşmaya şu muhtemel 11 ile çıkması bekleniyor 
     Ramazan, Fatih Ali Güneş , Mustafa, Emre, İbrahim Üzülmez, Ahmed Hassan, Tayfun, Ahmet Yıldırım, Juanfran, İbrahim Akın ve Carew. 
     Ankara 19 Mayıs Stadı'nda saat 20.00'de başlayacak ve Digitürk 75. kanaldan naklen yayınlanacak maçı hakem Oktay Demiray yönetecek. 
     Beşiktaş kafilesi, akşam üzeri Ankara'ya gidecek. 
     
</TEXT>
</DOC>
