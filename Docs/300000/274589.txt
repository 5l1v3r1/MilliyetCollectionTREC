<DOC>
<DOCNO> 274589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sonsiy14.html </URL>
<DATE> 2004/09/24/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Akdağ Ocak'tan itibaren yeşil kartılılar eczaneden ilaçlarını alabilecek 
</HEADLINE>
<TEXT>

     Sağlık Bakanı Recep Akdağ, Ocak ayından itibaren bütün yeşil kartlı hastaların, devlet memurları ve Bağ-Kurlular gibi reçeteleriyle eczaneye gidip ilaçlarını alabileceklerini bildirdi. 
     Sağlık Bakanı Akdağ, helikopterle geldiği Hakkari'de Devlet Hastanesi'nde incelemelerde bulundu. Akdağ, Irak'ta Kızılay konvoyuna düzenlenen saldırıda yaralanan ve tedavi gören İhlas Haber Ajansı Muhabiri Feyzullah Taş ile diğer hastaları ziyaret ederek, geçmiş olsun dileğinde bulundu. 
     Hastanedeki incelemelerinin ardından Ak Parti İl Teşkilatı'na geçen Bakan Akdağ, burada, ''Bu bölgelerde hizmetler ve imkanlar konusunda arzu ettiğimiz seviyeye gelemedik. Türkiye'de hizmete daha fazla ihtiyaç duyulan bölgelere, daha çok hizmet götürmek amacıyla yola çıktık'' dedi. 
     Sağlık Bakanı Akdağ, bölgede sağlık koşullarının iyileştirilmesi amacıyla görev yapan personele, diğer bölgelerdeki personelden daha fazla ücret ödediklerini belirterek, şöyle devam etti 
     ''Ben yıllarca Erzurum'da çalıştım. Bizim de ilçelerimizde Hakkari gibi mahrumiyetler aynı durumdadır. Sağlık hizmetlerinden mahrum, suyu olmayan, yolları yetersiz olan köylerimiz var. Ama biz iktidara gelince şuna karar verdik Memlekette daha fazla hizmet ihtiyacı nerede varsa, oraya daha çok hizmet vereceğiz. Bizim gözümüz bu bölgelerdedir. 
     Şu anda müsteşar yardımcılarımız, genel müdürlerimiz Hakkari ve ilçelerini tek tek dolaşarak, buralardaki sağlık grup başkanlarıyla, kaymakamlarla sağlık meselelerini masaya yatırıyor. Şimdiye kadar buralarda çok işler yaptık. Ama bunlar yetmez. Çünkü diğer bölgelerle ara çok açılmış. Bu bölgelere yeni ambulanslar, sözleşmeli personeller gönderdik. Buraya gelen personele, başka yerde kazanmadığından daha fazla ücret veriyoruz.'' 
     
     HASTALARI İLİMİZDE GÖRELİM 
     Hastane mekanı ve uzman doktor branşlarında bazı eksikliklerin olduğunu, bu konuyu yeni uzman doktorları ve asistanları bölgeye göndererek çözeceklerini vurgulayan Bakan Akdağ, ''Sözleşmeli personel konusunda, doktorlarımızı da teşvik ediyoruz. Onlara da çok ciddi temel imkanlar temin ettik. Amacımız, buradaki vatandaşlarımız sağlık hizmetine ihtiyaç duyduğu zaman, en ufak rahatsızlığı için Van'a gitmesin. Çok önemli bazı hastalıklar için bu bölgelere gideceğiz, ama mümkün olduğunca hastalarımızı ilimizde görelim. Dışarıya çok fazla ihtiyaç olmasın'' diye konuştu. 
     
     YENİ DİYALİZ ÜNİTESİ 
     Bakan Akdağ, Hakkari Devlet Hastanesi'ne en kısa zamanda yeni diyaliz ünitesi kurulacağını ve diğer ünitelerdeki cihaz eksikliklerinin giderileceğini anlattı. Hastaneye bir tomografi cihazı koyacaklarını, ufak tefek cihaz eksikliklerini gidermeye çalıştıklarını ifade eden Akdağ, diyaliz ünitesi için yeni bir sağlık merkezi açacaklarını ve bu merkezin iç ekipmanını kısa sürede tamamlayacaklarını bildirdi. 
     
     TORPİLE GEÇİT YOK 
     Sağlık Bakanlığı'ndan torpil bularak, bu bölgelerde görev yapmadan, diğer bölgelerde çalışmayı düşünen doktorların aldandığını ve yanıldığını belirten Bakan Akdağ, şöyle konuştu 
     ''Biz hükümet olarak kararlıyız. Bu bölgelerdeki uzman hekim ihtiyaçları önünde sonunda giderilecektir. Artık Sağlık Bakanlığı'ndan bir torpil bularak bu bölgelerde çalışmadan, ülkenin diğer bölgelerinde çalışırım diyen varsa, aldanıyor, yanılıyor. Ülkemizin bu tertemiz toprakları içinde, ülkenin her yerinde hizmete layık olan insanımıza burada hizmet vermeye mecburuz. Bu hususta da kararlıyız. Onun için günden güne bu bölgedeki uzman hekim ihtiyacının giderildiğine şahit oluyoruz. Aslında çok fazla ihtiyaç da yoktur. 15-20 tane daha uzman hekime ihtiyacımız var.'' 
     
     YEŞİL KARTLILARA MÜJDE 
     Sağlık Bakanı Recep Akdağ, Hakkari'de nüfusun yarısından fazlasının yeşil kart sahibi olduğuna işaret ederek, yeşil kartlılar için yeni bir kanun çıkarttıklarını söyledi. 
     Bakan Akdağ, ''Hakkari'de 100 binin üzerinde yeşil kartlı var. Şimdi bir kanun yaptık. Maliye bakanımızın katkılarıyla ve başbakanımızın arzularıyla bu kanuna göre, 2005 Ocak ayından itibaren bütün yeşil kartlı hastalarımız devlet memurları, Bağ-Kurlular gibi reçeteleriyle eczaneye gidip ilaçlarını alabilecekler. Bu çok önemli iştir. Bunu da gerçekleştirmiş olmaktan dolayı çok bahtiyarım'' diye konuştu. 
     Bakan Recep Akdağ, daha sonra valilikte düzenlenen değerlendirme toplantısına katıldı. 
     
</TEXT>
</DOC>
