<DOC>
<DOCNO> 276964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sonsiy12.html </URL>
<DATE> 2004/10/03/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Başbakan Erdoğan'ın New York Times'a demeci... 
</HEADLINE>
<TEXT>

     Başbakan Recep Tayyip Erdoğan, ABD'nin saygın gazetelerinden New York Times'a verdiği demeçte, Türkiye'nin Avrupa Birliği'ne AB tam üyelikten farklı bir formülü kabul etmeyeceğini söyledi. 
     ''Türkiye'nin özel muameleye tabi tutulacak marjinalize bir durumda olmadığını'' kaydeden Erdoğan, ''Bugüne kadar, hiçbir üye ya da aday ülkeye şartlı üyelik ya da özel üyelik veya şartlı ya da özel müzakere süreci teklif edilmemiştir. Bu fikir sadece Türkiye için mi akla gelmektedir Böyle bir şey çok çirkin olacaktır'' şeklinde konuştu. 
     Türkiye'yi reddetmenin AB'nin kendi standartları ve değerleriyle çelişeceği uyarısında bulunan Erdoğan, ''Bu durumda Avruplı liderler de İslam ile savaşta olmadıklarını gösterme fırsatlarını da yitireceklerdir'' dedi. 
     Erdoğan, sözlerini şöyle sürdürdü 
     ''AB ne bir kömür ve çelik birliği, ne bir coğrafya, ne de ekonomilerin birliğinden ibaret. AB, bir siyasal değerler topluluğudur. Bir medeniyetler çatışması için adres olamaz. Tam aksine, medeniyetlerin buluştuğu ve harmonize olduğu bir adres olmalıdır.'' AB'nin insan hakları ve ifade özgürlüğünün korunmasını teminat altına almak için Türkiye'nin gerçekleştirdiği önemli ilerlemeleri hesaba katması gerektiğini söyleyen Erdoğan, ''Ciddi adımlar atıldı. Hükümette bulunduğumuz 22 aylık dönem içinde köprünün altından çok sular geçti. Bu süre zarfında düşünce ve ifade özgürlüğüyle alakalı hiç kimse cezaevine konulmadı'' dedi. 
     Ankara'daki bazı yabancı diplomatların Türkiye'nin bir jest olarak Kıbrıs'tan bir kısım Türk askerinin çekilmesinin kolaylaştırıcı bir etki yapabileceğini söylediğini kaydeden gazete, Erdoğan'ın bu fikri reddettiğini ve ''Türkiye yapması gereken bütün jestleri yapmıştır'' dediğini yazdı. 
     Başbakan Erdoğan ayrıca, ''yazılı olmayan ve konuşulmayan bazı kuralları ihlal etmekten dolayı adil olmayan bir şekilde eleştirildiğini'' belirterek, şöyle dedi 
     ''Ben bir ülkenin başbakanıyım. Önümdeki yazılı anlaşmaların takipçisiyim. Bu yazılı anlaşmalarda her ne varsa, ne isteniyorsa onları yerine getirmek için mücadele veriyorum. Türkiye'ye bir dizi kriter verildi ve bunların hepsi yapıldı. Bunların dışında şayet bir ahlaki kriterler dizisi de geliştirilip bana yazılı olarak sunulsaydı, bunlar üzerinde de yorumlarda bulunurdum. Şayet bu konuda yazılı bir şey yoksa bunları bilmem benden nasıl beklenebilir '' 
     
</TEXT>
</DOC>
