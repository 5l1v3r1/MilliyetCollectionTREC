<DOC>
<DOCNO> 275163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/ekonomi/aeko.html </URL>
<DATE> 2004/09/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Olay yalı 22 trilyona satılık 
</HEADLINE>
<TEXT>


TMSF, İktisat Bankası eski sahibi Erol Aksoy'un borçlarına karşılık el koyduğu Yeniköy'deki Tahsin Bey Yalısı'nı 22 trilyon 245 milyar lira muhammen bedelle 12 Ekim'de satışa çıkarıyor 

Lube Ayar 

Tasarruf Mevduatı Sigorta Fonu TMSF , Erol Aksoy'un borçlarına karşılık el koyduğu Yeniköy'deki Tahsin Bey Yalısı'nı, 22 trilyon 245 milyar lira muhammen bedelle 12 Ekim'de satışa çıkaracak. Yalı alıcı bulduğu takdirde TMSF, tek parçada en yüksek geliri elde edeceği satışı yapmış olacak. İktisat Bankası'nın eski sahibi Erol Aksoy'un 1993'de eşi İnci Aksoy için satın aldığı Tahsin Bey Yalısı, 1100 metrekare. 500 metrekarelik müştemilatı da bulunan Yeniköy Köybaşı Caddesi 247 numaradaki yalının 14 odası bulunuyor. 12 Ekim'de Mecidiyeköy'deki Profilo Alışveriş Merkezi Konferans Salonu'nda yapılacak satışa katılmak isteyenlerin 10 milyar lira teminat bedeli yatırması gerekiyor. 

Oğlu öldü, şirketi battı 
Satışa çıkacak yalının çok ilginç bir hik yesi var. Yalıyı 1940'ların başında İstanbul Kumandanı Selahattin Adil Paşa yaptırdı. Adil Paşa, 1950-54 yılları arasında Demokrat Parti'den DP Ankara milletvekiliydi. 
Yalı satışa çıkarıldığında dönemin ünlü zengini olan ve 'Barajlar Kralı' olarak tanınan Tahsin Uzel, daha fazla para vererek binayı satın aldı. Yalının yanındaki Reşit Paşa'nın torunlarına ait parseli de alan Uzel, Adil Paşa'nın yalısını yıktırarak, ünlü mimar Sedat Hakkı Eldem'e yeni bir yalı inşa ettirdi. Bu dönemden sonra yalı 'Tahsin Bey Yalısı' olarak anılmaya başlandı. İnşaatın bitmesinden hemen sonra Tahsin Bey'le eşi Baykan Hanım, Avrupa'da okuyan oğulları Murat'ın mezuniyet telgrafını bekledikleri gün, otomobiliyle uçuruma düşüp can verdiği haberini aldılar. 

Yalı birçok el değiştirdi 
Şirketi de batan Uzel yalıyı 1960'da Tercüman gazetesi sahibi Kemal Ilıcak'a sattı. Ancak daha sonra Ilıcak da iflas etti, 1993'te de öldü. Yalı, 1975'te ENKA'nın ortaklarından Sadi Gülçelik'e satıldı. Gülçelik 1980'de uçak kazasında yaşamını yitirdi. Yalı tekrar Ilıcak ailesine geçti. Ancak Ilıcaklar'ın Doğuş Grubu'na borçları nedeniyle yalıya haciz uygulandı. 
Ilıcaklar'ın borcunu üstlenen Doğuş Grubu'nun patronu Ayhan Şahenk, 7.5 milyon dolara yalıyı aldı ve Doğuş Çelik Cıvata Sanayii A.Ş adına tescil ettirdi. O dönem yalının sahibi olan Mehmet Ali ve Aslı Ilıcak ile Şahenk arasında anlaşmazlık çıktı. Ilıcaklar, 1993'te yalıyı 15 milyon dolara satmak üzere Erol Aksoy'la anlaşınca, Şahenk parasını alarak Doğuş Çelik Civata'yı devretti. 
15 Mart 2001'de İktisat Bankası'yla birlikte 38 şirketine el konan Aksoy, o günlerde "Yalı benim değil, Doğuş Çelik Civata A.Ş.'nin" demiş ve ama yalıyı hacizden kurtaramamıştı. 

Onlar şimdi Tarabya'da Aksoy'un, TMSF ile 1.6 milyar dolarlık borcu konusunda müzakereye bile yanaşmaması üzerine 26 Mayıs 2004 sabahı yalıya baskın düzenlendi. TMSF görevlileri ve İstanbul Emniyet Müdürlüğü Mali Şube Müdürlüğü'ne bağlı ekipler, Aksoy'un elektronik eşyalarının yanı sıra Bedri Rahmi Eyüboğlu, Halil Paşa, Sabri Berkel ve İzzet Ziya gibi tanınmış Türk ressamlarına ait tablolarını da kamyonlara yükledi. Bu işlemler sırasında evde olan ve gözyaşlarını tutamayan İnci Aksoy, bir ara bahçeye çıkmış ve kısa bir yürüyüş yaparak sakinleşmeye çalışmıştı. Aksoy çifti, baskının ardından Tarabya'daki iki katlı villalarına taşındı. 


</TEXT>
</DOC>
