<DOC>
<DOCNO> 288671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/14/spor/axspo01.html </URL>
<DATE> 2004/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aksu'nun başı dertte 
</HEADLINE>
<TEXT>


Beşiktaş İkinci Başkanı hakkında Futbol Federasyonu'na yönelik ağır suçlamaları nedeniyle disiplin işlemi yapılacak. Aksu, üç aydan bir yıla kadar hak mahrumiyeti cezası alabilecek 

CEMAL ERSEN 


Soruşturma açılıyor 
BEŞİKTAŞ İkinci Başkanı Murat Aksu'nun, Şeref Görkey'in cenaze töreni sonrası Futbol Federasyonu'na yönelik suçlamaları üzerine hakkında soruşturma açılacağı bildirildi. Federasyonun törene temsilci göndermemesini eleştiren ve dün de medyada yer alan "ağır ithamları" nedeniyle bayram sonrası Aksu hakkında disiplin işlemi başlatılacağı öğrenildi. 

24. madde uygulanacak 
MURAT Aksu'nun "Bunların göreve gelmesinde benim büyük payım var. Ben bunlar yanlış yapsın diye desteklemedim. İnsan cenazeye bir tane köpek gönderirdi. İşte bu da federasyonun köpeği denirdi" şeklindeki sözleri başına büyük dert açacak. Beşiktaş ikinci başkanına PFT'nin "hakaret" başlıklı 24. maddesine göre işlem yapılacağı vurgulandı. 

Savunması istenecek 
TÜRKİYE Futbol Federasyonu Teşkilatına veya mensuplarına yazılı, sözlü veya yayın yolu ile hakaret eden şahıslara üç aydan 1 yıla kadar hak mahrumiyeti cezası içeren hüküm gereği Aksu'dan tatil sonrası savunma istenecek. Daha önce de Beşiktaş yöneticisi Kıvanç Oktay teşkilat aleyhindeki açıklamaları nedeniyle 20 gün ceza almıştı. 

'Davamızda haklıyız' 

Başkan Demirören, kavgayla bir yere varılmayacağını bildiklerini belirtti, "Ancak hakkımızı da alırız" dedi 

ORHAN YILDIRIM 

Başkan el koydu 
BAŞKAN Yıldırım Demirören son günlerde Beşiktaş ile federasyon arasındaki gerginliğe el koydu. Demirören, "Davamızda sonuna kadar haklıyız. Benzer konulardaki rahatsızlığımızı daha önce bizzat federasyon binasına gidip Sayın Levent Bıçakcı'ya da iletmiştim. Ancak biz, spor etik anlayışımızla kavgayla bir yerlere varılamayacağını biliyoruz" dedi. 

Gözdağı verdi 
BEŞİKTAŞ Başkanı, "Ancak hakkımız yendiğinde de gerektiği gibi almasını biliriz. Diyalog içinde tüm sorunları birlikte aşacağımızı umuyor ve inanıyorum" ifadelerini de kullandı. Yıldırım Demirören, ikinci yarıdan büyük beklentileri olduğunu ve özellikle UEFA Kupası'nda yollarına devam edeceklerine inandığını söyledi. 

Doğan Ayıp etti 

'Suni gündem yarattı' 
FUTBOL Federasyonu İkinci Başkanı Hasan Doğan, Murat Aksu'nun çıkışına sert yanıt verdi. Doğan, Aksu'nun suni gündem yaratarak ortamı gerdiğine dikkat çekti, "Kendisini telefonlar arayarak cenazeye yetişemediğimi söyledim. Buna rağmen bizi suçladı. Çok ayıp etti. Beşiktaş mevcut tablosunu federasyona bağlamak istiyor" diye konuştu. 

'Beşiktaş'a tavrımız yok' 
DOĞAN, "Beşiktaş mevcut durumdan memnun değilse, nedenlerini dışarıda değil, içeride aramalıdır" dedi. Futbol Federasyonu ise yaptığı yazılı açıklamada, "Beşiktaş Kulübü'ne karşı asla bir tavrımız yoktur. Ancak yapılan eleştiriler üzüntü vericidir. Görkey'in cenazesi için gazetelere ilan verilmiş, çiçek gönderilmiştir" ifadelerine yer verdi. 

Beşiktaş ter attı 6-3 

LİGE verilen arayı değerlendirmek isteyen Beşiktaş, Mircea Lucescu'nun takımı Shakthar Donetsk ile yapılması planlanan maç ertelenince dün PAF'ların karşısına çıktı. Gençler önünde 6-3'lük bir galibiyet alan Kartal'ın gollerini Tümer 3 , Veysel 2 ve Berkant attı. Teknik Direktör Del Bosque oyuncularına iki gün izin verdi. Bayramlaşmanın salı günü saat 11.00'de Akaretler'deki kulüp binasında yapılacağı açıklandı. 

'Hocalarım mükemmel' 

KARTAL'IN milli oyuncusu İbrahim Toraman, hem Ersun Yanal'ın hem de Del Bosque'nin benzer yanları olduğunu söyledi. Toraman, "İkisi de bana göre mükemmel. Her ikisinin de büyük hedefleri kovalayan yapıları var. Yaptıkları işten keyif alıyorlar" dedi. Beşiktaş'ta her gün yeni bir şeyler öğrendiğine dikkat çeken tecrübeli futbolcu, Sergen'e de övgüler yağdırdı, "Hem iyi insan, hem de müthiş bir yetenek. İnsan ilişkileri harika. Bu anlamda Sergen ağabeye çok şey borçluyum. Onunla ilgili eleştirileri okurken şaşırıyorum, onu iyi tanımak gerekir" dedi. 

Cordoba askıda 

İNGİLİZ Kulübü Fulham'ın transfer etmek istediği Oscar Cordoba konusu şimdilik beklemeye alındı. Önceki gün İstanbul'a gelerek tecrübeli kaleci ve kulüp yetkilileri ile görüşen İngiliz menajere, ocak ayında gelmesi söylendi. Bu arada sezon başında Denizlispor'a kiralanan Ümit Aydın'ın ikinci devre tekrar geri alınacağı ve bu konuda iki kulübün el sıkıştığı öğrenildi. 


</TEXT>
</DOC>
