<DOC>
<DOCNO> 253215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/yasam/yas03.html </URL>
<DATE> 2004/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Brando'nun ilk eşi "O bir canavardı " 
</HEADLINE>
<TEXT>


NEVSAL ELEVLİ Londra 

1957'de tanışmışlar... 
AKCİĞER yetmezliği nedeniyle yaşamını yitiren Marlon Brando'nun ilk eşi, aktörü "canavar" olarak nitelendirdi. Aktörle 1957'de tanışan Anna Kashfi, "O gerçekte canavardı" dedi. Brando'nun oğulları Christian'ı kendisiyle görüştürmediğini söyleyen Kashfi, artık çocuğunu görebileceği için mutlu olduğunu belirtti. 

Oğlu evsizler yurdunda 
KASHFI, boşanmalarının ardından aldığı nafakayı da oğlunun velayetini alabilmek için harcadığını, sonunda parasızlıktan haftada 30 sterlin karşılığında temizlikçilik yapmak zorunda kaldığını söyledi. Oğulları Christian, şu anda Oregon - Washington sınırında bir evsizler yurdunda kalıyor. 

"Cinsel açıdan doyumsuzdu" 

RÖPORTAJ sırasında gözyaşlarını tutamayan Brando'nun ilk eşi 70 yaşındaki Kashfi, "Bu gözyaşları üzüntüden değil. Brando'ya karşı hayatım boyunca duyduğum öfkeden" dedi. Brando'yu "cinsel açıdan doyumsuz" olarak tanımlayan Kashfi, birliktelikleri süresince aktörün kendisini aldattığını, hatta eşcinsel ilişkilerde de bulunduğunu iddia etti. 


</TEXT>
</DOC>
