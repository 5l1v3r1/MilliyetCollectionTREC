<DOC>
<DOCNO> 291957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sondun05.html </URL>
<DATE> 2004/11/25/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
İsrail, tünel operasyonunda 1 Filistinliyi öldürdü 
</HEADLINE>
<TEXT>

     İsrail ordusu, Gazze Şeridi'nde, Mısır'dan silah kaçakçılığı yapıldığı öne sürülen tünelleri ortaya çıkarmak üzere düzenlediği operasyonda bir Filistinliyi öldürdü. 
     Görgü tanıkları ve sağlık yetkilileri, Filistinlinin, Refah mülteci kampında, İsrail tankından atılan ve yakınında patlayan bombadan saçılan şarapnel parçasının yaralaması sonucu öldüğünü bildirdi. 
     İsrail ordusu, konuyla ilgili açıklama yapmadı. 
     
     ŞALOM SURİYE TERÖR FAALİYETLERİNE SON VERSİN 

     Bu arada, İsrail Dışişleri Bakanı Silvan Şalom, Suriye Devlet Başkanı Beşşar Esad'ın İsrail ile barış görüşmelerinde bulunmak istediği yolundaki haberlerle ilgili olarak, Suriye'nin öncelikle ''topraklarından gelen İsrail karşıtı terör eylemlerine'' son vermesi gerektiğini söyledi. 
     İsrail devlet radyosunun haberine göre Şalom, ''Suriye Devlet Başkanı Beşşar Esad, gerçekten samimi olarak müzakelere başlamak istiyorsa, o zaman gerçek barış niyetleri ortaya koymalı. Barışa doğru gitmek, İsrail'e karşı Suriye'den gelen terör eylemlerine son vermek anlamına geliyor'' dedi. 
     BM'nin Ortadoğu temsilcisi Terje Röd-Larsen, dün Suriye'nin başkenti Şam'da Esad ile görüşmesinden sonra, ''Devlet Başkanı Esad, bugün bana İsrailli muhataplarına el uzattığını ve masaya koşulsuz oturmaya razı olduğunu yineledi'' açıklamasını yapmıştı. 
     Röd-Larsen, bu açıklamayı, Esad adına yapmadığını belirtirken, ''Devlet Başkanı'ndan bu sabah aldığım ana mesajı dile getiriyorum'' diye konuşmuş, bunun Esad'ın uzun süredir var olan tutumu olduğunu söylemişti. 
     Suriye ile İsrail arasındaki barış görüşmeleri, 2000 yılında kesilmişti. 
     
</TEXT>
</DOC>
