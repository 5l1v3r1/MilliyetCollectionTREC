<DOC>
<DOCNO> 284253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/siyaset/axsiy01.html </URL>
<DATE> 2004/10/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez eşli davet 
</HEADLINE>
<TEXT>


Geçen yıl eşinin boneli fotoğrafı yüzünden Çankaya'ya tek kişilik davet alan Bakan Beşir Atalay, bu yıl eşli davet edildi 

ANKARA Milliyet 


Cumhurbaşkanı Ahmet Necdet Sezer'in, bu akşam vereceği Cumhuriyet Bayramı Resepsiyonu'na katılım, türban hassasiyeti nedeniyle sınırlı olacak. Resepsiyona, eşleri türbanlı olduğu için tek davet edilen AKP'li milletvekillerinin çoğunun katılmaması bekleniyor. Eşleri başı açık bakanlardan Devlet Bakanı Kürşad Tüzmen de, Güney Afrika'da olduğu için resepsiyona katılamayacak. Kültür ve Turizm Bakanı Erkan Mumcu ve Milli Savunma Bakanı Vecdi Gönül'ün resepsiyona eşleri ile gelecekleri ifade ediliyor. Köşk'ten geçen yıl eşli davet alan fakat eşi Yıldız Atalay'ın başı kapalı boneli fotoğraflarının basına yansımasının ardından, tek kişilik davet aldığını açıklayan Devlet Bakanı Beşir Atalay, bu yılki resepsiyona eşli davet edildi. 

İtalya'da resepsiyon 
Roma'ya giden Erdoğan ve Abdullah Gül de Türkiye'nin İtalya Büyükelçiliği'nde verilecek resepsiyona katılacak. Sezer'in geçen yıl eşinin başı kapalı olduğu için tek kişilik davetiye gönderdiği, ancak bu yıl eşli davet alan Anayasa Mahkemesi Başkan Vekili Haşim Kılıç, resepsiyona katılmayacak. 




</TEXT>
</DOC>
