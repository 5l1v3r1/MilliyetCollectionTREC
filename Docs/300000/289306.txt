<DOC>
<DOCNO> 289306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur09.html </URL>
<DATE> 2004/11/16/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Aşırı uzayan ayak başparmakları kesildi 
</HEADLINE>
<TEXT>

     Alev GÜRSOY SİVAS, DHA 

SİVAS'ta, 17 yaşında 2 metre 9 santimetre boyundaki Ömer Gökhan'ın, her iki ayağının baş parmakları ve sol ayağının küçük parmağı, diğerlerine oranla daha uzun oldukları için kesildi. Ayak parmakları üç ayrı ameliyatla, 4 santimetre kısaltılan Ömer Gökhan, "Ameliyat öncesi 56 numara ayakkabı giyordum, şimdi 46 numara ayakkabı giyiyorum'' dedi. 
     Hormonal dengesindeki bozukluk nedeniyle, doğuştan, boy uzaması olarak bilinen Gigantizm' hastası olan Ömer Gökhan, maddi imkansızlıklar nedeniyle lise 1'inci sınıftan ayrıldığını söyledi. Ömer Gökhan, "Boyumun uzun olması beni üzmüyor. Uzun boyu seviyorum. Ancak boyumun daha çok uzayabileceğini bilmek ve bunun engellenememesi zoruma gidiyor. Yolspor'da amatör basketbol oynuyordum ancak, ayaklarımdaki eğrilme nedeniyle bırakmak zorunda kaldım. En büyük sıkıntılarımdan biri ise ayak numarama göre ayakkabı bulmak. Şimdiye kadar 3 kez ameliyat olarak, uzayan ayak parmaklarımı kestirmek zorunda kaldım. Daha önce 56 olan ayakkabı numaram 46'ya indi'' dedi. 
     Ömer Gökhan'ın tedavisini sürdüren Sultan 1'inci İzzettin Keykavus Devlet Hastanesi Ortopedi ve Travmatoloji Uzmanı Dr. Nuh Saklavcı, Ömer Gökhan'da kollojen doku bozukluğu olduğunu da belirterek şunları söyledi 
     "Hastanın yaşına oranla boyunun bu kadar uzaması anormal bir durum. Tıp dilinde bu hastalığın adı Gigantizim yani devlik olarak bilinir. Hastanın tedavisinde çeşitli yollara başvurduk, ancak boyunun uzamasını engelleyemedik. Ayrıca boyunun 25 santimetre daha uzayacağını belirledik. Hastanın uzayan boyuyla birlikte ayaklarının da büyümesi nedeniyle ayak parmaklarından 3 tanesini şimdiye kadar 3 kez kesmek zorunda kaldık. Ayak baş parmakları diğer parmaklarına göre daha da uzundu. Bu da ayakkabı giymesini engelliyordu'' dedi. 
     
</TEXT>
</DOC>
