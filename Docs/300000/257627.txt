<DOC>
<DOCNO> 257627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/23/son/sonsiy01.html </URL>
<DATE> 2004/07/23/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Erdoğan Şok yaşayan yaralılardan alınan bilgiler sağlıklı değil 
</HEADLINE>
<TEXT>

     Başbakan Recep Tayyip Erdoğan, İstanbul-Ankara seferini yapan hızlandırılmış trenin Sakarya'nın Pamukova İlçesi'nde raydan çıkması sonucu meydana gelen kaza ile ilgili şu anda yapılacak teknik açıklamaların gerçekçi olmayacağını belirterek, ''Devlet Demiryolları'nın teknik kadroları ve bilirkişilerinden oluşacak heyet, gerçekçi raporları yarın açıklayacaktır'' dedi. 
     Başbakan Erdoğan, Pamukova Devlet Hastenesi'nde yaptığı incelemelerin ardından yaptığı açıklamada, dün saat 19.50'de Pamukova civarında meydana gelen boyutları büyük kazanın, Türk milletini üzüntüye boğduğunu belirtti. 
     Bazı basın organlarında verilen ölü ve yaralı sayılarına itibar edilmemesini isteyen Erdoğan, Başbakanlık Acil Durum Genel Müdürlüğü'nün yaptığı açıklamalara itibar edilmesi gerektiği uyarısında bulundu. Erdoğan, ''Böyle olursa bazı gelişecek olan olumsuzlukların önüne geçmiş oluruz'' dedi. 
     Erdoğan, kazada şu ana kadar 36 ölü, 79 yaralı olduğunu ifade ederek, şöyle konuştu 
     ''Bununla ilgili birçok değişik rakamlar açıkladı. Devlet, tüm olanaklarıyla olay yerindedir. Şu anda teknik olarak yapacağımız açıklamalar gerçekçi olmaz. Devlet Demiryolları'nın teknik kadroları ve bilirkişilerinden oluşacak heyet, gerçekçi raporları yarın açıklayacaktır. Şu anda şok yaşayan yaralılardan elde edilen bilgiler, sağlıklı bilgiler değildir. Orada viraj var mıdır, yok mudur, hızı nedir bunlar teknik heyet incelemelerinden sonra ortaya çıkacaktır.'' 
     
</TEXT>
</DOC>
