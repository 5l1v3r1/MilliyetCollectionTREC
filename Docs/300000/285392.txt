<DOC>
<DOCNO> 285392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/son/sondun61.html </URL>
<DATE> 2004/11/02/ </DATE>
<TIME> 23.17 </TIME>
<AUTHOR>  </AUTHOR>
<HEADLINE>
ABD başkanlık seçimlerinde Colorado endişesi... 
</HEADLINE>
<TEXT>

     Amerikan halkı bugün başkanını seçmek üzere oy kullanırken, Colorado eyaletinde seçmenlere oy pusulasında onaya sunulan seçici oyların paylaşımıyla ilgili değişiklik önerisi, büyük bir seçim karmaşına yol açabilecek potansiyele sahip görülüyor. 
     Cumhuriyetçi Parti eğilimli Colorado'da, ilk çıkış anketlerinin bazılarında Demokrat Parti başkan adayı John Kerry az bir farkla önde görünüyor. Ancak ilk sonuçlar, önemli bir gösterge olarak alınmıyor. 
     Bunun yanı sıra seçmenlere oy pusulasında, eyalet yasasının değiştirilmesiyle ilgili bir soru soruluyor. Bu soruda Coloradolu seçmenlerden, eyaletin 9 seçici oyunun hepsinin tek bir adaya sayılmaması ve her iki başkan adayı arasında paylaştırılmasına, ''evet'' ya da ''hayır'' yanıtı vermeleri isteniyor. 
     Colorado seçmeni bunu kabul ederse, işte o zaman asıl karışıklık başlayacak ve eyaletin ''ikinci Florida'' olması ihtimali belirecek. ABD'de Nebraska ve Maine dışındaki bütün eyaletlerin her birinde, o eyaletin seçici oyları, en fazla seçici delege çıkaran adaya sayılıyor. Örneğin 9 seçici oyu bulunan Colorado eyaletinde Cumhuriyetçi Parti 5, Demokrat Parti 4 delege çıkarmışsa, bu eyaletin 9 seçici oyu da Cumhuriyetçi Parti'ye sayılıyor. 
     Oy pusulasıyla Colorado seçmenine sorulan soruya ''evet'' oyu çıkarsa, bu durumda Colorado'nun seçici oylarının iki aday arasında bölüştürülmesi söz konusu olacak. Ancak bu duruma karşı partilerin avukatları, mahkeme sürecini başlatmak üzere hazır bekliyor. 
     Başkanlık seçiminin bu derece yakın olduğu bir seçimde partiler, her türlü yasal yöntemi kullanmaya hazır bulunuyorlar. 
     ABD'de her eyalet, seçici oylarının başkan adaylarına ne şekilde gideceğini kendisi kararlaştırıyor. Anayasa, bu konuda eyaletlerin yerel parlamentolarına yetki veriyor. 50 eyaletin 49'u ve başkent Washington, ''Oyların çoğunluğunu kazanan bütün seçici oyları alır'' yaklaşımını benimsiyor. Sadece Maine ve Nebraska eyaletlerinde her kongre bölgesinden kazanan o bölgenin seçici oyunu alıyor ve eyaletin seçici oyları ona göre paylaştırılıyor. Uzmanlara göre, eğer Colorado'da seçici oyların paylaştırılması kuralı 2000 yılında geçerli olsaydı, Demokrat Parti başkan adayı Al Gore seçimi kazanacaktı. 
     
     CAMİDE OY 
     Eğer oy pusulasındaki haliyle Colorado seçmeni, seçici oyların paylaştırılmasını kabul ederse, bu durum hemen geçerlilik kazanacak ve hemen bu seçimde oylar, ABD Başkanı George W. Bush ve Demokrat Parti başkan adayı John Kerry arasında, kazandıkları seçim bölgeleriyle orantılı olarak paylaştırılacak. Seçim uzmanlarına göre, Demokrat Parti ve Cumhuriyetçi Parti'nin avukatları, Colorado sonucunun kendi başkan adaylarını nasıl etkilediğine bağlı olarak, eyaletin bu tutumuna karşı yasal yollara başvuracak. 
     Bu arada, CNN televizyonu, Colorado'da ilk kez seçmenlerin bir camide oy kullandıklarını duyurdu. 
     ABD'de genellikle okul, kilise, itfaiye istasyonu ve belediye binası gibi yerlerde oy kullanılıyor. 
     
</TEXT>
</DOC>
