<DOC>
<DOCNO> 255026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sondun29.html </URL>
<DATE> 2004/07/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Irak'ta rehin alınan Bulgar şoförlerin akıbeti belirsiz 
</HEADLINE>
<TEXT>

     Bulgaristan Savunma Bakanı Nikolay Svinarov, Irak'ın Musul kenti yakınlarında yaklaşık bir hafta önce kaçırılan iki Bulgar şoförün kurtarılması için girişimlerin sürdürüldüğünü belirterek, ''Kaçırılan iki vatandaşımızın hala sağ olduklarını tahmin ediyoruz'' dedi. 
     Bulgar şoförlerin kurtarılması için oluşturulan kriz masasının tüm kanallardan gelişmelerle ilgili bilgi topladığını ifade eden Svinarov, şunları kaydetti 
     ''Maalesef elimizde henüz kesin bir bilgi yok. Yapılabilecek her şeyi yapıyoruz. Elde ettiğimiz son bilgiler iki vatandaşımızın hala sağ olduğunu teyit ediyor. Amacımız en kısa sürede onların serbest bırakılmasını sağlamaktır.'' Bu arada, Bulgaristan'ın olayı araştırmak üzere Irak'a yolladığı iki diplomatın geçici Irak hükümetiyle görüşmelere başladığı bildirildi. 
     Dışişleri Bakanlığı'ndan edinilen bilgiye göre, iki Bulgar vatandaşının kurtarılması için gayri resmi kanallardan da girişimler yapılıyor. Gayri resmi girişimlerle eylemi yapan Ebu Musab El Zerkavi liderliğindeki Tevhid ve Cihad örgütüyle bağlantı kurulmaya çalışıldığı öğrenildi. 
     Krasimirov Kepov ve Georgi Vasilev Lazov adlı iki Bulgar şoför, Musul kenti yakınlarında yaklaşık bir hafta önce Tevhid ve Cihad örgütüne bağlı kişiler tarafından kaçırılmıştı. 
     Tevhid ve Cihad örgütü, El Cezire televizyonuna rehinelerin görüntülerinin bulunduğu bir video kaydı göndermiş ve Amerikan askerlerinin 24 saat içinde Irak'tan çekilmemesi durumunda rehinelerin başları kesilerek öldürüleceği tehdidinde bulunmuştu. 
     
</TEXT>
</DOC>
