<DOC>
<DOCNO> 259878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/yasam/ayas.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi niyet hırsızları 
</HEADLINE>
<TEXT>


Altunizade'de işçilere çarpan Albay Dağlı'ya 3 kişi yardıma koştu .. 2 kişi Albay'ı oyalarken 1 kişi araçtaki cep ile eşyaları çaldı. Kaçan hırsızlar kameraya yakalandı 

OSMAN KARA İstanbul 

Üsküdar'da meydana gelen ve 2 kişinin hayatını kaybettiği kaza sırasında sürücüye yardım eder gibi yaklaşan ve cep telefonu ile bazı eşyalarını çalan 3. zanlı, Kanal D haber kamerasına yakalandı. 
Dün sabah aşırı sürat yapan emekli Albay Rasim Yücel Dağlı'nın kullandığı otomobil, Boğaziçi Köprüsü çıkışı Altunizade Kavşağı'nda kontrolden çıktı. Önce bariyerlere bindiren otomobil, sonra da yol genişletme çalışması yapan işçilerin arasına daldı. Otomobilin çarpmasıyla işçilerden İsmail Albayrak ile Mahfuz Tekdiş ağır şekilde yaralandı. Hemen araçtan inen Dağlı, işçilerin yanına gitti. İşçilerin arkadaşları Dağlı'ya tepki gösterirken, Haydarpaşa Numune Hastanesi'ne kaldırılan Albayrak ve Tekdiş, tüm müdahalelere rağmen kurtarılamadı. Gözaltına alınan Dağlı, uyarı tabelaların olmaması sebebiyle işçileri fark edemediğini söyledi. 

Vatandaştan tepki 
Bu arada 2 işçinin yaşam mücadelesi verdiği, diğer işçilerin de gözyaşına boğulduğu kaza anında Kanal D haber kamerasına ilginç görüntüler yansıdı. 
Kaza yerine gelen vatandaşların arasındaki 3 kişinin amaçları ise farklıydı. Bu 3 kişiden 2'si sürücünün yanında dururken, diğeri de kaza yapan otomobilin yanına gitti. Bu kişileri fark eden bir vatandaş ise tepki gösterdi. 
Yaşlı sürücüye yardım eder gibi yapan zanlılar, cep telefonu ile bazı eşyaları çaldıktan sonra uzaklaştılar. Sürücü Dağlı, polise şik yetçi oldu. 






</TEXT>
</DOC>
