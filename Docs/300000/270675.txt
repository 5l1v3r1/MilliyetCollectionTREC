<DOC>
<DOCNO> 270675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/soneko29.html </URL>
<DATE> 2004/09/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Sinan Aygün'den büyüme hızına eleştiriler 
</HEADLINE>
<TEXT>

     Ankara Ticaret Odası ATO Başkanı Sinan Aygün, ''ithalata dayalı bu büyümeyi, sağlıklı, sürdürülebilir, hatta kabul edilebilir bulmuyorum'' dedi. 
     ATO Başkanı Aygün, yaptığı yazılı açıklamada, DİE'nin bugün açıkladığı büyüme rakamlarını değerlendirdi. 
     Aygün, büyüme rakamlarının dışarıdan bakınca 'sevindirici olduğunu', ancak yüzde 33.5 artan ithalat vergisinin patlattığı büyümenin ''hormonlu'' olduğu konusundaki ısrarının devam ettiğini söyledi. 
     İlk çeyrekten sonra, ilk altı aylık sonuçlara bakıldığında, inanılması güç bir sıçrama yapıldığının altını çizen Aygün, şunları kaydetti 
     ''İthalatta yaşanan patlama, cari açığı tehlikeli boyutlara taşıyor. Türkiye büyümeyi hormonlu olmaktan çıkarıp, makul büyüme sürecinde sürdürmelidir. Her büyüme iyi değildir. Bu şekildeki bir büyüme, ekonomideki urları da büyütür. Büyüme rakamlarındaki en anlamlı sonuç tarım, sanayi ve ticaretteki büyüme. Büyüme 4-5 olsun ama dengeli olsun. Sağı solu patlak ya da hormonlu olmasın.'' 
     
</TEXT>
</DOC>
