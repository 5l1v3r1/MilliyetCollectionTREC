<DOC>
<DOCNO> 252406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun29.html </URL>
<DATE> 2004/07/02/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Chirac-Berlusconi zirvesinden uzlaşma çıktı 
</HEADLINE>
<TEXT>

     İtalya Başbakanı Silvio Berlusconi ve Fransa Cumhurbaşkanı Jacques Chirac, iki ülke arasında hükümetler düzeyinde düzenli istişarelerin yapılmasını kararlaştırdı. 
     Paris'te yapılan 23. Fransa-İtalya zirvesinin ardından Chirac ve Berlusconi ortak basın toplantısı düzenledi. 
     Chirac, iki ülke bakanlarını bir araya getirecek ilk toplantının eylül veya ekim ayında İtalya'da yapılacağını açıkladı. 
     İki ülkenin ekonomik ve sosyal açısından birbirine benzer sorunlarla karşılaştığını belirten ve bu alanda özellikle emeklilik ve hastalık sigortası gibi konuları örnek gösteren Chirac, ''iki ülke hükümetleri arasındaki tecrübe ve görüş alışverişinin faydalı olacağına inandığını'' söyledi. 
     
     AB ANAYASASI 

     Silvio Berlusconi ise Brüksel zirvesinde kabul edilen AB anayasasının 20 Kasım'da Roma'da törenle üye ülke liderleri tarafından imzalanacağı söyledi. 
     
     İTALYAN YAZAR 

     Chirac, basın toplantısında bir soru üzerine, 1991 yılından bu yana Fransa'da yaşayan ve İtalya'da 1978-1979 arasında işlenen bir cinayetten suçlu bulunup mahkum olan aşırı solcu yazar Cesare Battisti'nin, İtalya'ya iade edilmesine karşı çıkmayacağını açıkladı. 
     Paris Mahkemesi'nin bu hafta başında aldığı kararla, Battisti'nin İtalya'ya iade edilmesine onay vermesi, Fransa'da sol partiler ve sivil toplum örgütlerinin sert tepkisine yol açmıştı. 
     Sol partiler, Chirac'a yaptıkları çağrılarda, son çare olarak temyiz mahkemesine başvuran Battisti'nin, iadesine olanak sağlayan genelgeyi imzalamamasını talep etmişlerdi. 
     
</TEXT>
</DOC>
