<DOC>
<DOCNO> 274079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonyas02.html </URL>
<DATE> 2004/09/22/ </DATE>
<TIME> 08.05 </TIME>
<AUTHOR>  </AUTHOR>
<HEADLINE>
Bu cihaz bebeğinizin durumunu anlatıyor 
</HEADLINE>
<TEXT>

     İhsan DÖRTKARDEŞ, DHA 
JAPONLAR'ın bulduğu ve Avrupa'da bir İspanyol firmasının piyasaya sürdüğü bebekler için uyarı cihazı büyük ilgi gördü. 
     Çeşitli Avrupa ülkelerinde ve internette 85 Euro Yaklaşık 160 milyon lira satışa çıkarılan 'Why Cry' isimli uyarı cihazı sayesinde bebek bakımında deneyimsiz olan anneler için büyük kolaylık sağlıyor. Pille çalışan, üzerinde mikrofon bulunan ve bebeğin yanına bırakıldığında ne yaptığını ekranda gösteren uyarı cihazına bakarak bebeğin ne durumda olduğunu anlaşılabiliyor. 
     Algıladığı sese göre ekranda, bebeğin yüz şeklini ve gösteren şekiller beliren cihaza bakıp bebeğin aç mı, canı mı sıkkın, ağrısı var mı, uykulu mu yoksa stresli mi olduğunu anlamak mümkün. Cihazın sağlıklı sonuç verebilmesi için 4 kiloya kadar ağırlıkta olan bebeklerin 50 santimetre uzağına konulması gerekiyor. 
     Bebeğiniz 4-6 kilo ağırlığında ise bu uzaklık 1 metreye, 6-7 kilo ağırlığına ulaşmışsa 1.5 metreye, 7 kilo veya daha fazla ağırlığa ulaştıysa 2 metre uzağa koymanız gerekiyor. Bebeğin sesinden onun durumunu ayırt edebilen bebek uyarı cihazı son olarak Almanya'da tanıtılırken, genç annelerden kısa sürede büyük ilgi gördüğü kaydedildi. 
     
</TEXT>
</DOC>
