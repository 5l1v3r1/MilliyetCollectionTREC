<DOC>
<DOCNO> 290942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/dunya/adun.html </URL>
<DATE> 2004/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Şahinliğini gösterdi 
</HEADLINE>
<TEXT>


ABD Başkanı, korumasını APEC için verilen yemeğe almayan Şilili korumalara operasyon düzenledi. Tartışan kalabalığın içine dalan Bush, korumasını kavganın içinden çekti ve aldı 


Asya - Pasifik Ülkeleri Ekonomik İşbirliği Konferansı APEC için Şili'nin başkenti Santiago'da bulunan ABD Başkanı George W. Bush, önceki akşam Amerikalı ve Şilili koruma görevlileri arasında meydana gelen bir itişmeye dahil oldu ve korumasını güç kullanarak kurtardı. Konferansa katılanlar için bir akşam yemeğinin düzenlendiği Machopo kültür merkezi önünde meydana gelen olayda, salona gelen Bush bir süre dışarıda kameralara eşi Laura ve Şili Devlet Başkanı Ricardo Lagos ve eşiyle birlikte poz verdi. ABD Başkanı'nı güç kullanmak zorunda bırakan olay, Bush kapıya yöneldiğinde meydana geldi. Bush'u operasyon düzenlemek zorunda bırakan arbede adım adım şöyle gelişti 

Bush, fotoğraf çektirip içeri geçmek için kapıya yöneldiğinde, Şilili korumalar, ABD Başkanı ve eşine yol açarken Gizli Servis ajanlarını kapıda durdurdu. Şilili korumalar ile Bush'un başkoruması tartışmaya başladı.Bu sırada yeniden fotoğraf çektirmek için duran Bush, kendi korumaları ile Şilili korumalar arasında arbede yaşandığını fark edince geri döndü. Birbiriyle İtişen insan kalabalığının içine dalan Bush, baş korumasını kolundan tuttu.ABD Başkanı George Bush, korumasını kolundan tutarak kalabalığın dışına çekti. Şilili korumalar, birkaç saniyeliğine Bush'u da durdurmak istedilerse de, daha sonra ABD Başkanı'nın önünü açtılar.Bush'un, itişmenin ardından sinirli şekilde başını iki tarafa salladığı ve kendi kendine bir şeyler mırıldanarak kravatını düzelttiği görüldü. Bush önde, koruması arkasında, birlikte yemeğin verildiği salona girdi. 




</TEXT>
</DOC>
