<DOC>
<DOCNO> 281066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/ekonomi/eko01.html </URL>
<DATE> 2004/10/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine, bu hafta iki ihale düzenleyecek 
</HEADLINE>
<TEXT>


Hazine, salı günü 91 gün vadeli referans bono ve 3 yıl vadeli, 6 ayda bir sabit kupon ödemeli iki ihale yapacak 


Hazine, bu hafta biri bono diğeri tahvil olmak üzere iki ihale birden düzenleyecek. Hazine, 19 Ekim Salı günü biri 91 gün vadeli iskontolu referans bono ihalesi, diğeri de 3 yıl vadeli 6 ayda bir yüzde 10 sabit kupon ödemeli Türk Lirası cinsinden tahvil ihalesi olmak üzere iki ihale birden düzenleyecek. 
91 gün vadeyi iskontolu referans bono ihalesinde satılacak kağıtlar 20 Ekim Çarşamba günü ihraç edilirken, geri ödeme tarihi 19 Ocak 2005 olarak belirlendi. Söz konusu ihalede net 1 katrilyon 976 trilyon lira tutarında ihraç yapılacak olup bu miktar ekim ayında piyasaya yapılacak ödemeler ve kamu kurumlarına yapılan ROT Rekabetçi Olmayan Teklif satışlarının geri ödeme tutarları toplamının yüzde 15'i kadar olacak. Bu ihalede ROT ve ihale sonrası teklif yoluyla satış yapılmayacak. 
3 yıl vadeli, 6 ayda bir yüzde 10 sabit kupon ödemeli Türk Lirası cinsinden tahvil ihalesinde satılacak kağıtlar yine 20 Ekim Çarşamba günü ihraç edilirken, geri ödeme tarihi 17 Ekim 2007 olarak saptandı. 

Tahvil ihalesi 
Bu senedin kupon ödeme tarihlerinde yeniden ihraç edilmesi planlanırken, ayrıca senedin likiditesini ve derinliğini artırmak amacıyla, kupon ödeme tarihleri dışında da yeniden ihraçlar gerçekleştirilebilecek. 
İhalede katılımcılar, 100 bin lira nominal değerli tahvil için fiyat teklifinde bulunacaklar. Söz konusu tahvilin kupon tarihleri 20 Nisan 2005, 19 Ekim 2005, 19 Nisan 2006, 18 Ekim 2006, 18 Nisan 2007 ve 17 Ekim 2007 olacak ve kuponlar ayrıştırılarak işlem görebilecek. Hazine, en son 12 Ekim Salı günü biri bono diğeri ise dolar cinsinden tahvil olmak üzere iki ihale birden düzenlemişti. 


</TEXT>
</DOC>
