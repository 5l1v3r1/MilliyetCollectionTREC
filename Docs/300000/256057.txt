<DOC>
<DOCNO> 256057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/axspo01.html </URL>
<DATE> 2004/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal son nefeste 1-2 
</HEADLINE>
<TEXT>


Rosenheim'deki Alpen Cup'ta Hertha Berlin'e yenilerek final şansını kaçıran Beşiktaş, Alman 1. Lig takımlarından 1860 Münih'i Veysel'in son dakika golüyle devirdi, turnuvanın üçüncülüğünü elde etti 


İlk yarı 1-1 
YENİ sezon hazırlıklarını sürdüren Beşiktaş, Rosenheim'deki Alpen Cup'ta Alman Birinci Ligi takımlarından 1860 Münih'i son dakika golüyle geçerek üçüncü oldu. Kartal karşılaşmaya hızlı başladı, 16. dakikada Ahmed Hassan'ın golüyle 1-0 öne geçti. 1860 Münih 39. dakikada Costa ile eşitliği yakaladı ve devre 1-1 kapandı. İkinci yarıda defansını sağlam tutan Beşiktaş rakibine oranla daha ofansif oynadı. Maçın uzatmaya gidileceği düşünülürken sahneye çıkan Veysel'in son dakika attığı gol ile Kartal galibiyete ulaştı. 

Maçın karnesi 
HAKEMLER Josef Maier, Martin Vogler, Robert Hartman 
1860 MUNİH Ochs 6 - Mayer 6 , Lehmann 6 , Costa 7 - Cerny 6 Lapoint Dk.46 6 , Baier 6 Ojigwe 6 , Pflipsen 6 Milchraum Dk.46 6 , Erol Bulut 5 Schafer Dk.46 6 - Krontiris 6 Buschuev Dk.73 5 , Agostino 5 Kioyo Dk.46 6 
BEŞİKTAŞ Murat Şahin 7 - Fatih Sonkaya 6 Berkant Dk.62 6 , Emre Aşık 6 Mustafa Dogan Dk.46 6 , Çağdaş 7 , İbrahim Üzülmez 6 - Ahmed Hassan 6 Okan Koç Dk.46 5 , Ümit Aydın 5 Serdar Özkan Dk.46 5 , Yasin 6 , İbrahim Akın 6 Kaan Dobra Dk.62 5 - Sinan Kaloğlu 5 , Pancu 7 Veysel Dk.62 6 
GOLLER Ahmed Hassan Dk.16 , Costa Dk.39 , Veysel Dk.90 

Lig fikstürü belirlendi 

39 günlük tatil 
FUTBOLDA Süper Lig'in 2004-2005 fikstürü dün İstanbul Conrad Otel'de çekildi. Kulüp temsilcilerinin yer aldığı kura çekimini Futbol Federasyonu Yönetim Kurulu üyesi Orhan Saka yönetti. Saka ligin 6 Ağustos'ta başlayacağını, ilk yarının ise 19 Aralık'ta biteceğini açıkladı. 39 günlük tatilin ardından ikinci devre 28 Ocak - 29 Mayıs 2005 tarihleri arasında yapılacak. 

İlk derbi 6. haftada 
FİKSTÜRE göre, sezonun ilk derbisi ligin 6. haftasında Beşiktaş ile Galatasaray arasında yapılacak. 11. haftada ise Beşiktaş ile Fenerbahçe, 16. hafta da Galatasaray ve Fenerbahçe karşı karşıya gelecek. Bu arada, 8. haftada Trabzonspor - Beşiktaş, 10. haftada Trabzonspor - Galatasaray, 13. haftada da Trabzonspor - Fenerbahçe karşılaşmaları yapılacak. 

Gurbetçi akını 

BEŞİKTAŞ'IN 1860 Münih ile oynadığı maça gurbetçiler büyük ilgi gösterdi. Tribünler tıklım tıklım dolarken bir grup taraftar da karşılaşmayı Beşiktaş yedek kulübesinin ardından izledi. Maçın bitiş düdüğü ile birlikte gurbetçiler adeta sahaya hücum etti. Siyah - Beyazlı futbolcular yoğun ilgi nedeniyle zorlukla soyunma odasına gitti. Fenerbahçe'nin eski futbolcusu Erol Bulut, Beşiktaş'a karşı forma giydi. Beşiktaş'ın yeni transferi Carew de maçı sakat olan Sergen ve İbrahim Toraman ile birlikte izledi. 

Sergen'e özel diyet 

3.5 kilo verdi 
SALZBURG'A 87.5 kiloyla gelen Sergen Yalçın'a diyetisyen Taylan Kümeli el koydu. Başkan Yıldırım Demirören'i de zayıflatan Kümeli'nin Siyah - Beyazlı futbolcuya sebze ağırlıklı olmak üzere, balık ve tavuktan oluşan, tatlıyı kesinlikle yasaklayan, günde iki dilim ekmeğe izin veren bir liste oluşturduğu belirtildi. Bu listenin dışına çıkmayan Sergen'in şimdiden 3.5 kilo verdiği öğrenilirken, yıldız futbolcu ise, "6-7 kilo vererek döneceğim" diyerek kararlılığını dile getirdi. 

BEŞİKTAŞ GÜNLÜĞÜ 
Derbi sevinci 
FİKSTÜR, Beşiktaşlı futbolcuları mutlu etti. Özellikle Galatasaray ve Fenerbahçe ile oynanacak ilk maçların İnönü Stadı'nda yapılacak olması Siyah - Beyazlılar'da sevinç yarattı. 

Carew'e koruma 
DEL Bosque, Carew'i takımın en profesyonelce yaşayan ismi Ronaldo'ya emanet etti. Norveçli futbolcu bu şekilde takıma adapte edilmeye ve kontrol altında tutulmaya çalışılıyor. 

Del Bosque ilgisi 
OYUNCULARIYLA zaman zaman diyaloğa giren Teknik Direktör Del Bosque, onları hem uyarıyor hem de motive ediyor. İspanyol hoca, dün de Ahmet Yıldırım, Ahmed Hassan ve Ümit Aydın ile ayrı ayrı konuştu. 

Çok şükür 
SALZBURG'DAN Almanya'ya geçmek en çok futbolcuları sevindirdi. Siyah - Beyazlılar, Avusturya'da kaldıkları otelin otoban kenarında kalmasından ve bölgeye sürekli yağmur yağmasından oldukça şikayetçi olmuştu. 

Potada imza günü 
BAYANLAR Basketbol Ligi'nin iddialı takımlarından Beşiktaş dün dört imza attırdı. Kocaelisporlu Arzu Özyiğit Bildirir, BOTAŞ Sporlu Esmeral Tunçluer ve ABD Kolej Ligi'nden Nihan Anaz, birer yıllık sözleşme imzalarken, Yasemin Horasan da kulüple mukavelesini bir yıl uzattı. 


</TEXT>
</DOC>
