<DOC>
<DOCNO> 279352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun07.html </URL>
<DATE> 2004/10/12/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Bush-Kerry tartışmaları şiddetlendi Fahişelik ve k r 
</HEADLINE>
<TEXT>

     ABD'de 2 Kasım başkanlık seçimine birkaç hafta kala, Cumhuriyetçi Partili ABD Başkanı George Bush ile Demokrat Partili rakibi Senatör John Kerry arasındaki karşılıklı atışmalar da şiddetlenmeye başladı. 
     Başkan Bush, John Kerry'nin terörizm sorununun ciddiyetini anlamakta eksik kaldığını ve bu tehdidi, ''fahişelik veya kanunsuz kumar oynamak gibi'' daha basit suçlara indirgediğini ileri sürdü. Senatör Kerry ise, Bush'un ''petrol endüstrisine mensup dostlarına'' ayrıcalık tanıdığını ve bu yüzden de Amerikalı tüketicilerin, giderek artan benzin fiyatlarından sıkıldığını savundu. 
     İki başkan adayı, bu hafta çarşamba günü Arizona'da, televizyonlardaki üçüncü ve son canlı tartışmaya hazırlanıyor. 
     Bu çerçevede Bush ve Kerry, batı kıyısında seçim kampanyası çalışmalarına devam etti. Son televizyon tartışması sadece iç politika konularında olacak. Kerry, kampanyası çerçevesinde yaptığı bir konuşmada, Cumhuriyetçi Parti liderliğindeki ABD kongresinin ve Bush yönetiminin, ABD'nin ithal petrole olan bağımlılığını azaltmak için hiçbir şey yapmadığını savundu. 
     Bush ise, New Mexico'daki seçim konuşmasında, Kerry'nin vermiş olduğu son röportajla dalga geçti. Kerry, pazar günü yayınlanan bir röportajında, terörizmle mücadeleyi, güvenlik güçlerinin fahişelik veya kanunsuz kumar oynayanları ortaya çıkarma çabalarıyla karşılaştırmış ve bu tip faaliyetlerin hiçbir zaman bitirilemeyeceğini, ancak insanların günlük hayatını tehdit etmeyecek düzeye indirilebileceğini kaydetmişti. 
     Bush, bu röportaja değinerek, ''bu iddiaya katılmam mümkün değil. Bizim amacımız, terörizmi kabul edilebilir bir düzeye indirmek değil. Bizim amacımız, hücumda kalarak terörizmi yenmektir'' dedi. Terörizmle mücadele ve ülkenin güvenliğini sağlama konuları, Bush'un başkanlık seçiminde en kuvvetli tarafı olarak görülüyor. 
     ABD Başkan yardımcısı Dick Cheney de, New Jersey'deki seçim kampanyasında Kerry'nin terörizme karşı yaklaşımını ''naif ve tehlikeli'' olarak niteledi. Demokrat Parti seçim kampanyası sözcülerinden Phil Singer ise, Cumhuriyetçi Partililerin, Kerry'nin tek bir cümlesinden yola çıkarak farklı bir anlam yaratmaya çalıştıklarını savundu. 
     Singer, ''George Bush'un terörizme karşı savaşın kazanılamayacağını söylediğini hatırlarsak ve terörist Usame bin Ladin'in kaçmasına izin verildiğini, çıkış stratejisi hazırlamadan Irak Savaşı'na koşturulduğunu hatırlarsak, Bush'un seçim kampanyasının, Kerry'nin söylediği her sözü çarpıtması hiç de şaşırtıcı değil'' dedi. 
     Kampanyasını Santa Fe'de sürdüren Kerry, petrol fiyatlarının rekor düzeye çıktığını belirterek, ''bu durum, Başkan Bush'un petrol endüstrisindeki dostları için daha fazla kar anlamına geliyor. Ancak pek çok orta sınıf Amerikalı için Bush'un vergi artırımı, karşılaması mümkün olmayan bir vergi artırımı'' dedi. 
     Kerry, Cumhuriyetçi Parti ağırlıklı kongrenin, yerel petrol üretimi yerine daha çok petrol ithalatını teşvik edecek şekilde hareket ettiğini de savundu. Bush kampanya sözcüsü Steve Schmidt, ''John Kerry'nin ulusal enerji politikasını saptırması, onun son siyasi fırsatçılığını tam anlamıyla iki yüzlü hale getiriyor'' dedi. 
     Başkan Bush, ulusal ormanlardan kereste üretimine destek veren orman yasasına Kerry'nin karşı çıkmasını da eleştirdi. Ormanların seyrelmesinin, felaket getiren yangınları azalttığını savunan Bush, ''rakibim Kerry önce buna karşıydı. Şimdi, yasayı kısmen beğendiğini söylüyor. Sanırım rüzgarla yön değiştiren sadece orman yangınları değil'' diyerek Kerry'yi alaya aldı. 
     Bush, Irak Savaşı konusunda fikir değiştirdiğini savunduğu Kerry için ''yanar-döner'' diyor. 
     
</TEXT>
</DOC>
