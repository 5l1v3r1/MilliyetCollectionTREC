<DOC>
<DOCNO> 291499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonspo30.html </URL>
<DATE> 2004/11/23/ </DATE>
<TIME> 18.52 </TIME>
<AUTHOR>  </AUTHOR>
<HEADLINE>
Demirören, sporda terörün önlenmesi için seyircisiz oynamaya razı 
</HEADLINE>
<TEXT>

     Beşiktaş Kulübü Başkanı Yıldırım Demirören, Beşiktaş Kulübü olarak, sporda terörün önlenmesine yardımcı olacak ise maçlarını seyircisiz oynamaya razı olduklarını söyledi. 
     Demirören, kulüp binasında düzenlediği basın toplantısında, Çaykur Rizespor maçında meydana gelen müessif olayın derin üzüntüsü içinde olduklarını ifade ederek, ''Hayatını kaybeden Cihat Aktaş'a Allah'tan rahmet, kederli ailesine başsağlığı dileriz'' dedi. 
     ''Olay her ne kadar bireysel eylem sonucu meydana gelmiş olsa dahi, bizim evimizde yapıldığı için o bıçağın acısını tüm Beşiktaşlılar olarak yüreğimizin derinliklerinde hissettik'' diyen Demirören, tüm anne ve babaların içlerinin kan ağladığını, Beşiktaş camiası olarak da Beşiktaşlı bir evlatlarını kaybettikleri için, bu elim olayın acısını herkesten çok yaşamakta ve kınamakta olduklarını kaydetti. 
     
     ''SEYİRCİSİZ OYNAMAYA DA RAZIYIZ'' 
     Demirören, Beşiktaş Kulübü'nün bu olayda birincil derecede sorumluluğunun olmadığı tüm sağduyulu kamuoyu tarafından kabul edildiği halde, siyah-beyazlı kulübe 3 maç seyircisiz oynama cezası verildiğini hatırlatarak şunları söyledi 
     ''Beşiktaş Kulübü olarak, eğer sporda terörün önlenmesine yardımcı olacak ise maçlarımızı seyircisiz oynamaya da razıyız. Bugüne kadar olduğu gibi, bundan böyle de devletimiz ve federasyonumuzun, sporda anarşi ve terörün önlenmesi adına alacağı tüm kararlara, Beşiktaş Kulübü olarak sahip çıkıp, uygulanması adına öncülük yapacağız.'' Beşiktaş Kulübü'nün, sorumluluk sahibi olarak, sporda terör olaylarının önlenmesi için daha 16 Haziran 2004 tarihinde Divan Kurulu ile müşterek, Türkiye'de ilk kez 'Sporda Şiddeti ve Terörü Önleme Komitesi'' kurduğunu anlatan Yıldırım Demirören, ''Ayrıca İnönü Stadı'ndaki özel güvenlik elemanlarının sayısını 400'e çıkartarak, bu konuda en güvenli sayılan kuruluşlarla çalışmaya başladık. Mevcut güvenlik kamerası sayısını 64'e, turnike sayısını da 36'dan 72'ye çıkardık. Yaşadığımız bu olay, bugün ülkemizde başlıca şehirlerimizde, sokaklarda, trenlerde, parklarda, hatta İstanbul'un göbeği olan Taksim Meydanı'nda yaşanan olayların, maalesef kendi stadımızda vuku bulmasıdır'' diye konuştu. 
     
     ''CAMİAMIZA MAL EDİLMESİN'' 
     Demirören, sokaklardan statlara taşınan bu olayların, tek bir kulübün başına musallat olan bir illet olmadığını, tüm kulüplerin şikayet ettiği, maddi ve manevi yaralar açan toplumsal bir sorun olduğunu söyledi. 
     Bu toplumsal sorunun giderilebilmesinin, devletin, federasyonların, tüm kulüplerin, medyanın ve halkın, kulüp ya da renk ayrımı yapmaksızın topyekün mücadeleyle mümkün olacağını vurgulayan Demirören, ''Bu bireysel olayı camiamıza mal etmeye çalışmak, vicdan ve insafla bağdaştırılamaz'' dedi. 
     
     AKTAŞ'IN ADI ÖLÜMSÜZLEŞİYOR 
     Yıldırım Demirören, Beşiktaş Kulübü'nün, ölen Cihat Aktaş'ın acılı ailesine karşı üzerine düşen görevleri yerine getirmekte olduğunu belirterek, ''Yönetim kurulumuz, kulübümüzde uygun bir yere, ölen çocuğumuzun adını verecektir. Böylece Cihat Aktaş hem kalbimizde, hem de spor dünyasında daima yaşayacaktır'' şeklinde konuştu. 
     Bundan sonra oynayacakları ilk seyircili maçlarından itibaren, yönetim kurulu olarak bir süre çocukları ve aileleriyle birlikte tribünlerde taraftarların arasında yer alacaklarını söyleyen Demirören, ''Beşiktaş camiası olarak, olaydan duyduğumuz büyük üzüntüyü bir kez daha ifade eder, çocuğumuza rahmet, kederli ailesine sabırlar dileriz'' dedi. 
     Demirören, bir soru üzerine, bazı basın organlarında kabul edilemez hakaretlerin yer aldığını, kendilerinin gösterdiği hassasiyeti basının da göstermesi gerektiğini kaydetti. 
     
</TEXT>
</DOC>
