<DOC>
<DOCNO> 251534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/29/guncel/axgun01.html </URL>
<DATE> 2004/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu tabana kuvvet 
</HEADLINE>
<TEXT>


Her gün otomobilleriyle Avrupa yakasına geçen vatandaşlar, bu kez yaya olarak geçti. Galata Köprüsü'nün kapalı olması bölgede çalışan insanları perişan etti 

İSTANBUL Milliyet 

NATO Zirvesi nedeniyle Sirkeci - Harem arasında düzenlenen arabalı vapur seferlerinde otomobil yerine bu kez insanlar taşındı. Her gün Harem'den otomobilleriyle Avrupa yakasına geçen vatandaşlar, bu kez yaya olarak geçti. Vatandaşlar, trafiğe kapatılan boş caddeleri meraklı bakışlarla izlerken, Beyazıt'a kadar ulaşıma kapalı olması nedeniyle turistler de bavullarını sırtlayarak yürümek zorunda kaldı. 

Vapurla geçenler rahat 
Haftanın ilk gününde işlerine gitmek için şehir hatları vapurunu kullanan vatandaşlar büyük bir sıkıntı yaşamadı. Kadıköy'den vapurla Karaköy'e geçen vatandaşlardan, işyeri Taksim, Gümüşsuyu civarında olanlar, Tünel hattını kullanarak İstiklal Caddesi'nden yürümeyi tercih etti. Galata Köprüsü'nün kapalı olması özellikle Kabataş ve Karaköy tarafında çalışanları perişan etti. Sabahın erken saatlerinde Eminönü'ne gelen vatandaşlar, Galata Köprüsü kapalı olduğu için motorlarla Karaköy ve Kabataş'a geçti. Çok sayıda deniz motorunun çalıştığı bölgede, aşırı yoğunluk vardı. 
Birçok cadde ve sokağın trafiğe kapandığı İstanbul'da korkulan olmadı. Vatandaşların İstanbul'u terk etmeleri ve özel otomobilleriyle çıkmamaları, trafiğe rahat bir nefes aldırdı. Yollar diğer günlerden daha tenhaydı. Şehir hatları vapur seferleri dün 18.00'den itibaren yapılmadı. Vapurların, bu sabahtan itibaren normal seferlerini yapacağı bildirildi. 

Uzakdoğulu kadın ağladı 
Lider eşlerinin programları yüzünden birçok caddeye giriş yasaklandı. Otellerine gitmek isteyen turistler de polisle tartıştı. Uzakdoğulu bir kadın, ülkesine dönüş uçağını kaçırma ihtimali üzerine gözyaşlarına h kim olamadı. Kadın, polis refakatinde oteline getirildi. 


</TEXT>
</DOC>
