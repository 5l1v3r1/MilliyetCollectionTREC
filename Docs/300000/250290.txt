<DOC>
<DOCNO> 250290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/sonspo14.html </URL>
<DATE> 2004/06/23/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Ulusoy Amacımız her yönüyle temiz futbol 
</HEADLINE>
<TEXT>

     Futbol Federasyonu Başkanı Haluk Ulusoy, her zaman doğruluk, dürüstlük ve inanç içinde çalışmayı felsefe edindiğini belirterek, ''Amacımız, her yönüyle temiz bir futbol'' dedi. 
     Federasyonun resmi yayın organı ''Futbol'' dergisinin haziran sayısında görüşlerini açıklayan Ulusoy, tabanda devam edilmesi gereken bir dolu yapısal reformu gerçekleştirecek bilgi birikimine ve deneyime sahip olduğunu, bir misyonu bulunduğu kanaatine vararak da tekrar başkanlığa aday olduğunu kaydetti. 
     Dünya futbolunda artık önder rolü üstlenen Türkiye'nin, sadece saha içinde değil, futbolun korunması, yayılması ve yüceltilmesi adına da belirleyici konuma geldiğini, bu nedenle futbolla bağdaşmayan davranışlar hangi taraftan gelirse gelsin hoşgörü ile karşılamayacaklarını anlatan Ulusoy, şöyle dedi 
     ''Kulüplerimize, spor ailesine ve değerlerimize saygı çerçevesinde, hizmet ve yönetme düşüncemizle ortak uzlaşma görüşlerimize etik olmayan görüşlerle karşı çıkılsa bile, hizmet adına, üretim adına asla yılmayacağız. 
     Her kategoriyi kendi içinde değerlendiren, bu yolculukta herkesin hakları ve kazançları konusunda çözüm arayan değil, üreten bir Federasyon olduk, olmaya devam edeceğiz.'' Futbol dünyasına nitelikli hizmet getirmenin ve futbolu, oyun özelliğinin yanında Türk ekonomisinde ve dünya tanıtım lobisinde vitrin olabilecek düzeye çıkarmanın, hedefleri arasında yer aldığını belirten Haluk Ulusoy, 7 yıldır dimdik ayakta olduğunu vurgulayarak, spor kamuoyunun, kulüplerin ve Türk halkının kendisine inanmaya devam etmesini istedi. 
     
     HAVUZDAN KULÜPLERİN ALDIĞI PAY 
     Haluk Ulusoy, önceki döneme göre, 4 büyük olarak adlandırılan kulüplerin havuzdan aldıkları payı yüzde 65'ten yüzde 50 seviyelerine düşürdüklerini, futbolun yaşaması ve gelişmesi için öteki kulüplerin havuzdan daha fazla pay almaları gerektiğini ifade etti. 
     Eşitlik ilkesinin asgari bu düzeyde sağlanacağını dile getiren Ulusoy, kulüplerin sorunlarını çözmek için var olduklarını, bıkmadan, değişim ve yenilik arayışı içinde olacaklarını, aksi takdirde Türk futbolunun yara alacağını kaydetti. 
     Göreve geldiği günden bu yana bazı kesimlerce sürekli eleştirildiğini, ancak doğru bildiği yoldan hiçbir zaman sapmadığını belirten Ulusoy, ''Felsefem, her zaman doğruluk, dürüstlük ve inanç içinde çalışmak olmuştur. Meşruiyetini ve gücünü Türk futbolunun gerçek temsilcileri olan TFF Genel Kurulu üyeleri ve Türk Milletinin şaşmaz sağduyusu ve vicdanında arayan biri olarak, doğru bildiğim yolda ekibimle beraber yürümeye devam edeceğim'' dedi. 
     
</TEXT>
</DOC>
