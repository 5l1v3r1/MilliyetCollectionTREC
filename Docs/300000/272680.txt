<DOC>
<DOCNO> 272680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/son/sonsiy13.html </URL>
<DATE> 2004/09/17/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Başesgioğlu Kıdem tazminatıyla ilgili kazanılmış haklarda değişiklik yok 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, şu anda kıdem tazminatıyla ilgili kazanılmış haklarda herhangi bir değişikliğin kesinlikle söz konusu olmadığını bildirdi. 
     Başesgioğlu, Kütahya Valisi Osman Aydın'ı ziyaretinde, gazetecilerin ''Kıdem Tazminatı Fonu'' tartışmalarına ilişkin sorularını yanıtladı. 
     Bir gazetecinin, Çalışma Meclisi'nde görüşülen Kıdem Tazminatı Fonu Yasa Tasarısı Taslağı'nı, işçi sendikalarının ''kazanılmış haklarımız gasp edilmeye çalışılıyor'', işveren sendikalarının ise ''Kıdem Tazminatı Fonu'nun çevrilemeyeceği'' yönündeki eleştirilerini hatırlatması üzerine, Başesgioğlu, şöyle konuştu 
     ''Şu anda kıdem tazminatıyla ilgili kazanılmış haklarda herhangi bir değişiklik kesinlikle söz konusu değildir. Sadece düşünülen, çoğu kere çalışanımızın, işçimizin işletmelerin ekonomik durumlarından dolayı alamadıkları kıdem tazminatları karşılıklarını bir güvenceye kavuşturmak, devletin güvencesinde bir fonda kıdem tazminatlarının birikmesi dolayısıyla herhangi bir hak kaybına imkan vermemektir.'' Kıdem tazminatının, Türk İş Hukuku'na 1936 yılında giren ve bugüne kadar devam eden, işçiyi koruyan, çalışma hayatı boyunca birikimlerinin değerlendirilmesine imkan veren bir konu olduğunu anlatan Başesgioğlu, şunları kaydetti 
     ''Tekrar ifade ediyorum. Burada bizim hassasiyetimiz, sadece çeşitli nedenlerle kıdem tazminatına hak kazanan işçimizin bu hakkının kaybolmamasına yöneliktir. Bakanlık olarak bütün çalışmalarımızı, sosyal taraflarla bir uzlaşma içinde yapıyoruz. İşverenimizin ve işçimizin uzlaşı göstermediği, ortak bir formülde buluşmadığı herhangi bir konu bizim de gündemimizde değildir. Fon konusu, ancak onların birlikte uzlaşacağı bir formül olursa gündeme gelir. Kaldı ki, bu bizden önce başlamış bir projedir. 2001 ve 2002 yılında Çalışma Bakanlığı ile bütün işçi ve işveren konfederasyonlarının, müştereken İş Kanunu'yla birlikte bir paket halinde çıkarılmasını protokole bağladıkları bir husustur. Bizim yeni gündeme getirdiğimiz bir konu değildir. Bu konuda, bilim kurulundaki hocalarımız çalışmış ve taslak hazırlamışlardır ve bu taslağı bakanlığa teslim etmişlerdir. Konu budur.'' 
     
     SOSYAL GÜVENLİK KURULUŞLARININ TEK ÇATI ALTINDA BİRLEŞMESİ 
     Bir gazetecinin, sosyal güvenlik kuruluşlarının tek çatı altında birleştirilmesi çalışmalarının gidişatını sorması üzerine, Başesgioğlu, tüm sosyal güvenlik sistemini yeniden bir reforma tabi tutma çalışmalarının devam ettiğini söyledi. Sadece emeklilik değil, genel sağlık sigortası ve sosyal yardım ve hizmet kurumlarını da çağdaş normlara uygun bir hale getirmek istediklerini ifade eden Başesgioğlu, hükümet olarak sosyal politikaya verdikleri önem gereği, bu konuda çok kapsamlı bir çalışma içinde olduklarını bildirdi. 
     Sosyal güvenlik kuruluşları arasında çok dağınık olan norm ve standartları birleştirmeyi amaçladıklarına dikkati çeken Başesgioğlu, şunları söyledi 
     ''Yani bütün sosyal güvenlik hizmetlerinden vatandaşlarımızın eşit şekilde faydalanmasına imkan verecek, bununla birlikte çağdaş, kurumsal bir yapıyı öngören çalışma içindeyiz. Sadece biz değil, bütün dünya sosyal güvenlik sistemlerini revize ediyor. Özellikle nüfusun yaşlanmaya doğru gittiği dönemlerde, sosyal güvenlik sistemlerini yürütmek, mali yapısını sürdürmek çok önemli. Bunun için de, bazı tedbirleri bugünden almamız lazım. Sosyal güvenlik sisteminde, bugün alınan tedbirin ancak 20-25 yıl sonra semeresini görebiliyorsunuz. Mesela, 1999'da sisteme 58-60 yaş girdi. 58 ve 60 yaşın sistemimize tamamıyla hakim olabilmesi, ancak 2023 yılında mümkün. Bugünden, geleceğe dönük sosyal güvenlik konusunda düzenlemeleri yapmak zorundayız. Yoksa, bugün popülist davranıp, bizden sonra gelecek nesiller sıkıntı çeksin anlayışı sorumlulukla bağdaşmaz. Bunu da sosyal kurumlarla, her kesimle olabildiğince tartışıyoruz. Türkiye'nin gerçeklerine uygun, yeni bir sosyal güvenlik modeli oluşturmaya çalışıyoruz.'' 
     
     SSK HASTANELERİNİN SAĞLIK BAKANLIĞI'NA DEVRİ 
     Bir gazetecinin, ''SSK hastanelerinin Sağlık Bakanlığı'na devri konusundaki çalışmalar hangi aşamada'' yönündeki sorusuna, konunun şu anda görüşme ve tartışma aşamasında olduğunu belirten Başesgioğlu, ''SSK, devlet, üniversite ve özel hastaneler ayrımının olmadığı, vatandaşların bütün bu kamu sağlık tesislerine rahatlıkla gidebileceği bir sistem öneriyoruz. Nasıl gerçekleştirebiliriz, bunun çalışmaları yapılıyor'' yanıtını verdi. 
     ''SSK'daki ilaç yolsuzluğunda devletin zararı ne kadar'' sorusuna da, Başesgioğlu, soruşturmanın üç ayrı koldan devam ettiğine işaret ederek, şöyle konuştu 
     ''Birincisi SSK bünyesindeki kurulumuz, ikincisi Başbakanlık Teftiş Kurulu ile ortak yürütülen bir çalışma, üçüncüsü ise cumhuriyet başsavcılığımızın cezai bölümlerle ilgili yaptığı araştırma. Şu anda gümrüklerden gerekli bilgi ve belgeler toplanıyor. Neticede, sosyal güvenlik kuruluşlarımızın zararı ortaya çaktığı takdirde, kurum alacaklarının tahsili için gerekeni yapacaktır. Şu anda soruşturma aşamasında olduğu için, soruşturmanın selameti açısından fazla detay vermemek lazım.'' 
     
</TEXT>
</DOC>
