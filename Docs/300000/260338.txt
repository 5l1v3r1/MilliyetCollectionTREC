<DOC>
<DOCNO> 260338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/03/son/sontur32.html </URL>
<DATE> 2004/08/03/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Mersin'de terör örgütü operasyonu 
</HEADLINE>
<TEXT>

     Mersin'de terör örgütüne yönelik operasyonda, çeşitli tarihlerde 2 er ve 5 Özel Tim görevlisinin şehit edilmesi, 37 vatandaşın öldürülmesi olaylarına karıştığı belirlenen kişi ile bu kişiye yardım ve yataklık yaptığı belirlenen 1 kişi yakalandı. 
     Mersin Emniyet Müdürlüğü'nden yapılan yazılı açıklamaya göre, terör örgütünün yurtdışında bulunan kamplarında siyasi ve askeri eğitim alarak, örgüt adına çok sayıda silahlı eylemde bulunan ve metropol illerde başka alanlarda faaliyet göstermek üzere Mersin'e geldiği ihbarı alınan B.K sahte kimlikli Zeki K. ile bu kişiye yardım ve yataklık eden Ali T'nin düzenlenen operasyonla yakalandığı bildirildi. 
     Emniyet Müdürlüğü Terörle Mücadele Şube Müdürlüğü'nde ifadesi alınan Zeki K'nın 15 Haziran 1992'da Bitlis'in Mutki İlçesi Kabakbaşı Jandarma Karakol Komutanlığı'na silahlı saldırı düzenlenmesi sonucu 2 erin şehit edilmesi ve 1 erin yaralanması olayına karıştığını itiraf ettiği belirtildi. 
     Açıklamada, Zeki K'nın ayrıca, aynı gün Bitlis-Bayhan karayolunda 5 Özel Tim görevlisinin şehit edilmesi, ayrıca 12 Ağustos 1992'de Siirt'in Baykan İlçesi Kasımlı Köyü'ne bağlı Bölücek mezrasına yapılan silahlı saldırı sonucu 2 geçici köy korucusunun yaralanması, 20 Ağustos 1992'de Oysak Köyü'nden yaprak toplamak için gelen 10 vatandaşın kaçırılması ve 1 Ekim 1992 tarihinde Bitlis'in Cevizdalı Köyü'ne yapılan baskında 37 vatandaşın öldürülmesi olayına karıştığının belirlendiği kaydedildi. 
     Yetkililer, yakalanan kişilerin çok sayıda silahlı eylem, adam yaralama, adam kaçırma, para toplama ve örgütün propagandasını yapma eylemlerini de gerçekleştirdiğinin tespit edildiğini ifade ettiler. 
     Yetkililer, Zeki K. ile kendisine yardım ve yataklık eden Ali T'nin, ''Terör örgütü üyesi olmak ve örgüt adına silahlı eylemlerde bulunmak'' suçlarından, haklarında düzenlenen evrakla adliyeye sevk edildiklerini ve nöbetçi mahkeme tarafından tutuklanarak cezaevine gönderildiğini belirttiler. 
     
</TEXT>
</DOC>
