<DOC>
<DOCNO> 266496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/yazar/yilmaz.html </URL>
<DATE> 2004/08/26/ </DATE>
<TIME>  </TIME>
<AUTHOR> Serpil YILMAZ  </AUTHOR>
<HEADLINE>
Kadınlar öldürülüyor 
</HEADLINE>
<TEXT>


Kadın sorununun, Türkiye'nin Avrupa Birliği AB ile müzakerelere başlama sürecinde, önemli olacağı sinyali geldi. 
Eczacıbaşı Holding Yönetim Kurulu Başkanı Bülent Eczacıbaşı, 13 Eylül'de İstanbul'da düzenlenecek "Türkiye ve AB'de Kadınlar Ortak Bir Anlayışa Doğru" konulu sempozyum öncesinde, yarın bir araya gelmemizi öneriyor. 
Eczacıbaşı davet öncesi, İ.Ü. Siyasal Bilgiler Fakültesi Siyaset Bilimi Ana Bilim Dalı Başkanı Prof. Dr. Fatmagül Berktay editörlüğünde hazırlanan "Türkiye'de ve AB'de Kadınların Konumu Kazanımlar, Sorunlar, Umutlar" başlıklı çalışmayı da göndermiş. 
Avrupa Kadın Lobisi Türkiye Sekreteryası'nı üstlenen KA-DER ile Eczacıbaşı'nın desteklediği sempozyum öncesi sunulan rapor ataerkil pratiklerin Doğulu, daha çok da İslam damgasıyla yorumlanmasını eleştiriyor. 
Rapor Batı'nın Doğulu kadına bakışında Çinli kadının ayaklarının bağlanarak sakat bırakılması, kadın sünneti, Hindistan'daki sati geleneğinin etkisini hatırlatıyor. Ve dönüyor Batı'nın cinsel ayrımcılık tarihine... 
"Doğulu kadınların "erkeğe mutlak itaati" imgesini veri kabul eden birçok Batılı ataerkilliğin en önemli göstergelerinden biri olan, kadınların kocalarının mülkü olarak kabul edilmesinin en çarpıcı örneklerinden birinin, İngiltere'deki "karı satışı" wife selling geleneği olduğunu muhtemelen bilmez. Thomas Hardy'nin bir yapıtında 1886 , karısından kurtulmak isteyen ve boşanma olanağı olmayan, ya da bu yolu pahalı bulan koca, "karısını" açık artırmaya çıkarır ve kadın en yüksek fiyatı ödeyen erkeğe satılırdı. "Karısı" üzerindeki mülk sahipliği hakkını daha da belirginleştirmek için koca, karısının boynuna kayış takarak müzayedeye götürürdü." 
Rapor, yine İngiltere'de ev içi şiddetin yasa koyucunun dikkatine 1975'e dek gelmediğini, evlilik içi tecavüzün ise 1992'ye kadar suç sayılmadığını, ailede erkek egemenliğini doğal sayan geleneksel yaklaşımın sorgulanmadığını belirtiyor. 
Araştırma, İngiliz kocaların 1970 yılına dek, karılarıyla zina yapan erkeklerden tazminat isteme haklarının olmasına yer veriyor. Eşit ücret yasası 1970'de, cinsiyet ayrımcılığına son veren yasanın 1975'de, evlilik içi tecavüzü yasaklayan yasanın ise ancak 1992 yılında çıktığı da vurgulanıyor. 

AB'de kadınların yarısı 
Hukuk alanında kadınları baroya kabul eden İngiltere'de kadın avukatların oranı 1997'de yüzde 24 olurken, Türkiye'de 2001 verilerine göre bu oran yüzde 30 olarak gerçekleşiyor. 
2003 verilerine göre AB'de, her 5 kadından en az 1'i erkek eşinden şiddet görüyor. Fransa'da ise her yıl 25 bin kadın tecavüze uğrarken, İtalyan Ulusal İstatistik Enstitüsü'nün 1999 verilerine göre, kadınların yüzde 50'si erkek şiddetiyle karşılaşıyor. ABD Adalet Bakanlığı'nın 2000 araştırması ise bu ülkede her 90 saniyede bir kadına tecavüz edildiğini ortaya çıkartıyor. 
Le Monde Diplomatique başyazarı Ignacio Ramonet'nin 2004 rakamları ise şöyle 
Avrupa'da şiddete maruz kalan kadınların oranı, yüzde 25 ile 50 arasında değişiyor. Portekizli kadınların yüzde 25'i, Almanya'da her dört günde üç kadın, İngiltere'de her üç günde bir kadın, Fransa'da her ay altı kadın eşi tarafından öldürülüyor. 
Osmanlı'dan günümüze Türk kadınlarının yasal ve sosyal hayattaki edinimlerini de konu alan çalışma 1934'te kadınların oy hakkı, 1980 sonrası feminist hareket, 1990'larda aile içi şiddete karşı örgütlenen Kürt kadınlarının eylemleri, yine 1990'ların sonunda şeriata karşı kadın örgütlenmesi, parlamentoda kadınların temsilini arttırmayı amaçlayan kuruluşları ve Medeni Kanun'da yapılan son değişikleri örnekliyor. 
Hürriyet gazetesi geçtiğimiz gün manşetine, AB Komisyonu'nun kadın sorununa işaret edeceği bilgisini taşıdı. Haberde, Komisyon yeni bir düzenlemeyle, eylülde yazacağı Türkiye İlerleme Raporu'nda, kadın hakları ve töre cinayetlerinin önlenmesi konusunda yeni adımlar beklendiğini bildirecek. 
Geçtiğimiz ay size yansıttığım, AB'nin resmi 5 kurumundan biri ve aynı zamanda tek sivil organizasyonu olan Avrupa Ekonomik ve Sosyal Komite'nin AESK temmuz raporunda da, kadınların belirli işlere girmesi önündeki yasal engeller ve suç şebekeleri sorununa dönüşen fuhuşa yer verilmişti. 
Kadın sorununun ilerleme raporunda yer alması, önümüzdeki hedefleri belirginleştirecek, ancak kolay olmayacak. Bunun nedenlerini de daha sonraki günlerde tartışırız. 



</TEXT>
</DOC>
