<DOC>
<DOCNO> 261574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/08/son/sonspo11.html </URL>
<DATE> 2004/08/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çalımbay Victoria'yı kesinlikle göndermeyi düşünüyorum 
</HEADLINE>
<TEXT>

     Çaykur Rizespor Teknik Direktörü Rıza Çalımbay, sol kanatta görev yapacak iyi bir futbolcuyla anlaşmaları durumunda Victoria'yı kesinlikle göndermeyi düşündüğünü söyledi. 
     Rıza Çalımbay, Amerika Kupası maçları nedeniyle ülkesinde kalan ve yeşil-mavili takımla kampa katılmayan Kolombiyalı oyuncu Victoria'nın, Fenerbahçe karşılaşmasının yapıldığı gün Rize'ye geldiğini bildirdi. 
     Fenerbahçe karşısında sol kanada oyuncu bulmakta zorlandıklarını ifade eden Çalımbay, şunları söyledi 
     ''Victoria'nın geç gelmesi futbol ahlakına yakışmadı. Kendisi de sol kanatta sıkıntımız olduğunu biliyor. Buna karşın Rize'ye maç günü geliyor. Büyük saygısızlık yaptı. Sol kanatta görev yapacak iyi bir futbolcuyla anlaşırsak, Victoria'yı kesinlikle göndermeyi düşünüyorum.'' Bu davranışından dolayı Victoria'ya ceza vereceklerini kaydeden Çalımbay, ''Victoria'ya nasıl bir ceza vereceğimizi henüz kararlaştırmadık'' dedi. 
     Çalımbay, gelecek hafta Konyaspor ile yapacakları maça değinerek, ''Eksiklerimizi biliyoruz. İlk 3 maçın bizim için zor olduğunu söylemiştim. Fenerbahçe maçını geçtik. Art arda Konyaspor, ve Galatasaray deplasmanlarına gideceğiz. Bu 2 maçı da en az kayıpla atlatmak istiyoruz. Eğer forvet ve sol kanattaki sorunları giderir, sakat oyuncularımızı da takıma katabilirsek daha başarılı işler başarabiliriz'' diye konuştu. 
     
</TEXT>
</DOC>
