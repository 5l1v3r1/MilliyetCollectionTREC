<DOC>
<DOCNO> 259663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/siyaset/asiy.html </URL>
<DATE> 2004/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal'a 500 Sarıgül'e 5 bin kişi 
</HEADLINE>
<TEXT>


CHP lideri Baykal, Hatay'da sadece 500 kişiye seslendi. Yurt gezilerini sürdüren Şişli Belediye Başkanı Sarıgül'ü ise Erzincan'da 5 bin kişi dinledi 

DOĞAN HABER AJANSI 


28 Mart yerel seçimlerinden sonra parti içi muhalefet tarafından ağır eleştirilere hedef olan CHP Genel Başkanı Deniz Baykal, Hatay'da düzenlediği toplantıda 500 kişiye hitap etti. CHP Genel Başkanlığı'na daha önce aday olacağını dile getiren Şişli Belediye Başkanı Mustafa Sarıgül'ün memleketi Erzincan'da düzenlediği mitinge ise 5 bin kişi katıldı. 
Baykal dün Hatay'ın Erzin ilçesine yaptığı ziyarette, narenciye üreticilerinin sorunlarını dinledi. 

Sandalyeye çıktı 
Üreticiler ve CHP'li Belediye Başkanı Mehmet Güven, kilosu 50 bin liradan satılan greyfurttan zarar ettiklerini söylerken, plastik sandalyeye çıkan CHP lideri Baykal konuşmasında AKP hükümetine yüklendi. 
Belediye binası önünde yaklaşık 500 kişiye hitap eden CHP Genel Başkanı Baykal, iktidara verdikleri avansın tükendiğini, balayı ve cicim aylarının sona erdiğini söyledi. 
Türkiye'de sağın bütün türlerinin denendiğini ifade eden CHP Baykal, "Bir de sosyal demokrasiyi deneyelim" diye konuştu. 
Yurt gezilerini sürdüren Şişli Belediye Başkanı Sarıgül de dün memleketi Erzincan'daydı. 

'Mücadele edeceğim' 
Hemşerilerinden başbakanlık için destek isteyen Sarıgül, Cumhuriyet Meydanı'nda 5 bin kişiye hitaben yaptığı konuşmada şunları söyledi "Bu yolda bana karalar atarak hapishaneye yollamak isteyenler bulunacak. Ama ben zalimlerin karşısında sonuna kadar mücadele edeceğim." 

Hükümete yüklendi 

Baykal dün Hatay'daydı. Narenciyecilerin sorunlarını dinleyen CHP lideri, belediye önünde sadece 500 kişiye yaptığı konuşmada hükümete yüklendi. 

Destek istedi 

Sarıgül de dün memleketi Erzincan'daydı. Cumhuriyet Meydanı'nı dolduran 5 bin kişiye hitap eden Şişli Belediye Başkanı, hemşerilerinden başbakanlık için destek istedi. 


</TEXT>
</DOC>
