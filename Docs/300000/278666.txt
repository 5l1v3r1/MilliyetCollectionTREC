<DOC>
<DOCNO> 278666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun14.html </URL>
<DATE> 2004/10/09/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Türkiye'nin AB üyeliği Almanya'yı böldü 
</HEADLINE>
<TEXT>

     Almanya'da Türkiye'nin AB üyeliğine ilişkin tartışmalar sürerken Cumhurbaşkanı Horst Köhler, Türkiye ile yapılacak müzakerelerin 'açık uçlu' olması gerektiğini savundu. 
     Polonya Devlet Başkanı Aleksander Kvasnievski ile görüşmesinden sonra açıklama yapan Köhler, Türkiye'nin AB üyeliğinin 'Avrupa'da bugüne kadar elde edilenleri tehlikeye atabileceği' görüşünde bulundu. 
     
     Schröder'den Türkiye'ye destek 

     Focus dergisine demeç veren Başbakan Gerhard Schröder ise Türkiye ile özellikle güvenlik nedenlerinden dolayı müzakerelere başlanmasından yana olduğunu söyledi. 
     Schröder, ''benim için stratejik güvenlik nedenleri önemli. Eğer Türkiye, Avrupa hedefi ile reformları kararlı bir şekilde sürdürürse bu ülkeyi istikrarlı hale getirebilir ve Avrupa'daki aydınlanmayla kökten dinci olmayan bir İslamiyet arasında ilişki kurabiliriz. Bunun diğer Müslüman ülkelere de etkisi olacaktır'' şeklinde görüş belirtti. 
     
     "Türkiye ile müzakerelerin başlaması ekonomiye canlandıracak" 

     Türkiye ile üyelik müzakerelerine başlanmasının ekonomiyi de canlandıracağına işaret eden Schröder, sadece bu sürecin bile yatırımcılar için bir sinyal olduğunu, Türkiye'nin bir numaralı dış ticaret ortağı olan Almanya'nın bu alanda aslan payına sahip olabileceğini ifade etti. 
     
     "Göç endişeleri abartılı" 

     Schröder, Türkiye'den AB ülkelerine çok büyük bir göçün yaşanacağı yönündeki endişelerin de abartıldığını sözlerime ekledi. 
     
     İçişleri Bakanı Schily "Türkiye'nin üyeliği güvenlik kazancı" 

     Aynı dergiye açıklama yapan İçişleri Bakanı Otto Schily, "Türkiye'nin AB üyeliğinin Batı için çok büyük bir kazanç olacağını vurguladı. 
     Schily, ''nüfusunun büyük çoğunluğunun Müslüman olduğu, ancak din ile devlet işlerini kesin şekilde birbirinden ayıran bir ülkeyi Avrupa'nın temel değerlerinin çatısı altına sokmayı başarırsak, bunun tüm İslam alemi için büyük bir sembol etkisi olacaktır'' diye konuştu. 
     
     Roth'dan referandum önerisi 

     Birlik 90 Yeşiller Partisi Eşbaşkanı Claudia Roth ise 'Türkiye'nin AB üyeliği konusunda Fransa'daki gibi bir referandum yapılmasından yana olduğunu' açıkladı. 
     Roth, partisinin bu yılın sonunda referandumlarla ilgili bir yasa tasarısını meclise sunacağını belirterek, ''böylece halkımız birçok siyasi konuda doğrudan birlikte karar verebilir. Türkiye'nin AB üyeliği konusunda da neden 10 ya da 15 yıl sonra birlikte karar vermesin '' diye konuştu. 

     
</TEXT>
</DOC>
