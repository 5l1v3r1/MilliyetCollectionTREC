<DOC>
<DOCNO> 270971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/son/sonspo17.html </URL>
<DATE> 2004/09/11/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Samsunspor, İstanbul'a umutlu gitti... 
</HEADLINE>
<TEXT>

     Samsunspor, yarın deplasmanda yapacağı Galatasaray maçı için uçakla İstanbul'a gitti. 
     Hafta başından bu yana Nuri Asan Tesisleri'nde Galatasaray maçına hazırlanan Karadeniz ekibi, bu sabah yaptığı hafif çalışmanın ardından İstanbul'a hareket etti. İstanbul'da Cevahir Otel'de konaklayacak olan Samsunspor, maç saatine dek burada kalacak. 
     Sabah yapılan çalışmada iç yan bağlarında zedelenme yaşayan Shorunmu, gribal enfeksiyon geçiren Serkan ve sakat olan Erman ile kadro dışı bırakılan Ali Akdeniz, kafileye dahil edilmedi. 
     Teknik sorumlu Ertuğrul Sağlam, lige verilen aradan da yararlanarak Galatasaray maçına iyi hazırladıklarını söyledi. 
     Galibiyet için umutlu olduğunu belirten Sağlam, ''Zor bir maç olacak. Ama göze hoş gelen nitelikli bir futbol sergileyerek sahadan galibiyetle ayrılacağımıza inanıyorum'' dedi. 
     Samsunspor'un yarın Galatasaray karşısında sahaya muhtemelen şu 11 ile çıkması bekleniyor 
     Kerem, Şenol, Kenan, Tamer, Adnan, Ayari, Kirita, Kaies, Celil, Cenk ve Ivanov. 
     
</TEXT>
</DOC>
