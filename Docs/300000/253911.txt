<DOC>
<DOCNO> 253911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo37.html </URL>
<DATE> 2004/07/08/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Mehmet Ali Yılmaz Federasyon Başkanlığı'na adaylığını koyacak 
</HEADLINE>
<TEXT>

     Spordan Sorumlu Devlet eski Bakanı Mehmet Ali Yılmaz, 26 Haziran'da yapılması planlanan ancak, Gençlerbirliği delegesi Abdülkadir Aksoy ve Futbol Adamları Derneği delegesi Hadi Türkmen'in mahkemeden aldığı ihtiyati tedbir kararı nedeniyle yapılamayan olağan genel kurula katılmama kararının, aday olmayacağı şeklinde yorumlanmasının doğru olmadığını söyledi. 
     Mehmet Ali Yılmaz, yaptığı yazılı açıklamada, şu görüşlere yer verdi 
     ''24 Haziran 2004 tarihinde Anadolu Ajansına verdiğim yazılı açıklamamda, Futbolda bir kaos görüntüsu var. Genel Kurulun tartışılır olacağı ve mahkemelere gidilecegi apaçık görülmektedir. Çok eski bir spor adamı olan benim için, böyle bir kongreye katılarak olası iddiaları güçlendirmek, kaos yaratmak, futbolun zarar görmesine sebep teşkil ediyor olmak mümkün değildir. diyerek Futbol Federasyonu Genel Kurulu'na katılmama kararım, bazı yayın organlarında Futbol Federasyonu Başkan aday adaylığından çekildiğim şeklinde yorumlanmakta ve bu yönde açıklamalar yapılmaktadır. 
     Daha önce de açıkca ifade ettiğim gibi yalnızca federasyonun genel kuruluna katılmama kararı almış ve bunu da kamuoyuna açıklamıştım. Nitekim, genel kurul öncesi yaşanan gelişmeler benim ne kadar haklı olduğumu göstermiştir. 
     Bundan önceki Futbol Federasyonu Genel Kurulu'nu mahkeme kapılarına düşüren, yönetimi tıkayan, kaos ortamının oluşmasına neden olan, yasadaki açık hükme rağmen yanlış işlemler yapan mevcut federasyonun olduğu tüm futbol kamuoyunca anlaşılmıştır. 
     Türk Futbolunu düştüğü bu ortamdan kurtararak, eski saygınlığına kavuşturacağım inancım devam etmektedir.'' 
     
</TEXT>
</DOC>
