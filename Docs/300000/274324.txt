<DOC>
<DOCNO> 274324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonspo13.html </URL>
<DATE> 2004/09/23/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Beşiktaş'ta Sergen ve Carew sevinci... 
</HEADLINE>
<TEXT>

     Büyükşehir Belediyesi Ankaraspor maçının hazırlıklarını sürdüren Beşiktaş'ta, Sergen ve Carew sevinci yaşanıyor. 
     Galatasaray maçında sakatlanan 2 futbolcunun da 25 Eylül Cumartesi günü yapılacak karşılaşmada forma giyebilecekleri açıklandı. 
     BJK Nevzat Demir Tesisleri'nde gerçekleştirilen günün tek idmanında, dün koşu yapmakla yetinen Sergen ile Carew takımla birlikte çalıştı. 
     Kulüp doktoru Ayhan Optur, siyah-beyazlı kulübün resmi internet sitesine yaptığı açıklamada, Sergen, Carew ve İbrahim Akın'ın, Teknik Direktör Vicente Del Bosque'nin görev vermesi durumunda Büyükşehir Belediyesi Ankaraspor maçında oynayabileceğini bildirdi. 
     Dr. Optur, dünkü idmanda ayak bileğinden sakatlık geçiren ve tedavisi süren Serdar Özkan'ın bugün takımdan ayrı çalıştığını, cumartesi günkü maçta oynayamayacağını belirtti. 
     
     HAZIRLIKLAR 

     Beşiktaş, Büyükşehir Belediyesi Ankaraspor maçının hazırlıklarını bugün yaptığı idmanla sürdürdü. 
     Çalışmaya toplu ısınma hareketleriyle başlayan futbolcular, daha sonra prese dayalı çok pas çalışması yaptı. 
     Kaleciler Murat Şahin ve Ramazan Kurşunlu, kaleci antrenörleriyle birlikte bir süre takımdan ayrı çalıştıktan sonra, siyah-beyazlılar yarım sahada çift kale maç oynadı. Günün tek idmanı şut çalışmasıyla sona erdi. 
     Beşiktaş, hazırlıklarını yarın yapacağı idmanla tamamlayacak. Teknik Direktör Del Bosque de antrenmanın ardından BJK Nevzat Demir Tesisleri'nde haftalık basın toplantısını yapacak. 
     
</TEXT>
</DOC>
