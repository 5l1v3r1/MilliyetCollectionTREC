<DOC>
<DOCNO> 295347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sonyas10.html </URL>
<DATE> 2004/12/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
İnternetten haber takibi her geçen gün artıyor... 
</HEADLINE>
<TEXT>

     Geleneksel anlamda yapılan gazeteciliğin, internet gazeteciliğinin yaygınlaşmasıyla ortadan kalkabileceği, Türkiye'de son 5 yıl içinde günlük gazetelerin tirajının yüzde 42.7 düştüğü bildirildi. 
     Erciyes Üniversitesi İletişim Fakültesi Dekanı Prof. Dr. İlhan Yerlikaya, gelişen teknolojiye bağlı olarak kullanımı artan bilgisayarın, yıllardır artık lüks olmaktan çıkıp ihtiyaç haline geldiğini söyledi. 
     Bilgisayarların kullanımının yaygınlaşmasının internet gazeteciliğini artırdığını ifade eden Yerlikaya, "Türkiye'de 1995'li yıllarda başlayan internet gazeteciliği bugün büyük ilgi görür hale gelmiştir. Normal ve dizüstü bilgisayarlar ile bilgisayarlı cep telefonları kullanımına paralel olarak internet gazeteciliği de giderek artmaktadır" dedi. 
     Yerlikaya, internet gazeteciliğinin, geleneksel gazeteciliğe göre birçok avantajının bulunduğunu dile getirerek, şöyle devam etti 
     "Geleneksel gazetede, günlük haberler birgün sonra bazen de 2 gün sonra okuyucunun önüne geliyor. İnternet gazeteciliği ise haberi sıcak takip ediyor. Günün haberlerini aynı gün okuyabiliyoruz. Ayrıca, yanlış yapılan haberlerde yapılan müdahale ve uyarıların ardından düzeltmeye gidilebiliyor. Bunun yanında ücretsiz olması, yerel değil tüm dünyada izlenebilir olması, spor, siyaset ve yaşam gibi istenilen alanda tarama özelliğinin bulunması da önemli avantajları arasında yer alıyor." 
     
</TEXT>
</DOC>
