<DOC>
<DOCNO> 256531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/19/son/sonsiy03.html </URL>
<DATE> 2004/07/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Sınavı geçen "prof." olacak 
</HEADLINE>
<TEXT>

     ANKARA Milliyet 

Milletvekilliği ve bakanlık yapılan süreyi, profesörlük için geçirilmesi gereken akademik süreye sayan yasa değişikliği, "vekile kıyak" tartışmasına neden oldu. 
     Düzenlemeden yararlanacak milletvekilleri, bilimsel çalışmalarını üniversite dışında sürdürenlere tanınan "başvuru" hakkının milletvekillere de tanındığını, profesör ünvanı için gerekli tüm bilimsel kriterlerin yerine getirilmesi ve sınavların geçilmesi gerektiğini, bunun kıyak anlamına gelmeyeceğini savunuyor. 
     
     Ağzımızla kuş tutsak olmuyordu 
     AKP Erzurum Milletvekili, Doç. Dr. Ömer Özyılmaz, profesörlük başvurusunda bulunanların akademik bekleme sürelerini üniversitede geçirmeleri gerektiğini, bunun da üniversite dışında bilimsel çalışmalarını sürdüren doçentlerin emeklerinin boşa gitmesine neden olduğunu bildirdi. Özyılmaz, mevcut sistemi ve bundan sonraki düzenlemeyi, şöyle açıkladı 
     "İsterseniz dünyanın en iyi kitabını yazın, en iyi bilimsel çalışmasını yapın profesörlük için başvuramıyordunuz. Benim eğitimle ilgili çalışmalarım var ama ağzımla kuş tutsam başvuramam. Çünkü bekleme sürem üniversitede geçmedi. Şimdi bu başvuruyu yapma hakkı üniversite dışında görevlendirilenlerle milletvekillerine de getiriliyor. Bu başvuranın hemen profesör olacağı anlamına gelmez. Yine heyet kurulacak yine belirli bilimsel kriterler aranacak, yine sınavın geçilmesi gerekecek. Başvuran profesör olacak diye birşey yok. Bu kıyak değil, üniversite dışında oluşan bilimsel değerlerin akademik yapıya aktarılmasını sağlayacak, bilimsel çalışmanın önünü açacak bir düzenleme." 
     
     Önergede ne var 
     AKP Grup Başkanvekilleri Faruk Çelik ve Salih Kapusuz ile İstanbul Milletvekili Prof. Dr. İrfan Gündüz imzasıyla verilen önerge ile, "Bakanlar Kurulu veya yasama organı üyeliğinde geçen sürelerin, akademik unvanların kazanılması için gerekli sürede değerlendirilmesi" istendi. 
     Meclisin son çalışma gecesinde kabul edilen önergenin gerekçesinde, şöyle denildi 
     "Üniversitede öğretim üyesi iken Bakanlar Kurulu'na veya yasama organı üyeliğine seçilenler bu görevleri bittikten sonra kadro koşulu aranmaksızın tekrar öğretim üyeliğine dönebilmektedirler. Ancak geçici süreyle üniversite dışında görevlendirilenlerin süreleri akademik bekleme süresinden sayıldığı halde, seçimle yasama organlarında ya da Bakanlar Kurulu'nda görev alan akademik personelin bu yasama ve icrada geçen süreleri akademik bekleme süresinden sayılmamaktadır. Önerge ile bu yanlışlık giderilmekte ve geçici görevle üniversite dışında görev alanlarla aralarındaki eşitsizliğin önlenmesi amaçlanmaktadır." Meclis'te halen akademik ünvan taşıyan milletvekilleri arasında CHP Genel Başkanı Deniz Baykal ile Başbakan Yardımcısı Abdüllatif Şener, Dışişleri Bakanı Abdulah Gül gibi birçok isim bulunuyor. 
     
</TEXT>
</DOC>
