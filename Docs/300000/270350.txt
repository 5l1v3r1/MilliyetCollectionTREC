<DOC>
<DOCNO> 270350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun30.html </URL>
<DATE> 2004/09/09/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Chirac, uykusunu alabilmek için pilotu 2 bin km fazla uçurttu 
</HEADLINE>
<TEXT>

     Fransa'da ortaya çıkardığı araştırmacı skandal haberlerle ünlü Le Canard Enchaine Zincirli Ördek kara mizah dergisi, Cumhurbaşkanı Jacques Chirac'ın, geçen hafta Rusya'ya yaptığı ziyaret sırasında, uykusunu daha iyi alabilmek için Airbus uçağı kaptan pilotuna 2 bin kilometre fazla tur attırdığını yazdı. 
     Chirac'ın, Rusya'nın Karadeniz kıyısındaki tatil kenti Soçi'de geçen hafta Vladimir Putin ve Almanya Başbakanı Gerhard Schröder ile bir araya geldiğini hatırlatan dergi, Fransa Cumhurbaşkanı'nın, taşıyan uçağın 3.5 saatte alacağı yolu, keyif çatmak için uzattığını yazdı. 
     Haberlerin, mizah diliyle alaycı biçimde kaleme alındığı Fransız dergisi, Chirac'ın uçağının havada zaman öldürmek için önce İngiltere'nin Jersey adasına doğru uçtuğunu, daha sonra Fransa'nın Atlantik kıyısına geri döndüğünü ve Pirene dağlarını izleyerek, tekrar çıkış noktası Paris hava sahası üzerinden Rusya'ya gittiğini kaydetti. 
     Bu arada, resmi ziyaretini izlemek için başka bir uçakla Rusya'ya giden gazetecilerin ise Chirac'dan sonra yola çıkmalarına rağmen, iki saat önce Soçi'ye ulaştıkları belirtildi. 
     Fransız dergisinin haberinde, Chirac'ı, uçakta pijamalı olarak bira içerken gösteren karikatür yer aldı. 
     Cumhurbaşkanlığı Sarayı açıklama yapmadı. 
     
</TEXT>
</DOC>
