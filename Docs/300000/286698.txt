<DOC>
<DOCNO> 286698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sonspo36.html </URL>
<DATE> 2004/11/06/ </DATE>
<TIME> 23.23 </TIME>
<AUTHOR>  </AUTHOR>
<HEADLINE>
Melih Gökçek "Çok kötü oynadık" 
</HEADLINE>
<TEXT>

     Büyükşehir Belediyesi Ankaraspor Onursal Başkanı Melih Gökçek, Fenerbahçe'yi kötü bir gününde yakaladıklarını, ancak takımının da çok kötü oynadığını söyledi. 
     Bu kötü gününde Fenerbahçe'yi yenebilecek şansı yakaladıklarını belirten Gökçek, ''Ancak bizim takım da çok kötüydü. Brezilyalı futbolcularımız ortada hiç yoktu. Çok saçma sapan hareketlerle sarı kart gördüler. Fenerbahçe'yi tebrik ediyorum'' diye konuştu. 
     
     WEDERSON ''FENERBAHÇE NEDEN OLMASIN '' 
     Büyükşehir Belediyesi Ankaraspor'un Brezilyalı futbolcusu Wederson, gazetelerde Fenerbahçe'nin kendisiyle ilgilendiği şeklindeki haberleri öğrendiğini ifade ederek, ''Ben iyi futbol oynamaya çalışıyorum, ileride bir teklif gelirse neden olmasın '' dedi. 
     İyi futbol oynaması halinde daha iyi kulüplerden teklif geleceğine inandığını belirten Brezilyalı futbolcu, ''Ben sadece oyunuma bakıyorum. İnşallah Büyükşehir Belediyesi Ankaraspor'da başarı yakalarsam, teklif de gelirse bu, kulüplerin arasında görüşmesi gereken bir şey olur. Neden olmasın '' diye konuştu. 
     Wederson, Alex'e yapılan eleştirilere katılmadığını da vurgulayarak, şöyle devam etti 
     ''Alex, Bezilya'da çok iyi futbolcu olarak bilinir. Allah vergisi bir kabiliyeti var. Şu anda alışma devresinde, devam ettiğinde çok daha iyi olacağına inanıyorum.'' 
     
     RAMAZAN ''BİZ BU MAÇI HAKETMEDİK'' 
     Büyükşehir Belediyesi Ankarasporlu futbolcu Ramazan, Fenerbahçe karşısında galibiyeti veya beraberliği haketmediklerini söyledi. 
     Fenerbahçe'nin, en azından kendilerinden iyi oynadığını ifade eden Ramazan, ''Bizim gibi kaliteli ekip iki pası doğru yapamadı. Biraz biz gibi oynasaydık, bugün 2 gol bile bulabilirdik. İnşallah bir daha böyle kötü oynamayız'' dedi. 
     Serkan'ın da kendisi gibi agresif bir oyuncu olduğunu söyleyen Ramazan, ''Sahada kendini kaybedebiliyor. Bir pozisyonda sinirlendi. Futbolun içinde bunlar var, onu suçlayamam'' açıklamasını yaptı. 
     Kaleci Şenol ise Rüştü'ye sahip çıkılması gerektiğini ifade ederken, ''Biz kaleciler yalnız insanlarız. Rüştü, Türkiye'nin gelmiş geçmiş en iyi kalecilerinden biri, sahip çıkılmalı'' diye konuştu. 
     Yusuf da, Fenerbahçeli taraftarların kendisine gösterdiği ilgiye teşekkür etti. 
     
</TEXT>
</DOC>
