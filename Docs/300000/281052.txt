<DOC>
<DOCNO> 281052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/17/son/sonyas04.html </URL>
<DATE> 2004/10/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Dallas'a "J.R" aranıyor... 
</HEADLINE>
<TEXT>

     Milyonları ekran karşısına toplayan 1980'lerin efsane dizisi ''Dallas'', beyazperdeye aktarılıyor. Filmde 7'den 70'e herkesin entrikaları ve sinir bozucu kahkahasıyla nefretini toplayan ''J.R'' karakteri için Hollywood'un iki ünlü aktörü Bruce Willis ve John Travolta aday gösteriliyor. 
     Internetteki ''moviehole'' ve ''hollywoodreporter'' sitelerinde yer alan habere göre, Teksaslı Ewing ailesinin Soutforke çiftliğindeki fırtınalı hayatını konu alan ''Dallas'' dizisi sinema filmi oluyor. 
     Aslında 1 yıl önce projesi gündeme gelen film için aylardır süren yönetmen arayışı nihayet sonuçlandı. ''Bu Nasıl Sarışın'' adlı filmin yönetmenliğini de üstlenen Avustralyalı Robert Luketic'in kamera arkasına geçmesi kesinleşirken şimdi sıra J.R'ı bulmaya geldi. 
     
     WILLIS, NASIL KÖTÜ ADAM OLACAK 
     ''Dallas'' filmi için ön plana çıkan ''J.R'' adayları arasında Bruce Willis şanslı görünüyor. 
     Her rolün altından kalkacak başarılı oyunculuğu tartışılmasa da Willis için düşündürücü olan bugüne kadar hiç ''kötü adamı'' canlandırmamış olması. ''Die Hard'' serisinde kötülerin hakkından gelen, ''Altıncı His'' filminde babacan bir psikologu, ''Komşum Bir Katil'' adlı yapımda bile sevimli bir mafya babasını canlandıran Willis, gülümsemesiyle tüyleri diken diken eden, kardeşlerini bile bir kalemde harcayan J.R için fazla ''iyi'' gibi görünüyor. 
     ''J.R'' karakterinin diğer adayı John Travolta ise kıvrak dans figürlerini döktürdüğü filmlerden ''Ucuz Roman'' gibi silahların konuştuğu yapımlara adım atsa da Willis karşısında şansı az bulunuyor. Son yıllarda beyazperdede önemli bir çıkış yakalayamayan Travolta, eğer role seçilirse yeniden parlamayı ümit ediyor. 
     Michael Costigan ve efsane dizinin yaratıcısı David Jacobs'un yapımcılığını üstlendiği filmin senaryosunu ''Çelik Manolyalar'' filminin senaristi Robert Harling kaleme alıyor. 
     Filmde baş karakterlerden Bobby, Sue Ellen, Pamela ve Ray için ise henüz aday belirlenmedi. 
     ''Dallas'' dizisi 1979-1991 yılları arasında Türkiye'nin de aralarında bulunduğu ülkelerde gösterilmiş ve ilgiyle izlenmişti. Özellikle J.R'ı kimin vurduğu sorusuyla günlerce gösterildiği ülkelerdeki seyircilerin kafasını meşgul eden dizide başrolü Larry Hagman J.R , Patrick Duffy Bobby , Victoria Principal Pamela ve Linda Gray Sue Ellen üstleniyordu. 
     
</TEXT>
</DOC>
