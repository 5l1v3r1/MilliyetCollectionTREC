<DOC>
<DOCNO> 297368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur39.html </URL>
<DATE> 2004/12/13/ </DATE>
<TIME> 19.26 </TIME>
<AUTHOR>  </AUTHOR>
<HEADLINE>
Pirincin genetik kodu çözüldü... 
</HEADLINE>
<TEXT>

     Uluslararası bilim adamlarının, pirincin genetik kodunu çözdüğü bildirildi. 
     Tarım ve Biyoloji Bilimleri Ulusal Araştırma Enstitüsü'nde, uluslararası bilim adamlarından oluşan ekibe başkanlık eden Takuji Sasaki adlı Japon bilim adamı, yaptığı açıklamada, uluslararası ekibin pirincin genetik kodunu çözmesi sayesinde daha kaliteli ve dayanıklı pirinç türleri üretilebileceğini söyledi. 
     Ekibin pirincin genetik haritasının yüzde 95'ini çıkarmayı başardığını belirten Sasaki, şu an teknik açıdan mümkün olan üst sınırın yüzde 95 olduğunu kaydetti. 
     Sasaki, Tarım ve Biyoloji Bilimleri Ulusal Araştırma Enstitüsü'nde, ABD, Tayvan, Tayland, Çin, Güney Kore, Hindistan, Fransa, İngiltere, Brezilya ve Japon bilim adamlarının görev yaptığı ekibe başkanlık ediyor. Ekip, 6 yıldır pirincin genetik kodunu çözmek için çalışıyor. 
     Ekip, 2002'de pirincin genetik kodunun yüzde 92'sinin çözüldüğünü açıklamış, Japonya Başbakanı Junichiro Koizumi bunu ''tarihi bir gelişme'' olarak nitelendirmişti. 
     Pirincin genetik kodunun çözülmesi, tahıl gibi diğer ürünler üzerinde araştırma yapılmasının yolunu açabilecek. 
     
</TEXT>
</DOC>
