<DOC>
<DOCNO> 252120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/01/son/sondun32.html </URL>
<DATE> 2004/07/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
KKTC'de hükümet kördüğüm CTP, BDH'yi suçladı 
</HEADLINE>
<TEXT>

     KKTC'de Cumhuriyetçi Türk Partisi CTP -Demokrat Parti DP -Barış ve Demokrasi Hareketi BDH üçlü koalisyon hükümeti kurulması için yapılan görüşmelerin kesilmesiyle ilgili olarak, koalisyon hükümetinin büyük ortağı CTP, BDH'yi ve BDH Genel Başkanı Mustafa Akıncı'yı sorumlu tuttu. 
     CTP Genel Sekreteri Ferdi Sabit Soyer, mecliste düzenlediği basın toplantısında, hükümet görüşmelerinde protokolle ilgili olarak üç partinin mutabakat sağladığını, geriye bakanlık konusunun kaldığını, ancak bakanlıklarla ilgili görüşmeler yapılmadan BDH'nin ''sürpriziyle'' karşılaştıklarını söyledi. 
     ''Önemli olan Dışişleri Bakanlığı mı, yoksa dışişlerinde etkin ve katılımcı bir şekilde yer almak mı'' ifadesini kullanan Soyer, ''Bakanlık beklentileri için hükümet oluşumuyla ilgili süreci dinamitlemek sorumsuzluğun dik alasıdır'' dedi. Soyer, BDH'nin Dışişleri Bakanlığı'nı istediğini, DP Genel Başkanı Serdar Denktaş'ın da ''Dışişleri Bakanlığı'nda ısrarlıyım'' dediğini kaydetti. 
     ''İstifa etmeyeceğiz. Güvensizlik önergesi versinler'' diyen Ferdi Sabit Soyer, İngiltere ziyaretinde bulunan CTP Genel Başkanı ve Başbakan Mehmet Ali Talat'ın KKTC'ye dönmesinin ardından, erken zamanda erken seçim için meclise öneri getireceklerini bildirdi. 
     Soyer, ''24 Nisan referandumu gecesi hükümet sorununu ortaya koymasından dolayı, BDH Genel Başkanı Akıncı'nın hükümet sorununu ilk tetikleyen kişi olduğunu'' savunarak, ''sorun ortaya çıktığı zaman CTP'nin 'erken erken seçim' dediğini, ancak buna hiçbir partinin yanaşmadığını, aksine CTP'nin çıkarcılıkla suçlandığını'' kaydetti. 
     Üçlü koalisyon çalışmalarının sonuca ulaşmamasından dolayı BDH'yi eleştiren Soyer, ''hükümet görüşmelerindeki tıkanıklık noktalarını aşmak için üç partinin dün planlanan toplantısına hazırlanırken, BDH'nin sürpriziyle karşılaştıklarını'' söyledi. 
     
</TEXT>
</DOC>
