<DOC>
<DOCNO> 277783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/sonsiy20.html </URL>
<DATE> 2004/10/06/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
TBMM, Başkanı'nı 2. turda da seçemedi... 
</HEADLINE>
<TEXT>

     TBMM Başkanlığı için yapılan ikinci tur oylamada da sonuç alınamadı. 
     TBMM Genel Kurul'da yapılan ikinci tur oylamada adaylar, seçilmek için gerekli olan 367 oya ulaşamadı. 502 milletvekilinin katıldığı ikinci tur oylamada, adaylardan AK Parti Manisa Milletvekili Bülent Arınç'a 350, İzmir Milletvekili Serpil Yıldız'a 131 oy çıktı. 
     İkinci turda, 15 milletvekili boş oy kullanırken, 6 oy da geçersiz sayıldı. 
     TBMM Geçici Başkanı İsmail Alptekin, Meclis Başkanlığı seçimi için ikinci turda da Anayasa'nın öngördüğü üçte iki çoğunluğun sağlanamadığını belirterek, turların devamı için yarın saat 15.00'de toplanmak üzere birleşimi kapattı. 
     TBMM Genel Kurulu'nda yarın, Meclis Başkanlığı seçiminin üçüncü ve dördüncü tur oylamaları yapılacak. Üçüncü turda TBMM Başkanı seçilebilmek için üye tamsayısının salt çoğunluğu olan 276 oy almak gerekecek. Bu turda da sonuç alınamazsa, AK Parti Manisa Milletvekili Bülent Arınç ile İzmir Milletvekili Serpil Yıldız, dördüncü turda yarışacak. Dördüncü turda en çok oyu alan aday, TBMM Başkanı olacak. 
     ADAYLAR NE DEDİ 
     TBMM Başkanlığı seçiminde aday olan milletvekilleri, 1. ve 2. tur oylama sonuçlarını değerlendirdi. 
     TBMM Kulisi'nde gazetecilerin sorularını yanıtlayan AK Parti Manisa Milletvekili Bülent Arınç, geçen seçimlerde 1. turda seçildiğini anımsatarak, ''Bu sefer, 1. ve 2. turda mümkün olmadı, oylarımız artmasına rağmen. Milletvekili arkadaşlarımızın takdirlerine saygı duyuyorum. Hayırlı olsun'' dedi. 
     Başkan adaylarından AK Parti İzmir Milletvekili Serpil Yıldız da aldığı oyları başarılı bulduğunu belirterek, çekilmeyi düşünmediğini söyledi. 
     ''Gayet hoş, demokratik bir seçim gerçekleşiyor'' diyen Yıldız, şu değerlendirmeyi yaptı 
     ''2. turda oylarım biraz düştü ama belki takviye ederiz. Olumsuz bir tepki görmedim. Zaten, demokratik bir hakkımız. Olumsuz tepki gösterilmesi demokrasinin kurallarına uygun değildir. Destek veren, moral veren arkadaşlarımız var. Destek verene de vermeyene de teşekkür ediyorum. Parti ayırmadan bütün milletvekillerinin oylarına talibim.'' 
     
</TEXT>
</DOC>
