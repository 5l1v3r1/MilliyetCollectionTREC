<DOC>
<DOCNO> 262404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/soneko20.html </URL>
<DATE> 2004/08/11/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
MÜSİAD Reel sektörde temkinli iyimserlik sürüyor 
</HEADLINE>
<TEXT>

     MÜSİAD Genel Başkanı Dr. Ömer Bolat, reel sektörde temkinli iyimserliğin sürdüğünü bildirdi. 
     Müstakil Sanayici ve İşadamları Derneği'nin MÜSİAD ''2004 İlk Yarıyılı Değerlendirme ve 2005 Beklentileri Anketi''nin sonuçları açıklandı. 
     26 ilde MÜSİAD üyesi 1.150 işadamı arasında gerçekleştirilen anket sonuçlarına göre, geçen yıldan bu yana süregelen bir kısım şikayet ve sıkıntıların devam etmesine karşın, reel sektördeki geleceğe yönelik beklentilerde iyimserlik yönünde revizyon yapıldığı ve işadamlarının ekonominin genel performansını 2003'e nazaran daha iyi buldukları ortaya çıktı. 
     MÜSİAD Genel Başkanı Dr. Ömer Bolat, yaptığı yazılı değerlendirmede, anket sonuçlarına genel olarak bakıldığında, bazı olumsuzluklara rağmen, iş ortamının iyileşmesinin ve protesto edilen çek ve senet sayısının azalmasının net olarak ortaya çıktığını belirtti. 
     
     İYİLEŞME, KOBİ'LERİN PERFORMANSINI ARTIRMAKTAN UZAK 
     İşadamlarının hükümetten, yapısal reformların devam ettirilmesini beklediklerini kaydeden Dr. Bolat, şu görüşleri dile getirdi 
     ''Krizin etkileri silinmeye devam etmekle beraber, ekonomik göstergelerdeki iyileşmenin, işletmelerin yüzde 99'unu oluşturan KOBİ'lerin performansını artırmaktan uzak olduğu ortaya çıkmıştır. Yeni ekonomik program hazırlanırken reel sektörü etkileyen olumsuz şartların, yatırımlar ve işsizliğin gözardı edilmesi lüksü yoktur. Yatırım ortamını iyileştirmek, işsizlik oranını azaltabilmek için, işletmelerin yüzde 99'unu, istihdamın da yaklaşık yüzde 65'lik bir kısmını oluşturan KOBİ'lerin performansını artırmak hükümetin görevidir.'' İş dünyasında, ekonomik büyümenin, program hedeflerinin üzerinde ve yaklaşık yüzde 6-7 civarında gerçekleşebileceği beklentisinin hakim durumda olduğunun belirlendiğini aktaran Dr. Bolat, şu değerlendirmelerde bulundu. 
     ''İş dünyasında hükümete ve ekonomi alanında elde edilen sonuçlara karşı ihtiyatlı iyimserlik hala sürmektedir. Hükümet programında yüzde 12 olarak belirlenen TEFE ve TÜFE cinsinden enflasyon hedeflerinin, döviz kuru, petrol fiyatlarındaki artışlar gibi gelişmelere rağmen tutturulabileceği beklenmekle beraber, yıl sonu enflasyon gerçekleşmelerinin, hedeflerin çok da altında gerçekleşeceği beklentisi yoktur. Ayrıca, anketten çıkan başka bir sonuca göre, reel sektörde döviz kurlarından doların yıl sonunda 1.600.000-1.650.000 lira, Euro'nun da 1.900.000-1.950.000 lira civarında olması bekleniyor. Buna göre Dolar-Euro arasındaki paritenin de 1.18 civarında gerçekleşeceğinin beklendiği anlaşılmaktadır. Ancak işadamları döviz kurlarının mevcut seviyelerinin gerçekçi olmadığını düşünüyorlar.'' MÜSİAD Ekonomik Durum Tespit Anketi sonuçları şöyle 
     ''KRİZİN ETKİLERİ SİLİNİYOR Reel sektörde 2003 yılında başlayan iyileşmenin sürdüğü ortaya çıktı. İşadamlarının, yüzde 54'ü üretimin, yüzde 66'sı iç satışların, yüzde 'ü ihracatın ve yüzde 42'si de istihdamın arttığını belirtti. Yılın ikinci yarısında da işadamlarının yüzde 71'i üretimin, yüzde 74'ü iç satışların, yüzde 65'i ihracatın ve yüzde 47'si de istihdamın artacağını bekliyor. 
     AYAKTA KALMAK İÇİN İHRACAT Anketi cevaplayan işadamları arasında ihracat yapan yüzde 47'lik bir kesim, döviz kurları nedeniyle rekabet güçlerinin kaybolduğunu, ancak iç talebin yetersiz, kar marjları da çok düşük olduğu iç piyasa yerine zorunlu olarak dış piyasalara yöneldiklerini ifade etti. Ayrıca ihracatçılar, bu olumsuz ortama rağmen ara malı ve malzeme ithalatına yüklenerek ihracatı da kısmen karlı hale getirmek suretiyle ihracata olumlu katkıda bulunduğunu düşünüyorlar. 
     KOBİLERİN KAPASİTE KULLANIMI HALA DÜŞÜK Bütün iyimser beklentilere rağmen KOBİ'lerde, Haziran sonu itibariyle kendi tarihsel rekorlarını kıran ortalama kapasite kullanım oranı olan yüzde 84-85'lerin çok altında kaldığı anlaşılıyor. İşletmelerin sadece yüzde 4'ü yüzde 80-90 arasında bir kapasite ile çalışırken, yüzde 16'sı yüzde 70-80, yüzde 22'si de 60-70 arasında bir kapasite ile çalışıyor. Ortalama kapasite kullanım oranı yüzde 45'ler civarında. 
     ŞİRKETLERİN KARLARI AZALDI Şirketlerin yüzde 'lük büyük bir çoğunluğu geçen senenin aynı dönemine nazaran karlarının azaldığını, yüzde 27'si de aynı kaldığını belirtirken, iş dünyasında mevcut şartlar altında ihracatın sürdürülemez ve fakirleştirici bir nitelikte olduğu ortak kanaatinin hakim olduğu dile getirildi. 
     İYİLEŞME İSTİHDAMA YANSIMIYOR İç talep yetersizliği ve KOBİ'lerin ihracat konusunda karşılaştıkları ve çözülemeyen çeşitli sıkıntıları nedeniyle ekonomide yaşanan iyileşme, istihdamda olduğu gibi KOBİ performansına da yansımıyor. Türkiye'de işletmelerin yüzde 99'unu, istihdamın da yaklaşık yüzde 65'lik bir kısmını oluşturan KOBİ'lerin tam kapasite çalışmaya başlaması sağlanmadıkça işsizlik sorununun çözülmesinin çok zor olduğu anlaşılıyor. 
     FİNANSMAN ZORLUĞU SÜRÜYOR Reel sektörde finansman konusundaki kronik sorunlar devam ediyor. İşletmelerin yüzde 60'ı finansman sıkıntısı çekseler de, kredi maliyetlerinin yüksekliği ve prosedürlerin karmaşıklığı nedeniyle kendi öz kaynaklarıyla yetinmek zorunda kaldılar. Sadece yüzde 20'si yerli finansmana, yüzde 17'si de yabancı finansmana başvurdu. Kriz sonrasında bankacılık kesiminin hala reel sektöre mesafeli durduğu, ilk çeyrekte mevduatların yüzde 50'sine kadar yaklaşan mevduatların krediye dönüşme oranının KOBİ'ler için geçerli olmadığı anlaşılıyor. 
     HER ŞEYE RAĞMEN YATIRIMA DEVAM Pazar sıkıntısı, ihracat zorlukları, düşen kar marjı ve finansman sıkıntısına rağmen ilk altı ayda şirketlerin yüzde 37'si iyileştirme ve modernizasyona, yüzde 31'i de yeni yatırımlara gitti. Yılın ikinci yarısında yurt içinde yeni yatırımlara gitmeyi düşünenlerin oranı yüzde 54 iken, yurt dışında yatırıma gitmeyi düşünenlerin oranı da yüzde 81 gibi oldukça yüksek bir düzeye ulaştı. Bu durum, mevcut sıkıntıların aşılacağı ve geleceğin çok daha elverişli imkanlar sunacağı konusundaki iyimser yaklaşımın oldukça güçlü kalmaya devam ettiğini gösterdiği bildirildi. 
     KRİZLERDEN DERS ALINDI Bütün olumsuzluklara rağmen olumlu beklentilerin arkasındaki en temel faktörün, KOBİ'lerin ''krizi fırsatlara dönüştürme kabiliyeti'' kazanmış olmaları olarak değerlendirilen çalışmada, şirketlerin yüzde 29'unun maliyetleri gözden geçirerek tasarrufa gittiği, yüzde 26'sının yeniden yapılandığı, yüzde 24'ünün de teknolojisini yenilediği belirtildi.'' 
     
</TEXT>
</DOC>
