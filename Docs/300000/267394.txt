<DOC>
<DOCNO> 267394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/29/son/sonspo28.html </URL>
<DATE> 2004/08/29/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Trabzonspor maçının ardından... 
</HEADLINE>
<TEXT>

     Trabzonspor Teknik Direktörü Ziya Doğan, Gençlerbirliği maçının gelecekleri açısından çok önemli olduğunu söyledi. 
     Ziya Doğan, 3-1 galibiyetleriyle sona eren Gençlerbirliği maçının ardından yaptığı açıklamada, Gençlerbirliği maçından 3 puan aldıkları için mutlu olduklarını belirterek, ''Moral açısından bu maçı kazanmalıydık. Ortada bir maçtı. İkinci yarıda oyun üstünlüğümüzü sahaya yansıttık. Gençlerbirliği de iyi oynadı. Ama bu maç geleceğimiz açısından çok önemliydi'' dedi. 
     Futbolda bir maça takılıp kalınmaması gerektiğini vurgulayan Doğan, ''Her maça ayrı bir şekilde bakmalıyız. Galibiyet ve mağlubiyetleri aşırı büyütüyoruz. Bunun spor olduğunu unutmamamız gerekir'' diye konuştu. 
     Gençlerbirliği Teknik Direktörü Erdoğan Arıca ise, Trabzonspor'un iyi bir takım olduğunu ifade ederek, ''Top bizdeyken iyi oynadık. Ama top rakipteyken iyi oynayamadık ve kaybettik. Trabzonspor, yakaladığı şansları gole çevirdi ve kazandı'' dedi. 
     
</TEXT>
</DOC>
