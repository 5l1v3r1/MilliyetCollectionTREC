<DOC>
<DOCNO> 254019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/siyaset/siy07.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kerkük'e özel statü 
</HEADLINE>
<TEXT>


HABER MERKEZİ 


Irak Kürdistan Yurtseverler Birliği Başkanı Celal Talabani, Kerkük için önerdikleri özel statünün Ankara'da olumlu karşılandığını söyledi. 
CNN Türk'te Mehmet Ali Birand'ın sorularını yanıtlayan Talabani, Türkiye'nin Kerkük için özel bir inceleme heyeti göndermeyi kabul ettiğini, Ankara ile federasyon konusundaki soru işaretlerinin giderildiğini söyledi. Talabani, Kerkük konusunda şu görüşleri dile getirdi 
"Brüksel modeli uygulanıp bu kenti Kürt, Türkmen, Arap ve Süryaniler birlikte yönetecek. Saddam'ın getirdiği Arapların ise geri dönmesi gerek. Dönüşümlü olarak vilayeti bir yıl Arap, bir yıl Türkmen, bir yıl da Kürt vali yönetmeli." Özel statü konusunda Barzani'nin de aynı düşüncede olduğunu vurgulayan Talabani, Irak'ta yaklaşık 4 - 5 bin PKK'lı bulunduğunu, örgütün üçe bölündüğünü savundu. "PKK, sudan çıkmış balık gibi" diyen Talabani, PKK'nın şu anda yaklaşık 70 lideri olduğunu söyledi. Talabani, "Öcalan'ın emirlerine uyup çatışma içine girenler var" dedi. 


</TEXT>
</DOC>
