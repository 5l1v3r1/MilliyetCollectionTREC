<DOC>
<DOCNO> 270736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/10/son/sontur02.html </URL>
<DATE> 2004/09/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Ekranda taciz hesaplaşması 
</HEADLINE>
<TEXT>

     Milli halterciler, eski hocaları Üstündağ'ı 'Cinsel tacize uğradık, dayak yedik' iddiasıyla suçladı 'Bana komplo kuruyorsunuz' diyen antrenörüne Olimpiyat şampiyonu Nurcan Taylan sahip çıktı. 
     Halter dünyasındaki skandal atv'de masaya yatırıldı. Ali Kırca'nın konuğu olan Aylin Daşdelen, Nurcan Taylan ve antrenör Mehmet Üstündağ, birbirlerine ağır suçlamalarda bulundu. 
     
     'Tacizin belgesi' 
     Telefonla programa katılan eski halterci İncinur Şahin de sürekli "Bana komplo kuruyorsunuz. Belgeniz var mı" diyen Mehmet Üstündağ'a, "Tacizin belgesi mi olur" diye çıkıştı. 
     
     Hangisi doğru 
     Olimpiyat şampiyonu haltercimiz Nurcan Taylan ve hocası Mehmet Üstündağ Aylin Daşdelen ve arkadaşlarının suçlamalarını yanıtladı. Ortaya çirkin iddialar atıldı olay mahalle kavgasına dönüştü. 
     Olimpiyatlar'da 3 altın, 1 bronz madalya kazanarak tüm Türkiye'yi sevince boğan haltercilerimiz bu kez çok büyük bir skandalla kamuoyunun önüne çıktı. 3 bayan haltercinin eski hocaları Mehmet Üstündağ aleyhine Gençlik ve Spor Genel Müdürlüğü'ne verdikleri şikayet dilekçeleri ve ardından gelişen olaylar Türk spor tarihi için kara leke sayılabilecek bir hale geldi. Dün gece ATV'de yayınlanan Ana Haber Bülteni'nde Ali Kırca'nın konuğu olan Aylin Daşdelen, Mehmet Üstündağ ve Olimpiyat şampiyonu Nurcan Taylan, adeta bir mahalle kavgasına çevirdikleri televizyon ekranında geçmişten kalan hesaplaşmalara giriştiler. Aylin Daşdelen, 14 yaşındayken hocası Mehmet Üstündağ'ın kendisine tacizde bulunduğunu belirterek, "Ondan kurtulabilmek için halteri 2 yıl bıraktım. Daha iyi dereceler yapabilmemiz için bize doping ilaçları veriyordu. Tacizin yanı sıra paramızı kesiyordu. Bana, 'Kızlık önemli değil. Başarılı olmak için bazı şeylere göz yumacaksın' diyordu. Arkadaşımız Esma Can'ı dövdü ve onun intiharına sebep oldu" dedi. 
     
     Kimseye el kaldırmam 
     Bültenin bu bölümünde Nurcan Taylan, Olimpiyat altınıyla ekranda durmayı tercih ederken Mehmet Üstündağ, suçlamaları yalanlayarak, "Ben değil sporcularıma kendi çocuklarıma bile el kaldırmam. Bu yapılanlar, bu sporcuların Nurcan Taylan'ı kıskanması nedeniyle ortaya çıkmıştır. Ben saygıdeğer bir insanım. Esma Can olayında ben otopsi yapılmasını istedim. Esma'nın sarası vardı" şeklinde konuştu. Nurcan Taylan da, "Sibel Şimşek, Aylin Daşdelen ve Şule Şahbaz aynı evde yaşıyorlar. Güzel bir senaryo yazmışlar. Beni altın madalya kazandıktan sonra tebrik bile etmediler. Bana kampta saldırdığınızı herkes gördü. Aylin, yapmış olduğunuz bu hatadan dolayı tüm Türkiye'nin önünde özür dile" ifadesini kullandı. Daşdelen ise kendisinin Nurcan'ı tebrik ettiğini söyleyerek, "Onu kıskanmıyorum. Bu başarısından dolayı gurur duyuyorum. Benimonunla ilgili bir sorunum yok. Ayrıca benim de taciz olayıyla ilgili tanıklarım var" dedi. Üstündağ ise, "Bu arkadaşlarımızın Türkiye'ye ne verdikleri ortada. Şule Şahbaz, Atina'da dopingle yakalanarak ülkemizi tüm dünyaya rezil etmiştir" yorumunu yaptı. 
     
     "Tacizin belgesi olur mu " 
     Bu arada Şule Şahbaz ve Sibel Şimşek da yayına telefonla katılarak suçlamaları tekrarladılar. Sibel, "Dayak yedim. Tacize uğradım. Param elimden alındı. 3 yıl önce bu yüzden Mehmet Üstündağ'ın yanından ayrıldım" derken Şule Şahbaz, "Ben doping yapmadım. Mahkeme kararıyla onurumu geri alacağım" dedi. Sürpriz bir telefon bağlantısı yapan eski haltercilerden İncinur Şahin, 10 yıl önce kendisinin de tacize uğradığını ve bu yüzden Üstündağ'ı mahkemeye verdiğini ifade ederek, "Spor hayatımı namusum, şerefim için bıraktım. Spor hayatımın bitmesine Mehmet Üstündağ olmuştur. Ben yalnız kaldığım için yaşadıklarımı anlatamadım" dedi. Tam bu sırada, Üstündağ,"Tanığın var mı ki " diye sorunca Şahin, "Tacizin belgesi olur mu hiç" diye sordu. 
     
     Üstündağ tehdit etti 
     Tam tartışma sakinleşir gibi olurken Aylin Daşdelen'in, "Burada söylemek zorunda kalıyorum. Nurcan'ın hocasıyla arasında ilişki var. Isparta'da neler olduğunu niçin anlatmıyorsun Nurcan" sözleri ortalığı karıştırdı. Mehmet Üstündağ, sinirden titireyerek "Sizin nasıl şampiyon olduğunuzu belgeleriyle açıklayacağım" dedi. Nurcan, onu sakinleştirmek için elinden tuttu. Üstündağ, Nurcan Taylan'ın elini havaya kaldırarak, öğrencisinin diğer kızlardan üstün olduğunu belirtti. Tartışma sona erdiğinde herkesin aklında karşılıklı çirkin iddialar kalmıştı. Türkiye'yi yurt dışında temsil eden en başarılı spor, bir anda hoş olmayan bir biçimde anımsanır hale gelmişti. Sanki bu spor artık Naim Süleymanoğlu'nun, Halil Mutlu'nun sevdirdiği, Nurcan Taylan ve Taner Sağır'la milli sporumuz hale gelen spor değildi artık. 
     
</TEXT>
</DOC>
