<DOC>
<DOCNO> 263159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo02.html </URL>
<DATE> 2004/08/13/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Elvan, Süreyya Ayhan'ın durumunu duyunca daha da hırslandı .. 
</HEADLINE>
<TEXT>

     28. Yaz Olimpiyat Oyunları'nda atletizmde 1500 ve 5000 metrede Türkiye'yi temsil edecek olan Elvan Abeylegesse, hazırlık kampı için geldiği Mersin'de çalışmalarına başladı. 
     Antrenörü Ertan Hatipoğlu ve milli atlet Tezeta Dengesa ile birlikte Mersin'e gelen Abeylegesse, bu akşam Tevfik Sırrı Gür Stadı'nda bir antrenman yaptı. Abeylegesse ve Dengesa, antrenör Hatipoğlu'nun gözetiminde yaklaşık 1.5 saat koştu. 
     Antrenman sırasında gazetecilerin sorularını yanıtlayan antrenör Hatipoğlu, Süreyya Ayhan'ın yaşadıklarını Elvan'dan gizlemeye çalıştıklarını, ancak Mersin'e gelince Elvan'ın her şeyi öğrendiğini söyledi. 
     Elvan Abeylegesse'nin çok hassas bir sporcu olduğunu ve Süreyya Ayhan'ın durumuna çok üzüldüğünü belirten Hatipoğlu, ''Süreyya Ayhan'ın temize çıkıp herşeyin yoluna gireceğine inanıyoruz. Elvan, çok üzülmesine karşın motivasyon açısından daha çok hırslandı'' diye konuştu. 
     Hatipoğlu, bir gazetecinin Elvan Abeylegesse'nin ülkesine girişine izin verilmeyeceği yolunda gazetelerde haberler çıktığı şeklindeki sorusunu, ''Etyopya'yı düşünecek zamanımız yok. Gereken cevabı olimpiyat oyunlarında vereceğiz'' diye yanıtladı. 
     Abeylegesse'nin en son 5 Temmuz Pazartesi günü doping kontrolüne girdiğini ifade eden Hatipoğlu, Elvan Abeylegesse'nin çok yarıştığı için dopinge en çok giren sporcu olduğunu ve 2 yılda 50'ye yakın doping kontrolü yapıldığını kaydetti. 
     Hatipoğlu, Mersin'in hava şartlarının Atina ile aynı olması nedeniyle kamplarının hafta sonuna kadar süreceğini ve günde 3 saat çalışacaklarını sözlerine ekledi. 
     
</TEXT>
</DOC>
