<DOC>
<DOCNO> 298245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo11.html </URL>
<DATE> 2004/12/16/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Konyaspor, Fenerbahçe'yi orta alanda durdurmayı planlıyor 
</HEADLINE>
<TEXT>

     Hafta sonunda İstanbul'da yapılacak maçta Fenerbahçe'yi orta alanda durdurmayı planlayan Konyaspor, puanla dönmeyi hedefliyor. 
     Geçen hafta Ankaragücü'ne karşı alınan mağlubiyetin yarattığı moral bozukluğunu üzerinden atan Konyaspor'da, lig lideri Fenerbahçe ile yapılacak maçın hazırlıkları sürüyor. 
     Deplasmanda oldukça zor bir maça çıkacak olan yeşil-beyazlılar, rakibi orta sahada durdurmayı planlarken, son haftalarda formda olan Alex ve Tuncay'a karşı alacağı önlemlerle İstanbul'dan mutlaka puan çıkartmayı hedefliyor. 
     Konyaspor Futbol Şubesi Sorumlusu Mehmet Bezirci, takımın havasının iyi olduğunu, maç hazırlıklarının oldukça keyifli ve hırslı geçtiğini söyledi. 
     Son haftalarda takımın oynadığı iyi futbolun umut verici olduğunu dile getiren Bezirci, ''Herşeyimizi ortaya koyarak mücadele ediyoruz. Futbolcularımız sadece kazanmaya motive olarak oynuyorlar. Fenerbahçe maçında da sahaya kazanmak için çıkıp, önce rakibi durduracağız, ardından da puan alacağız'' dedi. 
     Bezirci, kart cezalısı Yasin'in maçta forma giyemeyeceğini belirterek, ''Altan'ın durumu ise maç günü belli olacak. Büyük olasılıkla kadroya dahil edilecek, fakat oynayıp oynamayacağı kararı teknik heyete kalıyor'' diye konuştu. 
     
</TEXT>
</DOC>
