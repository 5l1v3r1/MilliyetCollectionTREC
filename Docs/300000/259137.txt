<DOC>
<DOCNO> 259137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sonyas08.html </URL>
<DATE> 2004/07/29/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Kırmızı kadınların genlerine işlemiş 
</HEADLINE>
<TEXT>

     BBC 
Kadınlarda iki, erkeklerde bir tane olan X kromozomunda kırmızıdan sorumlu genin 85 varyasyonu saptandı. Erkeklerin göremediği kırmızı tonlarını kadınlar görebiliyor Kadınların kırmızı merakı da genetik çıktı. Kadınların kırmızı renge karşı daha duyarlı olduğunu ve erkeklerin aksine kırmızının farklı tonlarını algılayabildiklerini belirten bilim adamları, bunun X kromozomu üzerindeki bir genden kaynaklandığını söyledi. 
     Arizona State Üniversitesi'nde görevli uzmanlar, çeşitli ülkelerden 236 kişinin DNA'larını inceledi. Ekip, OPN1LW adı verilen ve 'kırmızının algılanmasından sorumlu' genin 85 varyasyonu olduğunu tespit etti. 
     Bu sayı, normal gen mutasyonlarının yaklaşık üç katı. OPN1LW geni X kromozomu üzerinde bulunuyor. Kadınlarda da iki X kromozomu var. Uzmanlar bu nedenle kadınların, kırmızı renginin çeşitli tonlarını, bir X kromozomuna sahip erkeklerden daha iyi algıladıklarını tahmin ediyor. 
     Söz konusu gen, yeşil rengin algılanmasından sorumlu olan komşu genle alışverişte bulunuyor. Bu bilgi alışverişinde bir sorun olduğunda renkkörlüğü meydana geliyor. Erkeklerin yaklaşık yüzde 8'i renkkörüyken, aynı dertten mustarip kadınların oranı çok daha az. Birden fazla renk genine sahip oldukları için kadınlar renkkörlüğüne yakalanmıyor. 
     
     Bir hikmeti var 
     Renk araştırmasını yapan ekibin başkanı doktor Brian Verrelli, gen mutasyonlarının binlerce yıldır var olduğuna dikkat çekerek, şu bilgileri verdi "Bu kadar uzun zamandır var olduklarına göre, doğal seleksiyon mekanizması içinde, mutlaka yararlı bir yanları olmalı. Eski çağlardan beri kadınlar meyve ve sebze toplayarak ailelerini besliyorlardı. Turuncudan kırmızıya varan renk paletini erkeklerden daha iyi algılayabilmeleri, meyve ve sebze toplarken işlerine yarıyordu." 
     
</TEXT>
</DOC>
