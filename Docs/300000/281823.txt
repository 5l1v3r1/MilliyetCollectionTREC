<DOC>
<DOCNO> 281823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/20/son/soneko02.html </URL>
<DATE> 2004/10/20/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Turizm devi Thomas Cook gelecek yıl için ümit verdi 
</HEADLINE>
<TEXT>

     Avrupa'nın ikinci büyük tur operatörü Thomas Cook'un Yönetim Kurulu Başkanı Wolfgang Beeser, gelecek yıl Türkiye'ye 1 milyonu aşkın turist getireceklerini bildirdi. 
     Beeser, Türkiye'deki iş ortağı otelcilere, Türkiye'ye yönelik stratejileri ve gelecek yıllara ilişkin hedefleri konusunda bilgi verdi. 
     Antalya'nın Serik İlçesi'ne bağlı Belek Beldesi'ndeki Xanadu Otel'de gerçekleştirilen ve çok sayıda turizmcinin katıldığı toplantıda konuşan Beeser, sadece Antalya değil, Türkiye'deki bir çok turistik bölgenin Thomas Cook için çok önemli olduğunu vurgulayarak, Thomas Cook'un gelecek yıla ilişkin planlamalarını buna göre yaptığını bildirdi. Bu yıl Türkiye'ye 850 bin civarında turist getirdiklerini anlatan Beeser, ''Önümüzdeki yıl için kapasitelerimizi artırdık. Rakamların artacağından hiç bir kaygım yok. Gelecek yılın yanı sıra 2006'da da rakamların artacağını ümit ediyorum. Sadece 2005 için Türkiye'ye 1 milyon yolcu getireceğimizden ümitliyim'' dedi. 
     Beeser, Türkiye'deki otel fiyatlarının çok ucuz olduğuna ilişkin iddialar bulunulduğunun hatırlatılması üzerine şu görüşleri dile getirdi 
     ''Türkiye'deki otel fiyatları kesinlikle ucuz değil. Aksine Türkiye, fiyat-kalite ilişkisinin en doğru olduğu ülkelerden bir tanesi. Onun için bu başarı yakalanıyor. Bu başarıyı sürdüreceğimizden eminiz. Bunu, Türkiye ucuz olduğundan değil, fiyat-kalite ilişkisinin en doğru yerde olduğunu bildiğimiz için söylüyorum'' Beeser, Türkiye'de ''Her şey dahil'' sistemine yönelik eleştirilerle ilgili bir soruyu yanıtlarken de Türkiye'nin ''Her şey dahil'' sistemini şu an çok başarılı sürdürdüğünü ifade ederek, bu sistemin yakın bir gelecekte de devam edeceğini umduğunu kaydetti. 
     Thomas Cook'un Türkiye'de iş ortağı Diana Tur'un Yönetim Kurulu Başkanı Hasan Tonbul da mükemmel bir sezon geçirdiklerine değinerek, gelecek yıl Diana'nın Thomas Cook ile getireceği turist sayısının 1 milyonu rahatlıkla aşabileceğine işaret etti. 
     
</TEXT>
</DOC>
