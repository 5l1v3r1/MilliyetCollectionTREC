<DOC>
<DOCNO> 265924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/son/sondun11.html </URL>
<DATE> 2004/08/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bush, Irak Futbol Takımı'nı izlemek için Atina'ya ''gitmiyor''... 
</HEADLINE>
<TEXT>

     ABD Başkanı George W. Bush, Olimpiyat Oyunları'nda Irak futbol takımının yarı finale yükselme başarısının ardından Atina'ya gideceği yolundaki söylentilere, ''Gitmiyorum'' diyerek yanıt verdi. 
     Irak futbol takımının başarısından sonra Bush'un Atina'ya giderek gövde gösterisinde bulunacağı yolundaki haberler, internet sitesi Drudge Report'ta yer almıştı. Ardından NBC televizyonu da, Irak'ın final oynama ihtimaline karşı Bush'un Atina'ya gidişi için hazırlık yapıldığını duyurdu. 
     Texas'ta bulunan Crawford'daki çiftliğinde gazetecilerin bu yöndeki sorularını, üzerinde kısa kollu mavi bir gömlekle yanıtlayan Bush, önce ''Texas'taki Atina'dan mı bahsediyorsunuz '' diyerek espri yaptı, ardından ''Hayır, gitmiyorum'' dedi. Texas'ta Atina adında bir kent bulunuyor. 
     Atina'da ABD'yi, Dışişleri Bakanı Colin Powell temsil edecek. Powell, Yunanlı yetkililerle görüşmelerde de bulunacak. 
     ABD Başkanı, Olimpiyatları televizyonda seyrettiğini belirtirken, ''Irak futbolunu izlemek hoşuma gitti. Afgan kadınlarının bayrak taşımalarını görmekten hoşlandım'' dedi. Bush Amerikan ekibinden ise jimnastikçileri ve yüzücüleri çok sevdiğini ve çoğunu izlediğini belirtti. 

     
</TEXT>
</DOC>
