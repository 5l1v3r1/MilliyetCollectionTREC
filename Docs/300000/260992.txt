<DOC>
<DOCNO> 260992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/guncel/gun90.html </URL>
<DATE> 2004/08/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin Duruş 
</HEADLINE>
<TEXT>


Alper Mestçi - Hüseyin Özcan 
serindurus milliyet.com.tr Fax 0212 505 69 19 

Hidayet neden uzun eşek oynadı 

Şahane maç oldu Türkiye - Yeni Zelanda basket maçı... 
Maçtan önce Yeni Zelandalılar, Metin Uca'nın sabah programlarında bolca kullandığı "Haka Dansı" yapmak suretiyle, bize hareket çektiler. Ve ne yazık ki, biz, onlara hareketin kralını çekemedik Adamların el-kol hareketine kabul etmek lazım, etkileyiciydi de şerefsizler ancak el hareketinin en masumu olan alkışla cevap verebildik. Demek ki, bizim de, maç öncesine güzel bir şekil bulmamız şart. Mehter yürüyüşü mü olur, ne olur, bilemiyoruz...Hidayet bu maçta, tabir-i caizse "manyak" oynadı. Sebebi Mehmet Okur'a verilen 50 milyon dolarla kendisine verilen 39 milyon dolar arasındaki farkı kapatmak, hakkını yiyenlere ağzının payını vermek olabilir, olmayabilir de...O kadar Haka'ya rağmen, maç uzatmaya gitti, uzatmanın son saniyesinde, Hidayet'in basket faulüyle, arkadaşlar 1 sayıyla "Haka"landı. Demek ki, kuru kuru bağırıp çağırmayla olmuyormuş bu işler. Havlayan semender ısıramıyor nitekim...Maçın yönetmeni, İbrahim Kutluay'ın sevgilisi Demet Şener'i, minimum sahadaki bir basketçi kadar seyrettirdi bizlere... Yıldız Tilbe haklı, 1, 2, 3, 4 tamam da, 20 kere katlanılmıyor. Ntv son zamanlarda magazine daha bir sıcak bakıyor gibi geldi bize ya da şahsi bir hayranlık söz konusu, söylentiler muhtelif... Ancak şu da unutulmamalı ki, maçı İbrahim'in eski sevgilisi Demet Akalın seyrediyorsa, kızcağız sinir krizi geçirmiştir, biraz saygı lütfen ..Maç bitince ortaya acı bir gerçek çıktı. Maçın kahramanı Hidayet'in, uzun eşek oynamak için eğildiğini, Mehmet ve İbo'nun, Hidayet'in üzerinden atlayacağını sandık bir an... Meğer röportaj yapıyormuş .. Derhal, basketbol maçları için, uzun boylu muhabir yetiştirilsin. Yoksa, maçta sakatlanmayan basketçileri, röportaj yaparken sakatlayacağız maazallah... 

Gülerek el sallanacak, karşısında zıplanacak derecede ilginç bir buluş yaptığımı düşünmemiştim doğrusu... 
Barney Videorama Kameranın Mucidi 

Taşınıyoruz... 

Taşınmak, sıradan insanlar için, rezilliğin ta kendisi... evet aynen öyle... Ancak, köşe yazarları için durum farklı. Gün geçmiyor ki, bir kadın yazarımız evini taşımasın... Duvara çizik atmadık ama şu ana kadar Perihan Mağden, Ayşe Arman, İclal Aydın, Esra Ceyhan ve Gülse Birsel'i hatırlıyoruz bu taşınma işini tefrika halinde köşesinde yayımlayanlar arasından... 
Hepsi de kendi tarzlarına uygun bir üslupla anlatıyorlar bu taşınma faslını. Okuyunca insanın taşınası geliyor valla. O yüzden, biz de taşınmaya karar verdik. Gerçi kim takacak bizim taşınmamızı .. Birkaç kez başımızdan geçti ve inanın hiç zevk almadık... İnsan, eşyalarını taşıyan kamyonu gidip karakoldan alınca pek hoş olmuyor doğrusu. Haa, bir de Sayın Dr. İsmet Salu'nun taşınma hikayeleri vardır ki, olaydır... Çok evvel anlatmıştı, belki anlatır yine, bilemeyiz... Yine de, "Köşesi Olup da Hala Taşınma Yazısı Yazmayanlar" kategorisinden çıkmak için yakında ekip olarak taşınıyoruz. İki kişinin taşınma hikayesi, başıyla-ortasıyla-sonuyla nerden baksanız 1 aylık konu demektir. Yakında... 

Yorumsuz 
"Bu kaza bizim başarılarımızı kıskanan kem gözlerin yüzünden olmuştur. Bir daha nazar değmez, kaza olmaz inşallah .." b b 
</TEXT>
</DOC>
