<DOC>
<DOCNO> 284733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/guncel/gun02.html </URL>
<DATE> 2004/10/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Metro tüneli çarşı olacak 
</HEADLINE>
<TEXT>


MEHMET DEMİRKAYA İstanbul 

İstanbul Metrosu Haliç Köprü Projesi'nin, Koruma Kurulu tarafından kabul edilmemesi nedeniyle, açılan tünel yeraltı çarşısı olacak. İstanbul Büyükşehir Belediye Başkanı Kadir Topbaş, Kültür ve Tabiat Varlıklarını Koruma Kurulu'nun önerisine yakın bir proje geliştirdiklerini ve bunun "asrın" projesi olacağını ifade etti. Atıl kalacak yaklaşık 600 metrelik metro tüneliyle ilgili Başkan Topbaş, şunları söyledi "Kurul, geçen dönem hazırlanan projeye, Tarihi Yarımada'nın siluetini bozacağı gerekçesiyle karşı çıkıyordu. Ayrıca eski proje Süleymaniye Camii'nin alt tarafında viyadük, köprü ve yaklaşık 25 tane de tescilli binanın yıkılmasını öngörüyordu. Yeni hazırladığımız projede, tescilli yapılara dokunulmuyor. Atıl kalacak tüneli de yeraltı çarşısı olarak değerlendireceğiz." 


</TEXT>
</DOC>
