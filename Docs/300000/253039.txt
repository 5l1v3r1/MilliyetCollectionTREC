<DOC>
<DOCNO> 253039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonsiy11.html </URL>
<DATE> 2004/07/05/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
TBMM, bu hafta da yoğun çalışacak... 
</HEADLINE>
<TEXT>

     TBMM Genel Kurulu bu hafta, AK Parti Grubu'nun yasalaşmasını planladığı tasarılar bitene kadar çalışacak. 
     AK Parti Grup Başkanvekili Sadullan Ergin, gazetecilerle sohbet toplantısında Genel Kurul'un bu haftaki gündemiyle ilgili bilgi verdi. 
     Ergin, yarın saat 15.00'ten itibaren Belediyeler Tasarısı'nın görüşmelerine devam edileceğini, tasarı bitene kadar Genel Kurul'un çalışacağını söyledi. 
     Ergin'in verdiği bilgiye göre, Belediyeler Kanunu Tasarısı'nın tamamlanması halinde 7 Temmuz Çarşamba günü saat 14.00'te toplanacak Genel Kurul'da sırasıyla Büyükşehir Belediyeleri Kanunu Tasarısı, Karayolları Trafik Kanunu'nda değişiklik yapan tasarı, Terörle Mücadele Kanunu'nda değişiklik öngören tasarı, ölüm cezalarının yasalardan çıkarılması ve üst kurullardaki asker üyelerin görevlerinin sona ermesini öngören tasarı, adli tatilin kısaltılmasına ilişkin tasarı, Sağlık Hizmetleri Temel Kanunu'nda değişiklik yapan yasa tasarısı ele alınacak. Görüşmeler, gündemdeki tasarılar tamamlanıncaya kadar sürecek. 
     Genel Kurul, 8 Temmuz Perşembe günü de özel gelir ve özel ödeneklere ilişkin yasa tasarısı ile bütçeyle ilgisi olmayan hükümleri ilgili kanunlarına taşıyan tasarıyı ve Plan ve Bütçe Komisyonu'nda henüz görüşmeleri tamamlanmayan vergi düzenlemelerine ilişkin tasarıyı görüşecek. 
     Sadullah Ergin, öngörülen programın tamamlanamaması halinde 9 Temmuz Cuma günü de Genel Kurul'un toplanabileceğini söyledi. 
     Vergi düzenlemelerine ilişkin yasa tasarısının önümüzdeki haftaya kalabileceğini de kaydeden Ergin, TBMM'nin 15 Temmuz 2004'te tatile girip girmeyeceğinin bugünkü Bakanlar Kurulu ve AK Parti MYK'nın bu akşamki toplantısı sonrasında netleşeceğini söyledi. 
     Çalışmalarını tamamlayan soruşturma komisyonu raporlarının önümüzdeki hafta gündeme gelebileceğini de ifade eden Ergin, öğrenci affına ilişkin bir düzenlemenin tatilden önce Meclis gündemine alınıp alınmayacağı sorusuna şu yanıtı verdi 
     ''Grup Başkanvekilimiz Salih Kapusuz CHP grup başkanvekilleriyle görüşüyor. Meclis tatile girmeden önce iktidar-muhalefet uzlaşması ile bir teklif oluşturulabilirse öğrencilere katkıda bulunmayı amaçlıyoruz ama şu anda somut bir şey yok.'' 
     
     ''TÜRKİYE BİR YOLCULUĞA ÇIKMIŞTIR'' 
     Ergin, Başbakan Recep Tayyip Erdoğan'ın, meslek liseleri ile ilgili düzenlemenin engellenmesine halkın gerekli tepkiyi göstermediğine ilişkin sözlerini hatırlatarak , ''Başbakan, halkın sokağa dökülerek mi mesaj göndermesini istedi ya da nasıl bir tepki göstermesini istedi '' sorusuna şu cevabı verdi 
     ''Sizin gibi algılamadım ben. Tamamen bu bir gelişim sürecidir. Sosyal politikalar ve diğer politikalar bu süreçle beraber oluşur. Türkiye de bu sürecin içerisinde yoluna devam ediyor. Şu anda olgunluk oluşmadı mı Başbakan'ın kastı nedir Onu ben bilemem. Hangi saikle söylediğini bilemem, onu kendisine sorarsınız ama özgür dünyada gelinen noktalar da bu şekildeki süreçlerden gelinerek ulaşılan noktalar. Fransa da çok ciddi bedeller ödenerek bugünkü yapıya kavuşmuştur. Avrupa birçok sıkıntılı süreçten geçerek bugünkü konumuna ulaşmıştır. Türkiye de kendine örnek aldığı çağdaş Batı demokrasisini en üst düzeyde gerçekleştirmek üzere bir yolculuğa çıkmıştır. Bu yolculumuz devam ediyor ve bu tür engeller de zaman içerisinde olgunlaşıp aşılacaktır, diye düşünüyorum.'' Ergin, vergilerle ilgili düzenlemeler getiren yasa tasarısına komisyonda eklenen ve sahte belgeyle ihracatta imalatçı ve tedarikçi ihracatçıya ceza verilmesini, aracının cezalandırılmamasını öngören maddenin Anayasa'ya aykırılığının tartışıldığını hatırlatarak, ''tasarıyı mercek altına aldınız mı '' diye soran bir gazeteciye de komisyondaki AK Partili üyelerin böyle bir durum sözkonusu ise gerekli değerlendirmeyi yapacağını ifade etti. 
     Tasarının Maliye Bakanı Kemal Unakıtan'a af getirdiğine ilişkin spekülasyonların hatırlatılması üzerine de Ergin, Unakıtan'ın, böyle bir şey olmadığını söylediğini belirtti. 
     
     ''BU FORMATIN DEĞİŞMESİ LAZIM'' 
     AK Parti Grup Başkanvekili Sadullah Ergin, CHP Kurultayı'nı değerlendirirken, ''Türk demokrasisi yeni uygulamalarla yeni yöntemler tanışıyor'' dedi. 
     CHP'deki tartışmaların iktidarı rehavete sevkedip sevketmediği sorusuna ise Ergin, şu karşılığı verdi 
     ''Hayır, karşımızda ciddi anlamda muhalefet yapan bir parti var ve biz müspet katkılarından yararlanmaya çalışıyoruz. Bazen, doğru söylüyorsunuz ama biz muhalefetiz deniliyor. Bu formatın değişmesi lazım. Doğru buluyorsanız, muhalefet de olsanız destek vermeniz, iktidar iseniz muhalefetin görüşlerinden yararlanmanız gerekir. Biz, bunu yapmaya çalışıyoruz.'' Ergin, Ahmet Piriştina'nın ölümü nedeniyle boşalan İzmir Büyükşehir Belediye Başkanlığı ile büyükşehire adaylık nedeniyle boşalan Bornova Belediye Başkanlığı için AK Parti'nin aday göstermediğini anımsatarak, Başbakan Erdoğan'ın, ''seçimlerde halk CHP'li adayları seçti, ölüm nedeniyle oluşan boşalmada bizim aday göstermemiz doğru olmaz'' dediğini söyledi. Ergin, siyasi yaşamda alışılagelmiş bazı formatların terkedilmesi gerektiğini vurguladı. 
     
</TEXT>
</DOC>
