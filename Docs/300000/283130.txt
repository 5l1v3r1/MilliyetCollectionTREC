<DOC>
<DOCNO> 283130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/25/son/soneko08.html </URL>
<DATE> 2004/10/25/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Borsa, Berlin Zirvesi ve petrol fiyatlarına odaklanacak... 
</HEADLINE>
<TEXT>

     Borsa'da bu hafta, Berlin'de yarın yapılacak Türkiye-Almanya-Fransa üçlü liderler zirvesinden gelecek açıklamalar, petrol fiyatları ve dünya borsalarının izleyeceği seyrin piyasanın yönü üzerinde etkili olması bekleniyor. 
     Gedik Yatırım'ın haftalık değerlendirmesinde, İMKB Ulusal-100 Endeksi'nin geçtiğimiz hafta yüzde 1.03 oranında değer kaybederek 22,243.97 puandan kapanırken, önceki hafta 711 milyon dolar civarında olan günlük ortalama işlem hacminin de 459 milyon dolara gerilediğine işaret edildi. 
     Değerlendirmede, endeks üzerinde etkili bazı hisselerde kar satışı baskısı sürmesine karşın, piyasaya yeni kaynak girişinin sınırlı olması, Çukurova Grubu hisselerindeki işlemlerin yarattığı tedirginlik ve petrol fiyatlarının yüksek seviyesini koruması, hisse senetleri piyasasının izlediği yatay seyrin nedenleri arasında sayıldı. 
     Bu hafta Berlin'deki liderler zirvesinden gelecek açıklamaların yanı sıra yine petrol fiyatları ve dünya borsalarının izleyeceği seyrin piyasanın yönü üzerinde etkili olmasının beklendiği belirtilen değerlendirmede, bu arada Çukurova Grubu hisselerinin performansının da yatırımcılar tarafından dikkate alınacağı kaydedildi. 
     
     7 KATRİLYON LİRALIK İÇ BORÇ ÖDEMESİ 
     Gedik Yatırım'ın haftalık değerlendirmesine göre, Hazine bu hafta, 6 katrilyon 456 trilyon lirası piyasaya olmak üzere, toplam 7 katrilyon 58 trilyon lira iç borç ödemesi yapacak. Bu çerçevede yarın tamamı piyasaya ve döviz cinsinden olmak üzere, 668 trilyon lira iç borç ödemesi yapılacak. Hazine'nin, 27 Ekim Çarşamba günü ise, tamamı Türk Lirası cinsinden ve 5 katrilyon 788 trilyon lirası piyasaya olmak üzere toplam 6 katrilyon 390 trilyon lira iç borç ödemesi bulunuyor. 
     Hazine bu ödemelerinin yanı sıra yarın Türk Lirası cinsinden bir hazine bonosu, bir de devlet tahvili ihalesi düzenleyecek. Hazine'nin düzenleyeceği 287 gün vadeli hazine bonosu ihalesinin itfası 10 ağustos 2005'te, 2 gün vadeli devlet tahvili ihalesinin itfası ise 12 Nisan 2006'da yapılacak. 
     
</TEXT>
</DOC>
