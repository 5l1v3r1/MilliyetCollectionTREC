<DOC>
<DOCNO> 252301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/dunya/dun01.html </URL>
<DATE> 2004/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Talat'a, 'izolasyonu kaldıracağız' vaadi 
</HEADLINE>
<TEXT>


NEVSAL ELEVLİ Londra 


İngiliz hükümetiyle resmi temaslarda bulunmak üzere Londra'da bulunan KKTC Başbakanı Mehmet Ali Talat, dün İngiltere Dışişleri Bakanı Jack Straw ve Avrupa İlişkilerinden Sorumlu Bakan Denis McShane ile yaptığı görüşmelerde, Kıbrıslı Türklere uygulanan izolasyonun kaldırılması talebine olumlu yanıt aldığını bildirdi. Straw ile parlamentodaki görüşmesinin ardından basına açıklamada bulunan Talat, İngiltere'nin garantör ülke olarak durumu iyi bildiğini ve sorumluluklarının da farkında olduğunu belirtti ve "Bize yardım ve destek sözü verdiler. Temas içinde olmaya karar verdik. Gelişmelerden kendilerini haberdar edeceğiz" dedi. 
Denis McShane ile yaptığı görüşmede ise daha çok AB çerçevesindeki konuların ele alındığını anlatan Talat, AB Komisyonu'nun KKTC'de serbest ticaretin sağlanması için hazırlığını sürdürdüğünü ve 7 Temmuz'da somut gelişme beklediklerini hatırlattı. 
Doğrudan uçuş konusuna da değinildiğini belirten Talat, bu sorunun çözülmesi için ellerinden geleni yapacaklarını ifade etti. Talat, "Bu çağda h l Kuzey Kıbrıs'a gelen uçakların mutlaka İstanbul'a ya da Antalya'ya tekerleklerini değdirmek zorunda olmaları inanılmaz bir şey" dedi. Talat, Straw'un kendisine nasıl hitap ettiği yolundaki bir soru üzerine de, "Hatırlamıyorum, hiç dikkat etmedim. Ayrıca hiç önemi yok" cevabını verdi. 


</TEXT>
</DOC>
