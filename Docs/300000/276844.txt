<DOC>
<DOCNO> 276844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/ekonomi/eko05.html </URL>
<DATE> 2004/10/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurdan AKP'ye ampullü protesto 
</HEADLINE>
<TEXT>


Memurlar, yüzde 10'luk maaş zammı teklifini, 'Hükümetin ampulü patladı' diye protesto ettiler 


Anadolu Kamu - Sen, kamu kesimi toplu görüşmelerinde öngörülen memur maaş artış oranını, dün AKP Genel Merkezi önünde 'ampul patlatarak' protesto etti. Eşleri ve çocuklarıyla öğle saatlerinde AKP Genel Merkezi önüne gelen üyeler, "Yüzde 10'luk artış bir aylık okul masrafımızı karşılamaz", "Patlamayan iki ampulünüz IMF, Sermaye" çocukları ise, "Başbakan çocuklarını patronlar, beni babam okutuyor", "Yüzde 10, eyvah, babam yine işportacılık yapacak" yazılı dövizler açtı. Sendika üyeleri ve çocuklar, ellerindeki ampulleri, "Hükümetin ampulü patladı" diyerek, yere attı. Anadolu Eğitim - Sen Genel Başkanı Yusuf Tanrıverdi de, "Ampulünüz yandı yanmasına da sizin ampulde bir terslik var Karanlığı bize, ışığı dışarıya veriyor" dedi. Tanrıverdi'nin açıklaması sırasında ampul patlatmaya devam eden sendika üyeleri, eylemi cam parçalarını sokaktan temizleyerek sona erdirdi. 


</TEXT>
</DOC>
