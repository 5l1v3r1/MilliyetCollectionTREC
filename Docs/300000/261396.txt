<DOC>
<DOCNO> 261396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo16.html </URL>
<DATE> 2004/08/07/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Süreyya'nın ailesi de şokta... 
</HEADLINE>
<TEXT>

     Milli atlet Süreyya Ayhan'ın sakatlığı yüzünden olimpiyatlara katılamayacağı haberi Çankırı'nın Korgun İlçesi'nde yaşayan ailesini de şoke etti. 
     Anne Semiha Ayhan, gazetecilerle görüşmezken, sadece çok üzüntülü olduğunu söyledi. 
     Baba Yaşar Ayhan da Süreyya'nın olimpiyatlara katılamayacağı haberini kendisini arayan gazetecilerden öğrendiğini bildirdi. 
     Yaşar Ayhan, kızının olimpiyatlara katılamamasından büyük üzüntü duyduğunu belirterek, şöyle konuştu 
     ''Kendisiyle en son Almanya'ya gitmeden önce görüştüm. Hem çalışacağını hem de kontrol olacağını söylemişti. Demek ki sağlığı için böylesini uygun görmüşler. Bakan beyin söylediği mide kanaması geçirdiği yolundaki haberlerden bilgim yok. Süreyya'yı arıyorum ama ulaşamıyorum. 2 yıldır rahatsızlığı nedeniyle her yarışmaya katılamıyordu. Olimpiyatlardan madalya almak bu kez kısmet değilmiş. İnşallah gelecek yıl dünya şampiyonasında altın madalya alıp ülkemizi sevindirir.'' 
     
</TEXT>
</DOC>
