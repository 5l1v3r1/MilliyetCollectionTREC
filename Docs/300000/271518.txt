<DOC>
<DOCNO> 271518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/dunya/axdun01.html </URL>
<DATE> 2004/09/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gül'den ABD'ye sert uyarı 
</HEADLINE>
<TEXT>


ANKARA Milliyet 


D ışişleri Bakanı Abdullah Gül, Türkiye'nin Telafer'deki olaylara ilişkin hassasiyetini ABD'li yetkililere ilettiklerini belirterek, "Bu iş böyle devam ederse kendileriyle işbirliğinin çok zor olacağını açıkça kendilerine aktardık" dedi. 
Baltık ülkeleri turu dönüşünde Ankara Esenboğa Havaalanı'nda gazetecilerin sorularını yanıtlayan Gül, Telafer'e sıçrayan olayların daha sonra mahiyet değiştirmesi ve büyük boyuta ulaşmasının ardından, operasyonları yapan ABD'nin en üst makamlarıyla temasa geçtiklerini belirtti. Abdullah Gül, bu konularda Türkiye'nin duyduğu endişeyi ve dikkati başta Dışişleri Bakanı Colin Powell olmak üzere diğer en üst seviyedeki Amerikalı yetkililere anlattıklarını, operasyonların sivil halka zarar vermeye başladığını ve teröristlerle mücadele ederken sivil halkın zarar görmemesinin çok dikkat edilecek bir husus olduğunu, güç kullanırken gücün çok dikkatli kullanılmasının gerektiğini ve oradaki sivil halkın çok büyük zarar gördüğünü açıkça ve net şekilde söylediğini kaydetti. "Bu iş böyle devam ederse kendileriyle işbirliğinin çok zor olacağını" açıkça yetkililere aktardığını belirten Gül, ABD'lilerin dikkat göstermeye başladığını ve olayların durulacağını, operasyonların durdurulacağını ifade ettiklerini anlattı. Irak'ta Türklere karşı yapılan şiddetin önünde sonunda Iraklıların zararına olacağı uyarısında bulunan Gül, "Irak'ta binlerce firma var. Bunları hepsinin Irak'ı terk etmesi herhalde hiç kimse tarafından istenmez" dedi. 
Gül'ün, "İşbirliğimiz çok zor olacak" sözleriyle, Irak'taki ABD birliklerine Türkiye üzerinden sağlanan lojistik destek, İncirlik Üssü'nün acil durumlarda insani amaçlar için kullanımı ve Türk şirketlerinin direnişçilerin tüm tehditlerine rağmen Irak'ın yeniden yapılandırılması faaliyetlerine verdiği desteğe dikkat çekmiş olabileceği kaydedildi. 

Amerikan askeri Telafer'e üslendi 

Irak'ın kuzeybatısında ağırlıkla Türkmenlerin yaşadığı ve geçen hafta sivillerin de ölümüne neden olan Amerikan bombardımanıyla Türkiye'nin de gündemine giren Telafer kentinin denetimi, önceki gün önemli bir direnişle karşılaşmayan ABD kuvvetlerinin eline geçti. Kente giren ABD'nin 2. Piyade Tümeni 3. Tugayı'na 2 bin kişilik birlik ve Irak ordusundan bir tabur asker, kentte olduğu sanılan 200 kadar direnişçinin peşine düştü. Amerikan birlikleri Telafer'e giriş ve çıkışları kontrol altında tutarken, kentten kaçanların yerleştikleri kampta tam bir dram yaşanıyor. 


</TEXT>
</DOC>
