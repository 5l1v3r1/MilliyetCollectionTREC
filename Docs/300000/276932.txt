<DOC>
<DOCNO> 276932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/sondun20.html </URL>
<DATE> 2004/10/03/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Bild AB, müzakerelere başlanmasını önerecek 
</HEADLINE>
<TEXT>

     Almanya'da yayımlanan Bild gazetesi, AB Komisyonu'nun Türkiye hakkında açıklayacağı ilerleme raporunda üyelik müzakerelerine başlanması yönünde öneride bulunacağını öne sürdü. 
     Bild gazetesinin yarınki sayısında yayımlanacak haberde, söz konusu rapordan alıntı yapılarak, ''Komisyon Türkiye'nin siyasi kriterleri yeterli derecede yerine getirdiği görüşünde ve müzakerelere başlanmasını önermekte'' şeklinde ifadeye yer verildiği belirtildi. 
     Bild am Sonntag gazetesinde ise ''Türkiye AB'yi mi ait '' başlığıyla verilen haberde, Başbakan Recep Tayyip Erdoğan ile Almanya Başbakanı Gerhard Schröder'in fotoğrafına yer verildi ve Türkiye'nin AB üyeliğine ilişkin bazı sorular cevaplandırıldı. 
     Türkiye ile müzakerelere başlanması konusunda son kararı AB Komisyonu'nun değil, AB ülkeleri hükümet ve devlet başkanlarının karar vereceği hatırlatılan haberde, Türkiye'nin üyeliğinin maliyetinin bir AB araştırmasına göre her yıl 16 ile 28 milyar euro arasında değişmesinin beklendiği kaydedildi. 
     Haberde, Türkiye'nin özellikle askeri açıdan ve terörizmle mücadelede AB'yi güçlendireceği belirtildi. 
     Türkiye'nin üyeliğine karşı çekimser davranan ülkelerin Hollanda ve Lüksemburg olduğu kaydedilen haberde, sadece Avusturya'nın üyeliği karşı çıktığı görüşüne yer verildi. 
     Almanya'nın önde gelen turizm şirketlerinden Öger Tours'un sahibi olan Avrupa Parlamentosu milletvekili Vural Öger, gazeteye yaptığı açıklamada, ''Türkiye ile üyelik müzakerelerine başlanmasının reddedilmesi Türkiye'yi siyasi ve ekonomik açıdan kaosa sürükler. Radikal dinciler güçlenir ve bunun sonucunda AB'de daha az güvenlik ve daha fazla terör olur'' dedi. 
     
</TEXT>
</DOC>
