<DOC>
<DOCNO> 253407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/06/son/sonyas01.html </URL>
<DATE> 2004/07/06/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Acımasız çifte hapis .. 
</HEADLINE>
<TEXT>

     Evlat edindikleri iki oğullarını 13 yıl boyunca kafese zincirleyen Kanadalı çift, 9 ay hapis cezasına çarptırıldı. 
     Kanada'daki CTV televizyonunun haberinde, çocukların kimliklerinin anlaşılmaması amacıyla adları gizli tutulan 42 yaşındaki kadın ve 51 yaşındaki erkeğin, zorla hapsetme, çocuklara hayatları için gerekli bakımı sağlamama ve silahlı saldırı suçlamalarını kabul etmeleri üzerine 9 ay hapis cezasına çarptırıldıkları belirtildi. 
     Çocukların, evli çiftin yeğenleri oldukları ve küçüklüklerinden beri Toronto kentinin kuzeydoğusundaki küçük bir tarım toplumunda birlikte yaşadıkları kaydedildi. 
     Haberde, duruşma sırasında çocukların, önce telden yapılma bir ağ ile kapatılmış bir bebek karyolasında yıllarca, hergün saatler boyu kapatıldıkları ve daha sonra bebek karyolasının yerini kafeslerin aldığının anlaşıldığı ifade edildi. 
     Polis yetkilileri, 2001 yılında kurtarılan çocukların kötü beslendiklerinin ve dövülmüş olduklarının anlaşıldığını belirttiler. 
     Ontario Mahkemesi Yargıcı Donald Halikowski, halen koruyucu bakım altında bulunan ve şu an 17 ve 18 yaşlarında bulunan çocukların çok kötü muameleye maruz kalmalarına karşın koruyucu ailenin sadist olduklarını gösteren herhangi bir delilin bulunmadığını dile getirdi. 
     Öte yandan, basın mensuplarına açıklamada bulunan çocuklar, kendilerine kötü muamele eden çifte az bir hapis cezası verildiğini öğrendikleri için hayal kırıklığına uğradıklarını kaydettiler. 

     
</TEXT>
</DOC>
