<DOC>
<DOCNO> 254564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/11/son/sondun18.html </URL>
<DATE> 2004/07/11/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İran Dünya'da hiçbir ülke bize saldırmaya cesaret edemez... 
</HEADLINE>
<TEXT>

     İran, dünyada hiçbir ülkenin kendisine saldırmaya cesaret edemeyeceğini bildirdi. 
     Dışişleri Bakanlığı sözcüsü Hamid Rıza Asefi, bugün düzenlediği haftalık basın toplantısında, İsrail rejiminin Buşehr nükleer santraline saldırı olasılığı söylentilerine ilişkin yaptığı açıklamada, ''Bu haberler Siyonist rejimin propagandası ve kışkırtmasından kaynaklıyor. Dünyada hiçbir ülke İran'a saldırmaya cesaret edemez, bunu yapma girişiminde bulunanların sert bir karşılık alacağı açıkça bellidir'' dedi. 
     Asefi, ayrıca eski Irak Devlet Başkanı Saddam Hüseyin'i yargılayacak mahkemenin başkanı Selim Çelebi'nin yakında İran'a geleceğini söyledi. 
     Saddam Hüseyin'in İran halkına yönelik birçok suç işlediğini ve Çelebi'nin ziyaretinde Saddam'ın yargılanması konusunun ele alınacağını söyleyen Asefi, başta Yargı Erki olmak üzere ilgili kurumların İran'ın Saddam'a yönelik suçlamalarıyla ilgili hazırlıklarını sürdürdüğünü, Çelebi'nin ziyareti sırasında İran'ın Saddam ile ilgili şikayetlerinin ele alınacağını ve hazırlanan belgelerin sunulacağını kaydetti. 
     Asefi, Çelebi'nin hangi tarihte İran'ı ziyaret edeceği konusunda bilgi vermedi. 
     İran, geçen hafta, Saddam'ın Eylül 1980'de İran'a saldırması ve 8 yıl süren İran-Irak savaşında kimyasal silah kullanmasıyla ilgili hazırladığı dosyayı Irak mahkemesine sunacağını açıklamıştı. 
     Sözcü, ayrıca İsrail'in Irak'ın kuzeyinde Kürt gruplara askeri eğitim verdiği iddialarının Irak yetkililerince tam olarak doğrulanmadığını belirterek, ''Bu iddiaların gerçek olması kaygı verici bir durumu yaratır, çünkü İsrail sadece İran'ın değil bütün Müslümanların düşmanıdır'' dedi. 
     Asefi, ''Siyonist rejim bölgede komplolar düzenlemek ve bölücülük yapmak için Irak'ın kuzeyinde bulunma niyetinde olabilir. İsrail güçlerinin Irak'ın kuzeyinde bulunması bölgedeki İslam ülkelerini memnun etmez'' diye konuştu. 
     
     EL BARADEİ'İN İSRAİL ZİYARETİ 
     Uluslararası Atom Enerjisi Ajansı UAEA Başkanı Muhammed El Baradei'in İsrail ziyaretine de değinen sözcü, Baradei'nin ziyaret sırasında İran'ın nükleer programının askeri amaçlı olduğuna dair bir ifade kullanmaması ve İran'ın nükleer dosyasının BM Güvenlik Konseyi'ne gönderilmesinin hiçbir sorunu çözmeyeceğini söylemesi nedeniyle İsrail'in ziyaretten beklentilerinin boşa çıktığını söyledi. 
     İsrail'in nükleer faaliyetlerinin şeffaf olması yolundaki uluslararası toplumun taleplerine yanıt vermemesinin, bu ülkenin nükleer faaliyetlerinin barışçıl değil askeri amaçlı olduğunu doğruladığını belirten Asefi, şunları kaydetti 
     ''Siyonist rejimin, başta ABD olmak üzere bazı ülkelerin desteğine güvenerek küstahça tutumunu artıracağına inanıyoruz. Bölge için asıl tehdit olan İsrail rejiminin yayılmacı politikalarının önüne geçilmediği sürece Ortadoğu için aydınlık bir gelecek olmayacaktır.'' Asefi, İran'ın UAEA ile şeffaf işbirliğini sürdürdüğünü ve verdiği taahhütleri yerine getirdiğini de kaydetti. 
     
</TEXT>
</DOC>
