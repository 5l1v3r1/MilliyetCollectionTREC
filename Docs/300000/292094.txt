<DOC>
<DOCNO> 292094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonspo21.html </URL>
<DATE> 2004/11/25/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Hagi Ankaragücü zor bir deplasman ama 3 puan istiyoruz 
</HEADLINE>
<TEXT>

     Galatasaray Teknik Direktörü Gheorghe Hagi, yarın deplasmanda karşılaşacakları Ankaragücü'nün zorlu bir ekip olduğunu bildiklerini söyledi. 
     Maçla ilgili olarak Florya Metin Oktay Tesisleri'nde düzenlediği basın toplantısında soruları yanıtlayan Hagi, öncelikle sakat oyuncular dışında kadroda yer alan tüm futbolcuları Ankara'ya götüreceğini ifade ederek, ''Son dönemde milli maçlardan da dolayı çok az birarada olduk. Tüm kadronun birlik ve beraberlik içinde olması gereken bir dönem'' dedi. 
     Ankaragücü deplasmanını oldukça zorlu olarak niteleyen Rumen çalıştırıcı, şunları söyledi 
     ''Biz ne kadar zorlu bir deplasman maçı olacağını biliyoruz. Rakibimizin puanları az ve çok mücadele edecekler. Hava şartları oyunu etkileyebilir. Biz 3 puanla dönmek istiyoruz. Hedefimiz bu. İlk yarıyı istediğimiz gibi sonuçlandırabilmemiz için yarından itibaren tüm maçlarımızı kazanmak istiyoruz. İlk 11'i şimdiden düşünmüyorum. Yarına kadar vaktim var.'' 
     
     ''KADRO DIŞI YOK'' 
     Hagi, basın toplantısında hafta içinde medyanın gündemini işgal eden bazı oyuncuların kadro dışı bırakılacağı haberleriyle ilgili olarak basın mensuplarından abartılı haber yapmamalarını istedi. 
     Takım içinde olmayan şeylerin yazılmamasını rica eden Gheorghe Hagi, ''Bu tür yazılar oyuncular üzerinde çok büyük baskı yaratıyor. Yönetimle, bazı oyuncuların kadro dışı bırakılması gibi konularda kesinlikle bir görüşme yapmadım. Yönetimle sürekli görüşüyoruz. Dün de bir toplantı yapıldı. Ama bu sadece takımın nasıl daha iyi hale getirebileceği konusundaydı. Ben zaten sürekli futbolcularla ve yönetimle temas halinde olmalıyım. Benim tek isteğim abartılı haberlerin yapılmaması'' şeklinde konuştu. 
     
     MALATYASPOR MAÇI SONRASI AÇIKLAMALARI 
     Teknik direktör Hagi, Malatyaspor maçı sonrası basın toplantısında bazı oyuncularının doyduğu, istediği verimi alamadığı, değişikliklere gidebileceği yönündeki açıklamalarının hatırlatılması üzerine şunları söyledi 
     ''Ben bu tür sözleri geçen sezon da söylemiştim. Malatyaspor maçı sonrası yaptığım açıklamalar, kötü geçmiş bir maçla ilgili sözlerdir. İyi sonuçlar alınamamış maçlar sonrası bu tür sözler normaldir. Son iki maçta iyi oynayamadık. Bazı oyuncular form düşüklüğü yaşıyor. Ben de futbolcuydum ve bu tür şeylerin yaşanması normal. Yaptığım açıklama, oyuncularımın daha iyi performans sergilemelerini sağlamak içindi. Sahada futbolcularım istediğim gibi performans sergileyemezken, basın toplantısında çıkıp da iyi olduklarını söyleyemem. Gördüğümü söylerim. Kimsenin de alınmasını istemiyorum. Ben takımın başına geldiğimden beri oyuncularımı korudum. Çünkü benim alacağım sonuçlar onlara bağlı.'' Bu arada, basın toplantısı sonrası, Hakan Şükür'ün İstanbulspor'a gol attığı maçta giydiği ve bir internet sitesinde açık arttırmayla satışa çıkarılan formayı ''500 milyon lira KDV''ye satın alan Gürel Korur isimli taraftar, oğlu Çağkan ile birlikte imzalı formayı Florya Metin Oktay Tesisleri'nde Hakan Şükür'ün elinden aldı. 
     
</TEXT>
</DOC>
