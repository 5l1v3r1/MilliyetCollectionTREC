<DOC>
<DOCNO> 295834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sondun51.html </URL>
<DATE> 2004/12/08/ </DATE>
<TIME> 21.36 </TIME>
<AUTHOR>  </AUTHOR>
<HEADLINE>
Dışişleri Bakanı Gül, Rehn ile görüştü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Komisyonu'nun genişlemeden sorumlu üyesi Olli Rehn ile ikili görüşmede bulundu. 
     Komisyon kaynaklarından elde edilen bilgilere göre, görüşmede Türkiye'nin 17 Aralık zirvesinden beklentileri, Ankara'nın zirve karar taslaklarında yer alan bazı görüşlere yönelik itiraz ve tepkileri ele alındı. Abdullah Gül, Türkiye'nin zirveden çelişkisiz ve net bir karar beklediğini ifade etti. 
     Aynı kaynaklar, Komisyon'un 17 Aralık zirvesinde çok net bir karar ve tam üyelik müzakerelerinin başlangıç tarihinin çıkacağına inandığının Gül'e ifade edildiğini, karar metninde bazı değişikliklerin de öngörülmesi gerekebileceğinin, ancak temelde, müzakerelerin başlamasının önemli ve öncelikli olduğu görüşünün yansıtıldığını belirttiler. 
     Gül, daha sonra, NATO Genel Sekreteri'nin ev sahipliğinde İttifak'ın Akdeniz Diyalogu'nun hayata geçirilmesinin 10. yıldönümü münasebetiyle NATO üyesi ve Akdeniz Diyalogu'na mensup ülkelerin dışişleri bakanlarının katılımıyla düzenlenecek akşam yemeğine katılmak üzere Komisyon'dan ayrıldı. 
     Abdullah Gül'ün, bu gece, temasları hakkında basını bilgilendirmesi bekleniyor. 
     
</TEXT>
</DOC>
