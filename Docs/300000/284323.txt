<DOC>
<DOCNO> 284323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/29/son/sondun09.html </URL>
<DATE> 2004/10/29/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
ABD seçimlerine Türk gözlemciler 
</HEADLINE>
<TEXT>

     ABD başkanlık seçimlerini izlemek üzere, Avrupa Güvenlik ve İşbirliği Teşkilatı AGİT parlamenterler heyeti üyeleri Washington'da bir araya gelirken, Türkiye'den de üç milletvekili bu heyette yer aldı. 
     AK Parti İstanbul Milletvekilleri Nevzat Yalçıntaş ve Alaattin Büyükkaya ile CHP Ankara Milletvekili Yakup Kepenek, AGİT'in ABD seçimlerini gözlemlemek üzere görevlendirdiği heyet olarak Washington'da Amerikan seçim sistemiyle ilgili brifing aldı. 
     AGİT gözlemci heyeti, bugün de ABD Kongresi'nde seçimlerle ilgili bilgilendirme toplantılarına katılacak. 
     Washington'da AA'ya bilgi veren Türk milletvekilleri, Yalçıntaş ve Büyükkaya'nın Virginia'da, Kepenek'in ise 2000 yılı başkanlık seçiminin tıkandığı ve bu yıl da tartışmalı seçime yol açmasından endişe edilen Florida eyaletinde gözlemci olarak görevlendirildiğini kaydetti. 
     ABD Dışişleri Bakanlığı'nın talebi üzerine, AGİT gözlemci heyeti bu yılki başkanlık seçimini izleyecek. Böylece ABD seçimini izlemek üzere ilk defa AGİT heyeti ülkenin çeşitli eyaletlerine dağılacak. 
     AK Parti Milletvekili Yalçıntaş, gözlemleme görevinin ardından, Washington'da Ulusal Basın Kulübü'nde bir basın toplantısı düzenleyerek, seçime ilişkin değerlendirmelerini heyet olarak duyuracaklarını söyledi. Heyet, seçimlerden takriben bir ay sonra kapsamlı bir rapor hazırlayarak gözlemlerini aktaracak. 
     Heyette bulunan 60 milletvekili, ikişer kişilik gözlemci ekipleri olarak ABD'nin çeşitli eyaletlerine dağılarak seçimde usulsüzlük olup olmadığını izleyecek. AGİT heyetleri, geleneksel olarak daha önce eski Sovyet cumhuriyetlerinde ve yeni ortaya çıkan demokrasilerde seçimlerin adil yapılıp yapılmadığını gözlemliyordu. 
     AGİT Parlamenterler Asamblesi Başkan Yardımcısı İsviçre milletvekili Barbara Haring, ABD seçimlerinin gözlemlenmesinde baş sorumlu olacak. Gerekirse heyet, bir sonraki seçimler için önerilerde de bulunabilecek. Amerikalılar 2 Kasım'da sandık başına giderken, AGİT heyeti, seçimdeki olası usulsüzlüklerle ilgili hiçbir açıklama yapmayacak, böylece seçim sonucuna etkide bulunmamış olacak. 
     
</TEXT>
</DOC>
