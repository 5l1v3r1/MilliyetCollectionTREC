<DOC>
<DOCNO> 261066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sondun17.html </URL>
<DATE> 2004/08/06/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Sistani, kalbi için Londra'ya gidiyor... 
</HEADLINE>
<TEXT>

     Iraklı Şiilerin en büyük dini otoritesi Büyük Ayetullah Ali el Sistani'in kalp hastalığının tedavisi için Londra'ya gitmekte olduğu bildirildi. 
     Beyrut havaalanı güvenlik yetkilileri, Irak'tan kiralanan bir jetle bu sabah Beyrut havalanına inen Sistani'nin Middle East Airlines havayollarının tarifeli uçağıyla Londra'ya hareket ettiğini söyledi. 
     Havaalanı yetkilileri, Sistani'nin biraz yardımla yürüyebildiğini söylediler. 
     Sistani'nin Beyrut havaalanı VIP salonunda verdiği 90 dakikalık mola sırasında Şii Emel Hareketi lideri ve Lübnan Meclis Başkanı Nebih Berri tarafından ziyaret edildiği bildirildi. 
     Büyük Ayetullah Sistani'nin yanında 3 yardımcısının olduğu da kaydedildi. 
     
     SİSTANİNİN HASTALIĞI 
     Sistani'nin temsilcisi Şeyh Hamid Hafaf, birkaç gün önce, Sistani'nin kalp rahatsızlığı nedeniyle kriz geçirdiğini söyledi. 
     Hafaf, Sistani'nin özel bakıma ihtiyacı olduğunu belirtti, ancak fazla ayrıntı vermedi. 
     Sistani'nin hasta olduğuna ilişkin ilk açıklama da dün Hafaf tarafından yapılmıştı. 
     Hafaf, kalp rahatsızlığı geçiren ve Iraklı kardiyologlar tarafından tedavi altına alınan Sistani'nin geçen haftaki görüşmelerini iptal ettiğini açıklamıştı. 
     73 yaşındaki Şii liderin ilk kez kalbinden rahatsız olduğunu da kaydeden Hafaf, Sistani'nin evinin bulunduğu Necef'te, Şii lider Mukteda Sadr'a bağlı milislerle Amerikan güçleri arasındaki çatışmaların, Sistani'nin tedavisini etkileyebileceğinden endişe edildiğini de söylemişti. 
     Iraklı Şiilerin en büyük dini otoritesi olan Büyük Ayetullah Merce-i Taklit Sistani'nin Irak'ta büyük bir siyasi etkisi ve ağırlığı bulunuyor. 
     BM'nin Irak Daimi Temsilcisi ve diğer üst düzey siyasetçiler sık sık Sistani'ye danışmak üzere kendisini ziyaret ediyor. 
     İran'ın Pakistan sınırındaki Sistan ilinde doğan Sistani, İran, Pakistan ve Hindistan'daki Şiiler arasında da Merce-i Taklit olarak kabul ediliyor. 
     
</TEXT>
</DOC>
