<DOC>
<DOCNO> 252384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun07.html </URL>
<DATE> 2004/07/02/ </DATE>
<TIME> 07.25 </TIME>
<AUTHOR>  </AUTHOR>
<HEADLINE>
Büyük skandal Bağışlanan organların nakledildiği 3 kişi kuduzdan öldü 
</HEADLINE>
<TEXT>

     ABD'de büyük bir sağlık skandalı yaşanıyor. Ölen bir kişinin bağışlanan organlarının test edilmeden nakledildiği üç hasta, kuduz nedeniyle hayatını kaybetti. 
     Yetkililer, olayın kuduzun nakledilen organ aracılığıyla nakil yapılan kişiye geçebileceğine dair kayıt altına alınmış ilk örneği teşkil ettiğini belirtirlerken, ilgili Amerikan federal kurumlarının şimdi nakledilen organların, nakilden önce kuduz testinden geçirilmesinin gerekip gerekmediğini araştırdıkları kaydedildi. 
     Hastalık Kontrol ve Önleme Merkezi'nden CDC yapılan açıklamaya göre, Mayıs ayında Arkansas'ta ölen bir adamın akciğeri, karaciğeri ve böbrekleri Texas, Oklahoma ve Alabama'da bulunan dört hastaya bağışlandı. Ancak, bağışlanan bu organların nakledildiği dört hastadan üçü kuduzdan, biri ise ameliyat sırasındaki komplikasyonlardan hayatını kaybetti. 
     Organları bağışlanan kişinin başka bir sebepten dolayı ölmeden önce herhangi bir kuduz belirtisi göstermediğini kaydeden CDC'nin bulaşıcı hastalıklar merkezi direktörü Dr. Mitchell Cohen, böyle bir olayın daha önce hiç yaşanmamış olduğunu ifade etti. 
     Cohen, bu olayın organ nakli aracılığıyla kuduzun yayılmasının ilk örneğini teşkil etmesine rağmen, geçmişte kornea nakli dolayısıyla kuduz virüsünün bulaştığı en az sekiz vakanın tespit edildiğini söyledi. 
     ABD'de bağışlanan organlar üzerinde kuduz testi yapılmadığı belirtilirken, hepatit B ve hepatit C ile frengi testlerinin ise düzenli bir şekilde yapıldığı kaydediliyor. 
     Ülkede nadiren görülen kuduz vakalarında, genellikle kuduz virüsünün yarasa ısırması sonucu kapıldığı belirtiliyor. 
     
</TEXT>
</DOC>
