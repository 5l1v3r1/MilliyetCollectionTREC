<DOC>
<DOCNO> 257929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/son/sonyas09.html </URL>
<DATE> 2004/07/24/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Harry Potter'ın yazarı J.K. Rowling üçüncü bebeğine hamile... 
</HEADLINE>
<TEXT>

     Satış rekorları kıran Harry Potter romanının yazarı J.K. Rowling, üçüncü bebeğine hamile olduğunu açıklayarak, hamilelik sürecinin serinin 6'ncı kitabının çıkmasını geciktirmeyeceğini söyledi. 
     Rowling, internet sitesinde yayımlanan açıklamasında, ''Her zaman 3 çocuğumun olmasını isterdim. Şu an daha mutlu olamazdım'' diyerek, üçüncü bebeğini beklediğini açıklamaktan mutluluk duyduğunu ifade etti. 
     Açıklamasında, ''Harry Potter hayranlarının ilk tepkisinin, bu sürecin 6. kitabın çıkış zamanını etkileyip etkilemeyeceğini merak etmek olacağı biliyorum'' diyen Rowling, bebekten kaynaklanacak bir gecikmenin olacağını sanmadığını kaydetti. 
     Kitabın ne zaman tamamlanacağına ilişkin kesin bir tarih olmadığını belirten Rowling, ''Çok yazdım ve gerçekten yazdıklarımı sevdim'' dedi. 
     İlk evliliğinden Jessica adında bir kızı olan 38 yaşındaki Rowling'in, geçen yıl ikinci eşi Neil Murray'dan da David adını verdiği bir oğlu olmuştu. 
     İlk 5 kitabı dünya çapında 250 milyon adetten fazla satılan Harry Potter'ın her yaştan hayranları, serinin 6'ncı kitabı ''Harry Potter and the Half Blood Prince''in çıkmasını heyecanla bekliyor. 
     
</TEXT>
</DOC>
