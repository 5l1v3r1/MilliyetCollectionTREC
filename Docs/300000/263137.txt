<DOC>
<DOCNO> 263137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/soneko40.html </URL>
<DATE> 2004/08/13/ </DATE>
<TIME> 17.25 </TIME>
<AUTHOR>  </AUTHOR>
<HEADLINE>
Hazine gelecek hafta üç ihale düzenleyecek... 
</HEADLINE>
<TEXT>

     Hazine Müsteşarlığı tarafından 16 Ağustos Pazartesi günü, Çarşamba günü valörlü ve 21 Mart 2007 itfa tarihli 945 gün vadeli, 6 ayda bir kupon ödemeli, değişken faizli ABD Doları cinsinden devlet tahvili ihalesi yapılacağı bildirildi. 
     Hazine'den yapılan yazılı açıklamada, ''Ağustos 2004 İç Borçlanma Stratejisi'' çerçevesinde müsteşarlıkça düzenlenecek olan ihalelerin detaylarının, ihale gününden en az bir gün önce kamuoyuna duyurulması öngörüldüğü hatırlatılırken, bu kapsamda pazartesi günü ihalesi yapılacak söz konusu tahvilin ''TRT210307F19'' tanımlı senedin yeniden ihracı olacağı kaydedildi. 
     İlk kupon ödemesinin 22 Eylül 2004 tarihinde gerçekleştirileceği belirtilen söz konusu tahvilin, kupon ödemesine esas alınacak faiz oranının ise Hazine'nin daha önce açıkladığı gibi yüzde 1,85 olacağı kaydedildi. 
     Öte yandan Hazine, 17 Ağustos 2004 Salı günü, 18 Ağustos 2004 Çarşamba valör ve 23 Şubat 2005 itfa tarihli, 189 gün vadeli Türk Lirası cinsinden iskontolu Hazine Bonosu ihalesi yapacak. 
     Hazine Müsteşarlığı tarafından, yine salı günü, çarşamba valör ve 22 Şubat 2006 itfa tarihli, 5 gün vadeli Türk Lirası cinsinden iskontolu devlet tahvili ihalesi yapılacak. Söz konusu tahvil ise ''TRT220206T14'' tanımlı senedin yeniden ihracı olacak. 
     
</TEXT>
</DOC>
