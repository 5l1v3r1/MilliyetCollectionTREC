<DOC>
<DOCNO> 296136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/yazar/bila.html </URL>
<DATE> 2004/12/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Suçlanan Erdil Milliyet'e konuştu 
</HEADLINE>
<TEXT>
Daire Paşa'ya komutanlık hediyesi 
Eski komutan Erdil'in avukatı Eskiyerli, "İddialara konu olan dubleks daire, 'Komutan olursan sana ev alacağım' diyen İlhami Paşa'nın akrabasının desteğiyle alınmıştır" dedi 

Eski Deniz Kuvvetleri Komutanı emekli Oramiral İlhami Erdil, kendisi ve ailesiyle ilgili iddialara çok üzüldüğünü belirterek, "Bundan sonrasi için adaletin emrindeyim" dedi. 
Erdil, dünkü görüşmemizde şu değerlendirmeyi yaptı 
"İddialar adalete intikal etti. Artık adaletin emrindeyim. Hukukun evrensel kurallarının uygulanacağına, gerçeğin ortaya çıkacağına inanıyorum. Benim hassas olduğum konu Türk Silahlı Kuvvetleri'nin yıpratılmamasıdır. En çok buna özen gösteriyorum ve en çok buna üzülüyorum. Ben komutanlığın usul, gelenek ve gerekleri dışında bir şey yapmadım. Yargı aşamasında her şey anlaşılacaktır." 
Eski Deniz Kuvvetleri Komutanı Erdil, bu konuda ne söylese ters anlaşıldığını da belirterek, bundan sonra konuyu avukatı Dinçer Eskiyerli'nin takip edeceğini kaydetti. 
Erdil'in avukatı Dinçer Eskiyerli de, iddialarla ilgili sorularımızı yanıtlarken şu bilgileri verdi 
"İddialara konu olan dubleks daire İlhami Paşa'nın akrabasının desteğiyle alınmıştır. İlhami Paşa'nın kuzeni olan kız kardeş çocukları merhum Muhterem Kolay bu desteği vermiştir. Muhterem Kolay tanınmış, çok varlıklı bir işadamıdır. Koç grubunun kurucu ve ortaklarındandır. İlhami Paşa'ya daha küçük rütbelerdeyken aile büyüğü olarak, 'Eğer kuvvet komutanı olursan bir daire hediye edeceğim' şeklinde bir vaadi vardır. Erdil Paşa da Deniz Kuvvetleri Komutanı olunca, bu dubleks daireyi 13. 12. 1999 tarihinde almıştır. İddiaya konu alan dairenin kaynağı budur. Daire, Paşa'nın eşinin üzerinedir. Ayrıca Füsun Hanım da varlıklı bir ailedendir. Adapazarı'nda değerli varlıkları vardır. Bunlar veraset yoluyla intikal etmiştir. İlhami Paşa'nın ise Fenerbahçe'de küçük bir dairesi vardır. Başka bir şeyi de yoktur." 
Avukat Eskiyerli, İlhami Erdil'in kızı Deniz Erdil'in ise serbest çalışan bir işkadını olduğunu belirterek, iddialarla ilgili şöyle konuştu 
"Deniz Hanım yüksekokul mezunudur. Bir süre Ram şirketinde çalışmıştır. İddia edildiği gibi Şirin Melek Hekim'le bir ortaklığı yoktur. Deniz Hanım aynı apartmandaki daireyi daha önce almıştır. Babasının velayeti altında biri değildir. O nedenle kızıyla ilgili Paşa'nın bir mal beyanında bulunması söz konusu olamaz. Kendisi söz konusu evle ilgili mal beyanında bulunmuş olduğunu anımsıyor, ama unutulmuş da olabilir. Konu edilen boya ihalesi ise Şirin Melek Hanım'ın firması tarafından kazanılmış bir iştir. 20 milyar lira civarında bir iş söz konusudur. Bunun da son kısmı İlhami Paşa emekli olduktan 8 ay sonra alınmıştır. Üç kısımlı üçer firmanın katıldığı bir ihaledir. İhale dosyasını ben de inceledim. En düşük fiyat bu firma tarafından verilmiştir. Mal teslim edilmiştir, evsafına uygundur. Bir anormallik söz konusu değildir." 

Daire sorunlu değil 
Avukat Eskiyerli, mutfak alımlarıyla ilgili iddialara da şu karşılığı verdi "Bunlar İlhami Paşa'nın da dediği gibi, komutanın ilgileneceği türden işler değildir. Hatta çoğu eşinin de ilgileneceği düzeyde işler değildir. Komutanlık gelenek, usul ve gereklerine göre görevliler tarafından yürütülen işlerdir. Bütün bunlar mahkeme safahatında ortaya çıkacaktır." 
Avukat Eskiyerli, iddiaların odağında yer alan Etiler'deki dubleks daireyle ilgili olarak şöyle devam etti 
"Eğer bu dairenin kaynağında bir sorun olsaydı, herhalde Paşa, bu dairenin eşinin üzerinde gözükmesini istemezdi. 
Ayrıca gidip orada da oturmazdı. Bunu kamufle edebilirdi. Başkasının üzerine yapabilirdi. Hiç muhatap olmazdı. Ama kaynağı belli olduğu için, Paşa hiçbir sakınca görmemiş ve bu dairede oturmaya başlamıştır. Yoksa devletin tahsis ettiği lojmanı tercih eder, bu kaynağı başka türlü değerlendirirdi. Bunu yapması çok bir şey olmazdı. Bu da beyanlarının doğru olduğunu göstermektedir. Bu evin nasıl ve kim tarafından bedelinin ödendiğini Koç grubu veya Koç ailesinden bilenler olabilir." 
Eskiyerli, bütün iddiaları mahkemede kanıtlarıyla karşılayacaklarını da vurguladı. 

Paşa canlı yayında ağladı ANKARA Milliyet 
Erdil, hakkında basında çıkan haberlere yanıt verirken, "Ben bu dünyadan ayrılsam dahi amirallik makamımı kimse elimden alamaz" dedi. Erdil bu ifadeleri kullanırken gözyaşlarına h kim olamadı. NTV'ye konuşan Erdil, 18 yılı amirallikle geçen askerlik hayatı boyunca birçok tasarrufta bulunduğunu kaydetti. Eşinin de varlıklı bir aileden geldiğini vurgulayan Erdil, "Kuvvet Komutanlığı makamındaki bir kişinin tavsiyede bulunması veya 'Böyle bir şey var' demesi suçsa, bugün Türkiye'deki bütün bürokratlar suç işlemiş olur. Usulsüz alım yapılması, baskı yapılması benim sevdiğim şeyler değil" dedi. 
Genelkurmay Başkanı Özkök'le çok eski dostlukları bulunduğunu aktaran Erdil, sözlerini şöyle sürdürdü "Genelkurmay Başkanı'na karşı en ufak kırgınlığım yok. Onlar görevinin gereğini yapıyor. Belki o durumda olsaydım ben de yapardım." 
Erdil, "Haberler, ailemin ve benim kişisel haklarıma ve manevi şahsiyetime kanaatimce saldırı niteliğindedir. Böylesine ulvi makamların bu şekilde rencide edilmesi beni çok üzdü" ifadesini kullandı. 



</TEXT>
</DOC>
