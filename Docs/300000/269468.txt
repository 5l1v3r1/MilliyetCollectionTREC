<DOC>
<DOCNO> 269468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sonsiy03.html </URL>
<DATE> 2004/09/06/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Sezer "Eleştirilerin yargıyı yıpratmamasına özen gösterilmeli" 
</HEADLINE>
<TEXT>

     Cumhurbaşkanı Ahmet Necdet Sezer, son günlerdeki kimi tartışmaların yargıyı hedef alan düzeye taşındığını belirterek, ''yurttaşların hukuka inancını zedeleyecek eylem, tutum ve davranışların yargıya duyulan güveni sarsacağının ve onarılması güç sonuçlar yaratabileceğinin unutulmaması gerektiğini vurguladı. 
     Sezer, 2004-2005 Adli Yılı'nın açılışı dolayısıyla Yargıtay Başkanvekili Mater Kaban'a mesaj gönderdi. 
     Cumhurbaşkanı Sezer, mesajında, Anayasa'da Cumhuriyet'in nitelikleri arasında sayılan hukuk devleti ilkesinin, tüm çağdaş demokratik rejimlerin temel niteliği ve toplumların gelişmişlik düzeyinin önemli göstergesi olduğunu belirtti. 
     Sezer, şunları kaydetti 
     ''Yurttaşların devlete güven ve saygı duymaları, kişiliklerini korkusuzca geliştirebilmeleri, bireylere hukuk güvenliğinin sağlandığı, herkesin hak arama özgürlüğünden yararlandığı, yargının bağımsız olduğu, siyasal baskı ve karışmalardan uzak biçimde çalıştığı, demokratik bir hukuk devleti içinde olanaklıdır. Hukuk devleti, hukuk kurallarının herkese uygulandığı, bireyin, toplumun ve devletin hukuka saygılı ve bağlı olduğu bir sistemi öngörmektedir. Devletin tüm eylem ve işlemlerinin hukuk kurallarına ve yargısal denetime bağlı olması, hukuk devletinin temel koşuludur. 
     Devleti keyfilikten uzaklaştırmayı, Anayasa'ya aykırı tutum ve davranışları önlemeyi, farklı uygulamaların önüne geçmeyi, yetkilerin kullanılmasının hukuksal sınırını çizmeyi, temel hak ve özgürlükleri korumayı amaçlayan yargısal denetim, ancak, yargıç ve savcıların güvenceli olması, yargı bağımsızlığını sağlayacak koşulların oluşturulmasıyla gerçekleşebilir. Hukukun üstünlüğüne dayalı, gerçek anlamda bir hukuk devleti durumuna gelebilmek için Anayasa'nın mutlak egemenliğinin sağlanması, yargı bağımsızlığının güçlendirilmesi, Anayasa'ya ve evrensel kurallara uygun, kamu yararını gözeten yasalar çıkarılması, uygulamada eşitlik ilkesinin gözetilmesi, yargı kararlarının uygulanması, konulan kurallara her şeyden önce devletin uyması zorunludur. Ayrıca, adalet düzeneğinin hızlı ve etkin işlemesi, yargı organlarının ve çalışanlarının çağdaş çalışma ortam ve olanaklarına kavuşturulması amacıyla gerekli düzenlemelerin yapılması da önem taşımaktadır.'' Cumhurbaşkanı Sezer, ''Cumhuriyet'in temel kurumlarından Türk yargısının, yüksek yargı organları, mahkemeleri, yargıç, savcı ve diğer çalışanlarıyla, sorunlara karşın, üstlenmiş bulundukları yüce görevi özveriyle yerine getirdiğini Cumhuriyet'in korunması, Anayasa'nın üstünlüğünün ve bağlayıcılığının sağlanması, hukukun üstün kılınması, hukuk devleti ilkesinin gerçekleştirilmesi yönündeki çabalarını kararlılıkla sürdürdüğünü'' belirtti. 
     
     ''ADALET BİR GÜN HERKESE GEREKLİ'' 
     Sezer, şöyle devam etti 
     ''Son günlerdeki kimi tartışmaların, yargıyı hedef alan düzeye taşındığı görülmektedir. Yurttaşların hukuka inancını zedeleyecek eylem, tutum ve davranışların, yargıya duyulan güveni sarsacağı ve onarılması güç sonuçlar yaratabileceği unutulmamalıdır. 
     Olumsuzlukların tüm yargıya maledilmeye çalışılmasından kaçınılmalı, eleştirilerin yargıyı yıpratmamasına özen gösterilmelidir. Türk yargısının, tartışmaların odağında her kim olursa olsun, olumsuzlukların ortadan kaldırılması için üzerine düşeni yapacağından kuşku duyulmamalıdır. Yöneteni ve yönetileniyle herkes yargıya güvenmeli, yargının ve adaletin bir gün herkese gerekli olacağı gözardı edilmemelidir.'' Sezer, herkesin, birey ve yurttaş olmanın sorumluluğuyla hukuk devleti ilkesine işlerlik kazandırma çabalarına katkıda bulunacağına inandığını dile getirerek, yeni adli yılda tüm yargı çalışanlarına başarılar diledi. 
     
</TEXT>
</DOC>
