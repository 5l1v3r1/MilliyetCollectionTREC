<DOC>
<DOCNO> 277183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/04/son/sonsiy11.html </URL>
<DATE> 2004/10/04/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Şener "TEFE ve TÜFE'de hedefe ulaşacağız" 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, Eylül ayı enflasyon oranlarını değerlendirerek, yıl sonu itibariyle TEFE ve TÜFE'de hedefe ulaşılacağını bildirdi. 
     Bakan Şener, 21. Ulusal Bilişim Kurultayı'nda gazetecilerin sorularını yanıtladı. 
     Eylül ayı enflasyon oranının TÜFE'de 0.94, TEFE'de 1.85 olarak gerçekleştiğini anımsatan Şener, yıl sonu itibariyle hedeflenen enflasyon oranlarına ulaşacaklarını tahmin ettiklerini kaydetti. 
     Şener, sözlerini şöyle sürdürdü 
     ''TÜFE'de 9 ayda artış oranı yüzde 4.85 olmuştur. Yıl sonu TÜFE hedefi yüzde 12'dir. 9 ayda yıllık hedefin üçte biri gerçekleşti. Önümüzdeki 3 aylık dönemde yüzde 7.15'lik bir marjımız var. İlk 9 ayda üçte biri gerçekleştiğine göre yıllık TÜFE hedefinin bunun altında gerçekleşmesi mümkündür. 
     TEFE'de ise 9 aylık artış 9.31'dir. Yıl sonu hedefimiz de yüzde 12'dir. Yüzde 2.69'luk bir marjımız var. Bunun da gerçekleşme olasılığı yüksek.'' 
     
     ''ENFLASYONU DAHA DA DÜŞÜRECEĞİZ'' 
     Türkiye'nin 1971'den bugüne 33 yıldır çok büyük enflasyon oranı gördüğünü, çift ve üç rakamlı enflasyonla yaşadığını anımsatan Şener, bu durumun yatırım ve üretim kararlarını olumsuz etkilediğini belirtti. 
     Hükümetin son 2 yılda kararlı bir şekilde enflasyonun düşürülmesine inandığını ve 2004 için yüzde 12, 2005 yılı için ise yüzde 8 enflasyon hedefi ortaya koyduğunu kaydeden Şener, daha sonraki yıllarda Maastrich kriterlerine uygun olarak enflasyonu daha da düşüreceklerini bildirdi. 
     
     EĞİTİM VE KİRA ARTIŞI 
     Eğitim konusunun araç-gereç ve okul ücretleri olarak ikiye ayrılması gerektiğini ifade eden Şener, eğitim malzemelerinde ''sıfıra yakın oranda'' binde 7'lik bir artıştan söz edildiğini, ancak özel kurs ve okullarda yüzde 12-16'lık bir artış olduğuna işaret etti. Şener, artışların Eylül-Ekim arasında olduğunu, yıl sonuna kadar başka bir artış olmayacağı için herhangi bir müdahaleye gerek olmadığını bildirdi. 
     ''Kira konusunda önemli olan arz ve talep dengesidir'' diyen Şener, konut üretimi zaman alıcı olduğu için, arzın piyasaya gecikmeyle verileceğini söyledi. 
     Şener, ''Artış 8 aylık dönemde yüzde 11.1 oranında olmuştur. Kiraların enflasyondaki inişe gecikmeyle intibak ettiğini düşünmek lazım. Veriler, müdahaleye gerek bırakmıyor. Hükümetin izleme safhasındadır'' diye konuştu. 
     
</TEXT>
</DOC>
