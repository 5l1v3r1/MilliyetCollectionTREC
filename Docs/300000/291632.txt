<DOC>
<DOCNO> 291632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/24/spor/aspo.html </URL>
<DATE> 2004/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Batmadı dümen kırdı 0-1 
</HEADLINE>
<TEXT>


Sarı-Lacivertliler, Çek rakibi Sparta Prag önünde de başarılı bir futbol ortaya koydu. Oyunun kontrolünü hep elinde tuttu, Kovac'ın kendi kalesine attığı golle de galibiyeti buldu 


90 dakika 

MEHMET DEMİRKOL 

Devre bittiğinde Fenerbahçe rakip kaleye 7 şut atmış iki kez isabet kaydetmiş ve bir gol bulmuştu. Ama bulduğu gol bu istatistiklerdeki denemelerden birinde değil, Sparta savunmasının göbeğinde yer alan Radoslav Kovac'ın, Nobre'nin tehdidi altında yaptığı ters vuruşta. 20. dakikada Kemal'in güzel ortasında. 
Aslına bakarsanız Fenerbahçeli taraftarlar saniyeler öncesinde Nobre'nin 6 pastan yaptığı ancak Blazek'e nişanladığı bir kafa şutu için gol diye ayağa kalkmıştı. Daum'un sürpriz kararla Serhat'ın yerine ilk 11'de sahaya sürdüğü Mehmet Yozgatlı'nın İstanbulspor'dan Fenerbahçe'ye transfer edilmesinin asıl nedeni olan muhteşem ortalarından birinde. Bu arka arkaya gelen iki pozisyon ve gol için Fenerbahçe'nin bu yılki Şampiyonlar Ligi macerasında en etkili olduğu anlar denebilir. Gerçekten bir Avrupa takımı gibiydiler. Ancak bu etkin oyunda Prag'ın son derece etkisiz futbolunun da pay sahibi olduğunu söylemek gerekir. Sparta'nın 4 - 5 - 1'i, yokluktan Ümit - Luciano - Önder ve Kemal şeklinde oluşturulan savunmayı birkaç kez tek ayak üzerinde yakalasa da bir Çek takımından beklenmeyecek tedirginlik ve yavaşlıkla oynayınca, net bir şans yakalayamadı. Fenerbahçe'nin birbirine pek de alışık olmayan orta sahası karşısında topa sahip de olamadı. Bundan önceki iki deplasmanında 10 gol yemiş Fenerbahçe'yi çok az zorlayabildiler. 19'da Zelenka'nın ceza sahası içinde yaptığı kötü vuruş ve 31'inci dakikadaki neredeyse iki takımdan tüm oyuncuların karıştığı altı pas karambolü dışında bir şans yakalayamadılar. 

Karakter değişmedi 
Evet, Daum'un bu takımı Şampiyonlar Ligi standardı için daha dişliydi, ama Prag da olmadık derecede yumuşak bir ilk yarı oynadı. Tabii tüm bunları şu şekilde de yorumlayabiliriz. Fenerbahçe Sparta'yı hiç oynatmadı. Bu daha mutlu bir bakış açısı. Daum, ikinci yarıya 43'üncü dakikada bir sakatlık geçiren Rüştü'nün yerine Volkan'ı oyuna sürerek başladı. Oyunun karakteri aynıydı. Ama 54'de Sparta bir pozisyon yakaladı. Sol çaprazda Urbanek'in yaptığı vuruşta Volkan rahat bir şekilde topu tutabildi. Sonra yine Fenerbahçe oyuna hakim oldu. 48'de sert bir şutu az farkla auta giden Ümit'in, sol kanattan bindirip sağ dışla ardı ardına yaptığı ortalar şekil itibarıyla komik dursa da doğrusu bu ya, etkili oldu. 57'de ortası Alex'i buldu. Onun kafasında Blazek direk dibinde başarılıydı. Sonra Sparta Fenerbahçe kalesine inmeye başladı. İleri çıkma işinde biraz dengeyi kaçıran Ümit'in kanadından. Meduna oyuna girdikten sonra daha da çok. 69'da Meduna'yla sonra da iki kez Jun'la müsait şanslardan yararlanamadılar. 85'de ise Sivok'un kafasında. Ve panik başladı. Çekler daha da yüklendi. 89'da Baranek'in Volkan'ın kalede olmadığı bir anda çektiği şutu Selçuk'un kafayla çıkarışı, Fenerbahçe'nin UEFA'ya çıkışına son bir onay olarak kayıtlara geçti. Hayırlı uğurlu olsun. 

Aurelio'ya görücü 

Vatandaşı Ailton önerdi 
ALMANYA'DA geçen yılın şampiyonu Werder Bremen'in yöneticileri ve menaceri dün Sparta Prag - Fenerbahçe maçında Aurelio'yu izledi. Bu sezon Schalke'ye transfer olan Werder Bremen'in eski futbolcusu Ailton'un önerdiği ve "Brezilya milli takımının geleceğinde büyük rol üstlenecek" dediği Aurelio için harekete geçen Almanlar'ın, devre arasında Fenerbahçe yönetiminin kapısını çalacağı öğrenildi. 

Diyarbakır'da kale korkusu 
KARŞILAŞMANIN ilk yarısı biterken ayağına aldığı bir darbe sonucu sakatlanan ve ikinci 45 dakikada yerini Volkan'a bırakan kaleci Rüştü'nün durumu teknik heyeti endişelendirdi. Milli kalecinin bugün yapılacak kontrollerden sonra Diyarbakır maçında oynayıp oynamayacağı kesinlik kazanacak. Rüştü forma giyemezse, Volkan cezalı olduğu için hafta sonu kaleyi üçüncü kaleci Recep koruyacak. 

8 yıllık özlem bitti 

FENERBAHÇE, Avrupa'da, deplasmanda 8 yıl sonra galibiyete ulaştı. En son 30 Ekim 1996'da Manchester United'ı kendi sahasında yenen ilk takım unvanını elde eden Sarı - Lacivertliler, o günden bu yana yurt dışında rakiplerinin bileğini bükememişti. Fener, dün Sparta Prag'ı devirerek, şanssızlık zincirini kırdı. 

Maçtan notlar 
Serhat sürprizi 
TEKNİK Direktör Daum, Trabzonspor maçında başarılı bir futbol ortaya koymasına rağmen Serhat Akın'ı, Prag'ta yedek soyundurdu. Alman hoca, Mehmet Yozgatlı'ya ilk onbirde şans tanırken, Kemal'e de sağ kanatta görev verdi. 

Çifte kazanç 
SARI - Lacivertliler, Prag galibiyetiyle sadece üç puana değil, yüklü bir paraya da kavuşu. UEFA'nın belirlediği üç puanın primi olan 500 bin İsviçre Frangı'nı 615 milyar lira kasasına koyan Fenerbahçe, bu parayı UEFA Kupası'na gitme primi olarak futbolcularına dağıtacak. 

Taraftar akın etti 
PRAG deplasmanında Fenerbahçe'yi taraftarı yine yalnız bırakmadı. Sekiz uçakla bu karşılaşmaya akın eden Sarı-Lacivertliler, gurbetçilerin de desteğiyle yaklaşık iki bin kişiyi buldu ve 90 dakika takıma destek verdi. 

Lorant da izledi 
SARI - Lacivertli ekibin eski Teknik Direktörü Werner Lorant da karşılaşmayı izleyenler arasındaydı. Alman hoca, o dönemdeki yardımcısı Önder Fırat ile birlikte Fenerbahçe'yi seyretti. 

Çekler'den özel kupa 
ÇEK takımının yöneticileri karşılaşma öncesinde Fenerbahçe'ye yemek verdi. Davete birkaç yönetici katılırken, Praglı yetkililer bir jest yaparak Fenerbahçe'ye kristalden yapılma bir kupa armağan ettiler. 


</TEXT>
</DOC>
