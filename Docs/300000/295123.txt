<DOC>
<DOCNO> 295123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/06/son/sondun25.html </URL>
<DATE> 2004/12/06/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
İşte 17 Aralık için iyi ve kötü senaryolar... 
</HEADLINE>
<TEXT>

     Doğu Akdeniz Üniversitesi'nde DAÜ düzenlenen ''DAÜ 3. Kıbrıs Forumu 17 Aralık Sonrası Senaryolar'' konulu forumda, Hukuk Komitesi'nin hazırladığı ve Dr. Hacer Soykan Adaoğlu tarafından açıklanan sonuç bildirisinde, Türkiye'nin 17 Aralık Avrupa Birliği zirvesinde olası tarih alması ya da alamamasıyla ilgili ''iyi'' ve ''kötü'' senaryolar üzerinde duruldu. 
     İyi senaryo, ''Türkiye'nin 17 Aralık 2004 tarihinde müzakerelere başlamak için beklediği tarihi alması ve müzakere sürecine başlaması'' kötü senaryo da ''Zirvede, Türkiye'nin 'hayır' deme mecburiyetinde kalmasını gerektirecek veya müzakerelerin başlamasını sağlamayacak bir sonucun ifade edilmesidir'' şeklinde ortaya konuldu. 
     
     İYİ SENARYONUN ETKİLERİ 
     ''Türkiye'nin 17 Aralık 2004 tarihinde müzakerelere başlamak için beklediği tarihi alması ve müzakere sürecine başlamasıdır'' şeklinde tanımlanan iyi senaryonun Kıbrıs'a hukuki etkilerinin ne olabileceği şöyle açıklandı 
     ''-Aralık 2004 Zirvesi Sonuç Bildirgesi Taslağı'nda yer alan 'Protocol Regarding the Adaptation of Ankara Agreement' Ankara Anlaşması'nın Kapsamına Yeni Üyelerin Alınmasına İlişkin Protokol ün Türkiye tarafından imzalanması, Türkiye'nin Kıbrıs Cumhuriyeti ni zımnen tanıması sonucunu doğurabilir. Türkiye'nin oluşturacağı tanıma formülasyonunun KKTC ile ilişkileri ve adadaki mevcut durumu en az etkileyecek şekilde oluşturması beklenmektedir. Bu formülasyon sayesinde Türkiye, Kıbrıs'a dönük siyasi pozisyonunu değiştirmeksizin müzakereleri ileriye götürme imkanına sahip olabilecektir. 
     -Müzakere süreci içinde ortaya çıkacak olumlu gelişmelere bağlı olarak, ilgili tüm taraflara adada Annan Planı çerçevesinde kapsamlı bir çözüm için çaba harcama konusunda bir davet yapılması durumunda Kıbrıs sorununun çözümü yeniden bir ivme kazanabilir. 
     -AİHM'de bekleyen mal mülk davalarının çözüm beklentisiyle bir süre daha ertelenmesi söz konusu olabilir. 
     -AB kurumlarında bekletilen Mali Yardım ve Doğrudan Ticaret Tüzükleri, Türkiye'nin Kıbrıs Rum yönetimine yönelik olarak oluşturacağı ilişki formülasyonu bağlamında, Türk yönetimi lehinde yasalaşabilecektir. 
     -KKTC iç hukukunda, AB müktesebatına uyum ya da yakınlaştırma çalışmalarının hız kazanması gerçekleşebilir.'' 
     
     KÖTÜ SENARYONUN ETKİLERİ 
     ''Zirvede, Türkiye'nin 'hayır' deme mecburiyetinde kalmasını gerektirecek veya müzakerelerin başlamasını sağlamayacak bir sonucun ifade edilmesidir'' şeklinde tanımlanan kötü senaryonun Kıbrıs'a hukuki etkilerinin nasıl olacağı da şöyle sıralandı 
     ''-Böyle bir kararın çıkması durumunda, Türkiye çözüm perspektifini kaybedeceğinden, adanın fiili bölünmüşlüğü süreklilik kazanabilir. 
     -Türkiye, Kıbrıs Rum yönetimini tanımaya bağlı olası sorunlardan ve yanlış anlamalardan kurtulabilir. 
     -AİHM'de, Kıbrıslı Rumlar tarafından KKTC'deki mülkiyet hakkı ihlali iddiasıyla Türkiye aleyhine açılan ve görüşülmesi bekletilen davalara devam edilmesi söz konusu olabilir. 
     -Bu davalara bağlı olarak mülkiyet üzerindeki sorunlar daha karmaşık bir hal alabilir. Bu da Annan planı çerçevesinde oluşturulan mal mülk rejiminin olası bir çözümde uygulanmasını engelleyebilir. 
     -Loizidu Kararı'nın ikinci adımını oluşturan ve 2005 yılına bırakılmış olan dava konusu taşınmazın iadesi yeniden gündeme gelebilir. 
     -Kötü senaryonun gerçekleşmesi hali, Türkiye'nin AB kurumlarıyla ilişkisinin, dolayısıyla KKTC'nin AB kurumlarıyla bağlantısının zayıflamasına neden olabilir. Bu nedenle topluluk müktesebatının uygulanması, mali yardım ve doğrudan ticarete ilişkin tüzükler, Rum yönetiminin isteği doğrultusunda şekillenebilir. 
     -Ekonomik ve sosyal nedenlerle Kıbrıslı Türklerin Güney Kıbrıs'ta ekonomik faaliyetlerde bulunmak veya Kıbrıs Cumhuriyeti tahtındaki haklarını bireysel olarak aramak yoluna gitmeleri olasılığı artacaktır. Bu durumda Güney Kıbrıs kamu otoriteleriyle ilişki içine girmeleri neticesinde KKTC kamu otoriteleri fonksiyon kaybına uğrayabilecektir. Uzun vadede Kuzey Kıbrıs'ın Güney Kıbrıs'a hukuki bir zemine dayanmaksızın dahil olma riski ortaya çıkabilecektir.'' 
     
     YOL HARİTASI 
     Sonuç bildirisinde, olası senaryolara karşı izlenmesi gereken politikalarla ilgili yol haritası da çıkarıldı. 
     
     İYİ SENARYOYA YOL HARİTASI 
     ''-Tanıma konusunda bir zorlama ortaya çıkabilir. Türkiye Kıbrıs Rum yönetimini Kıbrıs Cumhuriyeti' nin yasal hükümeti olarak tanımamalıdır. Türkiye, Kıbrıs Türk tarafının ve Türkiye'nin gelecekteki siyasal pozisyonunu olumsuz şekilde etkilemeyecek bir ilişki biçimini veya sınırlı bir tanıma modelini oluşturmalıdır. Bu durumun, tam tanımaya ancak Kıbrıs sorununun çözümü halinde dönüşebileceği belirtilmelidir. 
     -Kıbrıs sorununa kapsamlı bir çözümün, ancak Birleşmiş Milletler çatısı altında ve toplumlararası görüşmelerde ortaya çıkmış olan parametreler çerçevesinde gerçekleşmesi için çaba harcanmalıdır. 
     -AİHM kararlarında belirtilen etkili ve fiili kontrol kriterleri dikkate alınarak, Kuzey Kıbrıs'ta etkin ve fiili kontrolün Kıbrıs Türk otoritelerine geçmesini sağlayacak düzenlemeler gerçekleştirilmelidir. Bu çerçevede Türkiye ile KKTC arasında askeri alandaki hukuksal boşlukların güvenlik bakımından sakınca yaratmayacak şekilde ortadan kaldırılacağı bir anlaşma ilişkisinin geliştirilmesi ve KKTC'de gerekli yasal düzenlemelerin yapılması yararlı olacaktır. Bu sayede uluslararası toplumun Kıbrıs Türk otoriteleriyle doğrudan temas kurabilmelerine de olanak sağlanabilecektir. 
     -Mali Yardım ve Doğrudan Ticaret Tüzükleri'nin Türk tarafının istediği şekilde yasalaşması durumunda gerekli iç hukuk düzenlemelerinin gerçekleşmesi için çalışmalar ivedilikle başlatılmalıdır. 
     -Kapsamlı bir çözüm olasılığının artması ve buna bağlı AB üyeliğinin gündeme gelmesi nedeniyle AB müktesebatına uyum ve yakınlaştırma çalışmalarının bekletilmeden gerçekleştirilmesi gerekmektedir. Buna olanak sağlayacak maddi ve teknik konularda AB ve Türkiye'den yardım talep edilmelidir. 
     -Türkiye'nin AB kurumlarıyla ilişkilerinin gelişmesinden yararlanarak, Kıbrıs Türk toplumunun taleplerinin ilgili yerlere daha etkili bir şekilde aktarılmasının sağlanması yolunda çaba harcanmalıdır. 
     -Annan planında ortaya konan parametrelerin muhafaza edilebilmesi ve kapsamlı bir çözüme kadar Kıbrıs Türkleri'ne yönelik izolasyonların kaldırılması amacıyla BM Güvenlik Konseyi'nin Genel Sekreter'in hazırlamış olduğu 28.5.2004 tarih ve s 2004 347 sayılı raporunun onaylaması ve buna ilişkin bir karar çıkmasının sağlanması için çaba harcanmalıdır.'' 
     
     KÖTÜ SENARYOYA YOL HARİTASI 
     ''-Kötü senaryoda bile adada kapsamlı bir çözüm için çaba harcanmasının zorunlu olduğu vurgulanmalı ve gerekli girişimler yapılmalıdır. Türkiye'nin AB perspektifinden bağımsız olarak, Kuzey Kıbrıs, AB ve çözüm vizyonunu yitirmemelidir. Annan planında ortaya konulan parametrelerin muhafaza edilmesi ve Kıbrıs Türk toplumuna yönelik izolasyonların ortadan kaldırılmasına yönelik çalışmalar devam etmelidir. 
     -Kıbrıs'ta iki ayrı referandum yapılmış olmasına ve Ada'nın geleceğinin Kıbrıslı Türkler ve Rumlar tarafından birlikte belirlenebileceğine vurgu yapılarak, Kıbrıs Rum yönetiminin Kıbrıslı Türkleri temsil yeteneği uluslararası toplum düzeyinde sorgulanmalıdır. 24 Nisan 2004 Referandumu'ndaki Kıbrıs Türk toplumunun oyu uluslararası platformlarda sürekli olarak hatırlatılmalıdır. 
     -Türkiye'nin AİHM'de bekleyen ve açılması muhtemel mülkiyet içerikli davalardan kurtulmasını sağlamak için etkili ve fiili kontrolün Kıbrıs Türk Otoriteleri'ne geçmesinin sağlanması yolunda hukuki düzenlemelerin gerçekleştirilmesi gerekmektedir. 
     -Uzun vadede Kuzey Kıbrıs'ın Kıbrıs Cumhuriyeti'ne entegrasyon riskinin azaltılabilmesi için ekonomik ve sosyal tedbirlerin alınması ve bunlara ilişkin yasal düzenlemelerin yapılması gerekmektedir. Kıbrıs Türk toplumunun Kıbrıs Türk otoritelerine olan bağlılığını arttırmak için insan hakları, demokratikleşme, hukukun üstünlüğü ve sivilleşme konularında gerekli iyileştirmelerin yapılması gerekmektedir. Bunlara bağlı olarak, kamu personeline üniversitelerde hizmet içi eğitim verilmesini de kapsayan bir kamu idaresi reformunun gerçekleşmesi gündeme getirilmelidir.'' 
     
</TEXT>
</DOC>
