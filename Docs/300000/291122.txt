<DOC>
<DOCNO> 291122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonsiy09.html </URL>
<DATE> 2004/11/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Bütçe görüşmeleri başladı... Sanayi Bakanlığı'nın bütçesi görüşülüyor 
</HEADLINE>
<TEXT>

     Sanayi ve Ticaret Bakanı Ali Coşkun, Şubat 2004'ten bu yana Organize Sanayi Bölgeleri'ne OSB yatırım için yapılan başvuru sayısının 3 binin üzerinde olduğunu, 700 işletmenin ise inşaatını kısa sürede tamamlayacağını söyledi. 
     Coşkun, Sanayi ve Ticaret Bakanlığı'nın 2005 bütçesini TBMM Plan ve Bütçe Komisyonu'na sunarken, Türkiye'nin 2004 yılında dünyada ilk sıraları alabilecek bir büyüme oranına doğru ilerlediğini kaydetti. 
     İlk 6 aydaki yüzde 13.5'lik büyüme oranına bakılarak, bu yılın yüzde 10 civarında bir toplam büyümeyle kapatılmasının beklendiğini anlatan Coşkun, sanayide kapasite kullanım oranının da yüzde 83-84 aralığında seyrettiğini bildirdi. 
     2004 yılı sonu itibariyle ihracatın 62 milyar dolar, ithalatın ise 95 milyar dolar civarında gerçekleşmesinin öngörüldüğünü ifade eden Coşkun, ''İhracatımızın artması için haliyle ithalat artışını da göğüslememiz gerekmektedir. Zira ithalatın yüzde 85'i yatırım ve ara malı, yüzde 14'ü ise tüketim malı olarak seyretmektedir. Ara mallarındaki artışa dikkatinizi çekiyorum'' diye konuştu. 
     Bakan Coşkun, cari işlemler dengesinde beklenen açığın 10 milyar doların üzeri olarak revize edildiğini hatırlatarak, ''Bazı çevreler bu açıkla ilgili aşırı kötümser senaryolar çizseler de sonunda açığın finansmanının Türkiye ekonomisinin rahatlıkla altından kalkacağı bir durum olduğunu kabul etmiş bulunmaktadırlar'' dedi. 
     Merkez Bankası rezervlerinin 35 milyar dolar seviyesinde olmasının, turizm gelirleri, işadamlarının sağladıkları krediler ve AB'den müzakere tarihi alınmasıyla oluşacak doğrudan yabancı sermaye artışlarının cari işlemler açığının finansmanı sorununu rahatlatacak destek unsurları olduğunu anlatan Coşkun, şunları söyledi 
     ''Hükümetimizin yatırımcılara bedelsiz arsa tahsis etme sözü 5084 sayılı Teşvik Yasası ile tutulmuş olup, Bakanlığımız ve Maliye Bakanlığı işbirliğiyle OSB'lerde bedelsiz arsa tahsisine geçilmiştir. Şubat 2004'ten bu yana OSB'lere yatırım için yapılan müracaat sayısı 3 binin üzerindedir, bunlardan 700 işletme de inşaatını tamamlamak üzeredir. OSB ve küçük sanayi sitelerine kullandırılan kredi borçları kolaylık sağlanarak, yeniden yapılandırılmış kredi faiz oranları bölgelerin kalkınmışlık düzeyine göre düşürülmüştür. Kredilerin banka komisyon oranları da düşürülmektedir. 
     Toplam 76 OSB'nin altyapı inşaatı ve 84 bin 313 işyerinden oluşan 372 küçük sanayi sitesinin üstyapı ve altyapı inşaatı tamamlanmıştır. Bu bölgelerde tam olarak üretime geçildiğinde toplam 872 bin 985 kişilik istihdam öngörülmektedir. Tamamlanan bu projeler için 2004 yılı birim fiyatlarıyla 3 katrilyon 813 trilyon lira kredi kullandırılmıştır. 
     Bu yıl için de OSB projeleri için Ekim 2004 tarihi itibariyle 46 trilyon 293 milyar lira ödenekten 31 trilyon 278 milyar lira kredi kullandırılmıştır. 2004 yılında 6 adet OSB projesinin bitirilmesi planlanmaktadır.'' Bakan Coşkun, sanayinin AB ve Birleşmiş Milletler Avrupa Ekonomik Komisyon ile mevzuat uyumunun büyük ölçüde tamamlandığını belirterek, bu çerçevede 156 AB direktifi ve 113 regülasyon uyumunun tamamlandığını söyledi. 
     Sanayi Sicil Belgesi alımı ve şirket kuruluş süreciyle ilgili işlemlerin kısaltıldığını anlatan Coşkun, tarım satış kooperatif ve birliklerinin yeniden yapılandırılması çalışmalarının sürdürüldüğünü kaydetti. Birliklerin borçlarının önemli bir bölümünün tahkime tabi tutulduğunu belirten Coşkun, geriye kalan birliklerin borçlarının da gelecek dönem tasfiye edileceğini ifade etti. 
     Bakan Coşkun, esnaf ve sanatkarların sorunlarının çözümü için her türlü adımı attıklarını, bu amaçla kredi faizlerini yüzde 59'dan yüzde 25'e indirdiklerini hatırlattı. 
     Tüketicileri yanıltan haksız rekabetin önlenmesi ve aldatıcı reklamların denetiminin ciddiyetle devam ettiğini kaydeden Coşkun, basın organlarının eğitim ve kültür hizmetleri dışında promosyon adı altında faaliyet göstermelerinin önlendiğini de söyledi. 
     Bakan Coşkun, 2004 yılında KOSGEB tarafından 625 KOBİ'ye toplam 90 trilyon 112 milyar lira kredi verildiğini bildirdi. Coşkun, Pamukbank ve Halkbank'ın birleşmesini sağlayan yasanın Ziraat ve Halkbank'ın KOSGEB'e ödediği aidatları kestiğini hatırlatarak, bu konuda Bakanlığı'nın görüşünün de alınmadığını söyledi. 
     KOSGEB'in toplam gelirinin yaklaşık yüzde 80'inin Ziraat ve Halkbankalarından geldiğini kaydeden Coşkun, bu durumun düzeltilmesi ve KOSGEB kaynaklarının yeniden belirlenmesi konusunda çalışma yaptıklarını bildirdi. 
     Türkiye şeker fabrikalarının son 2 yıldır kar ettiğini ve şekere zam yapılmadığını bildiren akan Coşkun, sözlerini şöyle sürdürdü 
     ''Türk Standartları Enstitüsü'nde TSE hazırlanan Türk standardı sayısı 20 bin 498'e ulaşmıştır. Öte yandan uluslararası yükümlülükler ve AB EN standardının uyumlaştırılma çalışmaları yüzde 93 oranında tamamlanmıştır. 2 yılda Bakanlık olarak AB'ye uyum yönünden hiçbir sorunumuz kalmamıştır. Bakanlığımızda AB'ye uyum standardı sağlanmıştır. AB standartlarını yakalamamıza rağmen AB henüz Türkiye'ye CE işaretini kullanma izni vermemiştir. AB bu konuda çifte standart uygulamaktadır. Çünkü Türkiye 1996 yılından beri Gümrük Birliği içindedir. Halen KOBİ'lerin yabancı onaylanmış kuruluşlar tarafından gerçekleştirilen CE işlemlerine ilişkin masraflarının yarısı KOSGEB tarafından karşılanmaktadır. 
     Bakanlığımın ilgili kuruluşlarından olan Sümer Halı A.Ş.'nin yenilenmesiyle ilgili çalışmalar devam ediyor. Bu kuruluş özelleştirilmeyeceğinden Türk kültürünü yansıtan diğer kuruluşlarla birlikte bir enstitünün çatısı altında toplanacak. 
     e-esnaf projesine paralel olarak TOBB ile müştereken e-oda ve borsalar projesi kısa sürede bitirilecek. 
     2005 mali yılı için toplamı 280 milyon 95 bin Yeni Türk Lirası YTL olan bütçe ödeneğinin bakanlığımızın faaliyet alanında ve özellikle ilk defa kurulan ve önemli gelişmeler sergileyen teknoloji geliştirme bölgeleriyle OSB'ler başta olmak üzere kalıcı etkiler yaratacak işlerin yürütülmesi için ne kadar kısıtlı olduğunu yüksek taktirlerinize sunuyorum.'' 
     
</TEXT>
</DOC>
