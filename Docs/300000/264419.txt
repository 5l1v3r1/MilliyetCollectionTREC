<DOC>
<DOCNO> 264419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/soneko32.html </URL>
<DATE> 2004/08/18/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Irak mağduru Türk işadamı AİHM yolunda... 
</HEADLINE>
<TEXT>

     Irak'ın Bağdat kentinde uğradıkları saldırıda bir çalışanı ölen, kendisi de yaralanan işadamı Ali Muşluoğlu, ABD'den tazminat alabilmek için Avrupa İnsan Hakları Mahkemesi'nde AİHM dava açmaya hazırlanıyor. 
     Hatay'ın İskenderun İlçesi'ndeki Muşluoğlu Nakliyat Firması'nın sahibi Ali Muşluoğlu, AA muhabirine yaptığı açıklamada, yaklaşık 3 ay önce meydana gelen saldırının ardından ABD yetkilileriyle yaptıkları anlaşmaya bağlı kalarak nakliye işlerine devam ettiklerini, ancak ikinci kez mağdur duruma düştüklerini bildirdi. 
     Geçen hafta ABD üssüne prefabrike ev taşıyan 2 kamyonlarının yakıldığını, 2'sinin de kaçırıldığını belirten Muşluoğlu, bu yüzden Irak'a nakliye işlerini durdurmak zorunda kaldıklarını söyledi. 
     Muşluoğlu, 100 prefabrike evin daha gümrük kapısında beklediğini, ancak saldırı ihtimali nedeniyle taşıma yapamadıklarını, büyük maddi kayıplara uğradıklarını vurgulayarak, şunları kaydetti 
     ''Uğradığımız saldırı sonucu ölen Faysal Demir'in ailesi ve kendim için manevi, uğradığımız zarar için de maddi tazminat davası açacağım. Bu olayda hem ayağımdan yaralandım hem de önemli maddi zarara uğradım.'' Irak'ın Ramadin Mahkemesi'nde de daha önce dava açtığını belirten Ali Muşluoğlu, bu davanın devam ettiğini, ancak dava lehte sonuçlansa bile birşey elde edemeyeceğini düşündüğü için AİHM'ye başvurmaya karar verdiğini bildirdi. 
     Muşluoğlu, AİHM'ye açacağı davada, gazete ve televizyonlarda yayınlanan görüntüler ile Irak'taki Al Cezire Polis Merkez Karakolu'nca hazırlanan tutanağı kanıt olarak göstereceğini açıkladı. 
     
</TEXT>
</DOC>
