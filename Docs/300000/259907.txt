<DOC>
<DOCNO> 259907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sondun13.html </URL>
<DATE> 2004/08/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Irak'ta kaçırılan Somalili serbest bırakılıyor... 
</HEADLINE>
<TEXT>

     Ebu Musab Ezzerkavi'nin grubu, çalıştığı şirketin Irak'taki faaliyetlerine son vereceğini açıklaması üzerine kaçırılan Somalili şoförü serbest bırakacağını açıkladı. 
     Ezzerkavi'nin Tevhid ve Cihat örgütü, 29 Temmuz'da, çalıştığı Kuveyt şirketi Irak'tan çekilmezse, Ali Ahmet Musa'yı 48 saat içinde öldürme tehdidinde bulunmuştu. 
     El Cezire televizyonunun haberinde, ''Grup, hükümetinin Irak'a verdiği destek ve Kuveyt şirketinin Irak'taki faliyetlerini durdurma sözü üzerine Ali Ahmet Musa'yı serbest bırakmaya karar verdiğini açıkladı'' denildi. 
     Televizyonda yayımlanan video kasetinde Musa, maskeli ve silahlı militanların önünde diz çökmüş durumda görülüyor. Militanlardan biri de anlaşılamayan bir bildiri okuyor. 
     
</TEXT>
</DOC>
