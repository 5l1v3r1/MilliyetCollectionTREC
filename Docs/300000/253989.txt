<DOC>
<DOCNO> 253989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun02.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türban tartışması Almanya'yı karıştırdı 
</HEADLINE>
<TEXT>


Almanya'da, türbanı öğretmenlerin yanında devlet memurlarına da yasaklamayı hedefleyen yasa tasarısı, muhalefet ile iktidarı karşı karşıya getirdi 

FRANKFURT Milliyet 

Almanya'da Baden Württemberg, Aşağı Saksonya ve Saarland eyaletlerinde türban yasağının kabul edilmesinden sonra, Hessen Eyalet Hükümeti'nin hazırladığı yasa tasarısı da muhalefetle anayasa hukukçularının tepkisini çekti. 
CDU Hıristiyan Demokrat Birlik hükümetinin, türbanı öğretmenlerin yanı sıra, tüm devlet memurlarına da yasaklamayı hedefleyen tasarısı, Wiesbaden'daki Eyalet Meclisi'nde görüşülürken, muhalefet milletvekilleri ve üniversite profesörleri, tasarıyı Anayasa'daki "dinlerin eşitliği" ilkesine aykırı bulduklarını kaydetti. 
Mainz Üniversitesi'nden anayasa uzmanı Prof. Dr. Friedhelm Hufen, öğretmenlerin öğrencileri için "örnek olma fonksiyonu" taşıdığını hatırlatıp sadece okullardaki türban yasağının "anlamlı" olabileğini söyledi. 

"Başka ülkeye göç edin" 
Frankfurt Üniversitesi profesörleri Joachim Wieland, Michael Stolleis ve Ute Saksofski de, Anayasa Mahkemesi'nin, konuyla ilgili geçen yıl "ya dini sembollere karşı çıkılmaması ya da tüm dini sembollerin yasaklanması gerektiği" yolunda karar aldığını hatırlattı. 
Meclisteki tartışmalar sırasında bilim adamlarından gelen eleştirilerin, bazı CDU'lu milletvekillerini sinirlendirdi. En sert tepkiyi de tasarıya karşı çıkan Saksofski aldı. İddiaya göre, Saksofski'ye sinirlenen milletvekili Klaus Peter Möller, "Buradaki uygulamalar size uymuyorsa, başka ülkeye göç edin o zaman " diyerek, bağırdı. 
Muhalefetteki SPD ve Yeşiller partisinin de eleştirip geri çekilmesini istedikleri yasa tasarısı, Eyalet Yabancı Meclisleri Birliği AGAH tarafından da eleştirildi. "Ya her şey yasaklansın, ya da hiçbir şey " diyen AGAH Başkanı Manuel Porrondo, türban yasaklanırken, Hıristiyanlığa ve Musevilere ait sembollere izin verilmesinin savunulamayacağını hatırlattı. 


</TEXT>
</DOC>
