<DOC>
<DOCNO> 284161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sontur35.html </URL>
<DATE> 2004/10/28/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Bayram'da havalar nasıl olacak 
</HEADLINE>
<TEXT>

     Ilık ve güneşli sonbahar günleri, 29 Ekim Cumhuriyet Bayramı ve hafta sonunda da yurdun genelinde devam ediyor. Önümüzdeki 3 günde doğu bölgelerimiz yağış alırken, batı bölgelerimiz güneşli ve açık olacak. 
     Hava sıcaklığı yağış alan yerlerde biraz azalırken, diğer yerlerde herhangi bir değişiklik olmayacak. Sıcaklıklar İstanbul'da 19, Ankara'da 22, İzmir'de 25, Adana'da 34, Antalya'da 28 Erzurum'da 17 ve Samsun'da 22 derece ölçülecek. 
     Meteoroloji'den alınan bilgiye göre, bugün akşama kadar yalnızca Kıyı Ege'de yağış görülürken güney bölgelerimiz açık ve güneşli, diğer yerler parçalı bulutlu olacak. Marmara'da sabah saatlerinde sis görülecek... 
     Cumhuriyetin 81. yıldönümünün kutlanacağı yarın Doğu Akdeniz, Güneydoğu Anadolu ile Malatya ve Elazığ çevreleri sağanak yağışlı, diğer yerler parçalı ve az bulutlu geçecek. Hava sıcaklığı ise yağış alan yerlerde biraz azalacak. 
     30 Ekim 2004 Cumartesi günü yurdun Doğu kesimleri çok bulutlu Doğu Akdeniz, İç Anadolu'nun doğusu, Doğu Karadeniz'in iç kesimleri ile Doğu ve Güneydoğu Anadolu bölgeleri sağanak yağışlı, öteki yerler açık ve az bulutlu geçecek. 
     31 Ekim 2004 Pazar günü Kuzey ve Doğu bölgeleri parçalı bulutlu, Doğu Karadeniz'in iç kesimleri ile Doğu ve Güneydoğu Anadolu'nun doğusu sağanak yağışlı, diğer yerler ise az bulutlu ve açık bir gün geçirecek. 
     Hava sıcaklığı yağış alan yerlerde biraz azalırken, öteki yerlerde mevsim normallerinde seyretmeye devam edecek. 
     

     
</TEXT>
</DOC>
