<DOC>
<DOCNO> 299211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/20/son/sonspo25.html </URL>
<DATE> 2004/12/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Almanya'da Schumacher ve Fischer yılın sporcuları seçildi... 
</HEADLINE>
<TEXT>

     Almanya'da yılın sporcuları ödüllerini, Ferrari pilotu Michael Schumacher ve Olimpiyat Şampiyonu kanocu Birgit Fischer kazandı. 
     Almanya'da her yıl düzenlenen yılın sporcuları seçiminde bu yıl, Formula 1'de Ferrari ile 13 yarışı kazanan ve 7. kez Dünya Şampiyonu olan Michael Schumacher'in yanı sıra Atina Olimpiyat Oyunları'nda altın ve gümüş madalya kazanan kanocu Fischer, birinciliği elde ettiler. 
     2004 yılında düzenlenen Formula 1 yarışlarına damgasını vuran Alman pilot, bir sezonda en çok yarış kazanma rekorunu 13 yarışta damalı bayrağı ilk görerek kırmayı başarırken, pilotlar klasmanında 2004 yılının en yüksek puanına ulaşarak 7. dünya şampiyonluğunu ilan etti. 
     42 yaşında olimpiyatlara katılan kanocu Fischer ise olimpiyatlarda K4 500 kategorisinde altın kazanarak, 8. altın madalyasını aldı. 
     2 çocuk annesi de olan Fischer, K2 500 dalında 2. olarak gümüş madalyada kaldı ve bu alanda bir rekor olan 9. olimpiyat madalyasını kazanamadı. 
     Ödül töreninde bir açıklama yapan Alman kanocu, ''Sporun yaşı yok ve ben emekliliğimi açıklamayı düşünmüyorum'' diyerek, gelecek olimpiyatlara da katılma sinyalleri verdi. 
     Ferrari pilotu Schumacher'in 2 kez kazandığı ödül, geçen yıl ünlü bisikletçi Jan Ullrich'e gitmişti. 
     
</TEXT>
</DOC>
