<DOC>
<DOCNO> 276107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/spor/spo05.html </URL>
<DATE> 2004/09/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çengel, Kartal'a takıldı 
</HEADLINE>
<TEXT>


Fenerbahçe, Önder Çengel'i iki ay oyaladı, sonunda Galatasaray'a kaptırdı. Hagi görsün diye dün Eyüpspor ile özel maç bağlandı, ama sırra kadem basan genç gurbetçi Beşiktaş'a kaçtı 

ÖZEL HABER HALİL ÖZER 


Böyle bir transfer öyküsü ne duyuldu, ne görüldü. Birinin adı Önder, diğerinin Gökhan. İkisi de Belçika'da oynuyordu. Ama her gurbetçi genç gibi gönülleri İstanbul'daydı. Menajerleri önce onları, Fenerbahçe'ye getirdi. Daum, Önder ile Gökhan'i Almanya kampına dahil ederek, antrenmanlara bile çıkarttı. Başarılı da olmuşlar, hocanın gözüne girmişlerdi. Sarı - Lacivertli takım, İstanbul'a döndü, gurbetçiler beklemeye koyuldu. Samandıra mesaisi devam ediyor, ama Daum'dan transferle ilgili "çıt" çıkmıyordu. Fenerbahçe'nin adeta hafızasından sildiği Önder ile Gökhan bunalmış, sabır taşı çatlamıştı. Futbol oynamak istiyorlardı, menajerlerinin kapısını çaldılar, "Kulüp bul" dediler. 

Florya'ya yerleştiler 
İlk adres Galatasaray'dı. Cim - Bom, "Gelsinler" deyince, futbola yeniden sarılan gurbetçi ikili, bavullarını toplayıp, Florya'ya yerleşti. Metin Oktay Tesisleri'nde bir haftadır kalıyorlar, yiyiyorlar, içiyorlar, mutluluktan uçuyorlardı. Çünkü Sarı - Kırmızılı sorumlular, "Sizi Hagi izleyecek. Sonra sözleşmelerinizi imzalayacaksınız" sözleriyle niyetlerini belli ediyorlardı. Hatta İstanbulspor maçında kadro dışı kalanlarla tribünde yer alırlarken, kendilerini Galatasaraylı hissetmeye bile başlamışlardı. Hagi'nin yardımcıları da boş durmuyor, geçen çarşamba, Önder - Gökhan denensin diye maç alıyorlar, ama Rumen hocanın FIFA toplantısı çıkınca, umutlar düne kalıyordu. 
Hagi artık İstanbul'daydı. Florya'da dün 17.00'de oynanan maça kadar herşey normaldi. Hagi bu maçı izledikten sonra iki oyuncu ile ilgili son raporunu yönetime verecekti. 

Gökhan daha iyi 
Ancak dün sabah Gökhan donuk donuk bakmaya başlamış, "Ne oldu " diye soranlara büyük şaşkınlıkla "Önder yok. Kaçtı galiba" yanıtını veriyordu. Şaşkınlık herkese sıçramıştı. Bu kez tesisler didik didik edildi, ama yer yarılmış, Önder içine girmişti. Menajerler çağrıldı, onlar da genç gurbetçiye ulaşamadı. Ve bomba patlamakta gecikmedi "Önder, Ümraniye'de. Beşiktaş kaçırdı". Önce sorumlular bu habere gülüyorlardı. Ama yapılan araştırmalar gerçeği ortaya çıkarmıştı Önder artık Beşiktaşlıydı. Kapıdaki nöbetçiler sorgulandı, tesis sorumluları içtimaya çekildi, ama Önder'in nasıl kaçtığı bir türlü bulunamadı. Zaten atı alan Ümraniye'yi geçmiş, Çengel bu kez Beşiktaş'a takılmıştı. 
Yardımcı Antrenör Metin Yıldız hem gülerek, hem de sinirlenerek baklayı ağzından çıkarıyordu "Bu hiç etik değil. Biz alırken, Fenerbahçe'ye sorduk. Tamam dediler, işi bitirdik". Ve tesellisi de hazırdı "Hiç farketmez. Gökhan ondan daha iyi zaten". 
Ama Önder ve menajerlere duyulan öfke Gökhan'ı da yedi, dünkü deneme maçına çıkarılmadı. Ardından açıklama patladı "Önder ve Gökhan'dan vazgeçtik". 


</TEXT>
</DOC>
