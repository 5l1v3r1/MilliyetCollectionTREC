<DOC>
<DOCNO> 282048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/siyaset/axsiy01.html </URL>
<DATE> 2004/10/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fischer 17 Aralık'ta 'evet' oyu verelim 
</HEADLINE>
<TEXT>


Türkiye'ye 17 Aralık'ta "evet" denilmesi çağrısında bulunan Almanya Dışişleri Bakanı Joschka Fischer, "Hayır oyu verenler, bunun bedellerini çok iyi anlamalıdır" dedi 

İSTANBUL Milliyet - Fotoğraf Mustafa SEVEN 


Almanya Dışişleri Bakanı Joschka Fischer, "Bugün Türkiye'ye hayır diyenler, zamanı gelince geriye baktıklarında bugünkü tartışmayı çok tuhaf karşılayacaklar. Belki de Türkiye'ye 'hayır' dedikleri için gülecekler. Bu bizi daha güçlü bir Avrupa yapacak" dedi. 
Avrupa Parlamentosu AP Yeşiller EFA Avrupa Özgürlükler İttifakı Grubu'nun İstanbul'da düzenlediği, "AB'deki Türkiye Ortak Bir Gelecek" konulu konferansın ikinci gününde "Komisyon raporu ve Türkiye ile müzakerelerin başlaması kararı" konulu toplantı yapıldı. 
AB'nin Genişlemeden Sorumlu Üyesi Günter Verheugen'den görevi devralacak olan AB Komisyonu Üyesi Olli Rehn, sözlerine Atatürk'ü överek başladı. Atatürk'ün ülkesinde olmaktan duyduğu mutluluğu dile getiren Rehn, "Ülkemde Atatürk, Türkiye'yi modernize eden Türk olarak tanınmaktadır. Eminim Atatürk, Avrupa'ya doğru dönmüş bir Türkiye'yi görmekten mutlu olurdu" diye konuştu. 
Türkiye'nin 1999'dan beri anlamlı hukuki reformlar gerçekleştirdiğini bildiren Rehn, "Bundan birkaç ay önce Leyla Zana'nın hapisten çıkarak, AB Parlamentosu'na gelip ödül alacağını kim düşünebilirdi " şeklinde konuştu. Türkiye'nin AB hedefinin gerçekten anlamlı olduğunu kaydeden Rehn, şöyle devam etti 
"Şunu açıkça söyleyelim, Türkiye'nin üyeliği hem AB hem Türkiye'de yeni ufuklar açacak, yeni meydan okumalar getirecektir. Tabii müzakereler önümüzdeki 10 yıl boyunca sürebilir. AB'ye entegrasyon sürecinde yeni bir sayfa açmak üzereyiz. Türkiye'nin AB'ye katılım süreci çetin ve karışık olacak." 

"Daha güçlü bir Avrupa" 
Konuşmasına "Dostum Abdullah" diye başlayan Fischer, Türkiye'nin AB'ye üyeliği konusunda elinden geleni yapacağını belirterek, "Komisyona sesleniyorum. Hep birlikte elbirliğiyle 17 Aralık'ta evet oyu verelim" dedi. 
Fischer, şunları kaydetti 
"Bugün 'Türkiye ne yaparsa yapsın, hayatta Avrupa'ya üye olamaz, onlara ayrıcalıklı ortaklık verelim' diyenlere 'özür dilerim' diyorum. Olmaz, böyle bir şey mümkün değil. Tabii ki Avrupa'da tartışmalıyız. Bugün Türkiye'ye 'hayır' diyenlerin bunun sonuçlarını, bedellerini bugünden iyi anlaması gerekir. Bunun sorumluluğunu da üstleniyor olması lazım" diye konuştu. 
Türkiye'nin AB'ye üyeliği konusunda Avrupa'nın da zamana ihtiyacı olduğunu kaydeden Fischer, "Komisyonun kararının bir sanat eseri olduğunu düşünüyorum. Türkiye'ye bugün 'hayır' diyen insanların büyük kısmı zamanla bu korkularını giderecek. Geriye dönüp baktıklarında bugünkü tartışmayı çok tuhaf karşılayacaklar. Belki de hayır dedikleri için gülecekler. Aynı İspanya'ya dedikleri gibi" şeklinde konuştu. 

'Reformlar sürecek' 
Dışişleri Bakanı Abdullah Gül de soru üzerine Türkiye'de reformların netice ne olursa olsun devam edeceğini belirterek, şöyle konuştu 
"17 Aralık'ta AB - Türkiye ipleri kopsa da Türkiye'de reformlara devam edeceğiz. Bunu garanti ediyorum. Çünkü reformlar AB'nin tatmini için değil, Türk halkının haklarını vermek için yapılıyor. Bizim için önemli olan budur. Eksiklerimizin farkındayız. Eskiden olduğu gibi 'Bizim özel şartımız var, bunu anlayışla karşılayın' demiyoruz. Eksikliklerimizi tamamlayıp bu yola devam edeceğiz. 17 Aralık'ta çok açık ve net bir kararın çıkması gereklidir. Bu karar çıktıktan sonra, bunun hedefinin belli, bindiğimiz trenin bizi hangi istasyona götüreceği çok açık ve net olmalı. Çünkü biz, tam üyelik dışında bir şey konuşmadık. Özel statü deniliyorsa, bizim şu anda zaten özel statümüz var." 

Bendit'in sorusu güldürdü 

Yeşiller'in Hilton Sergi ve Fuar Alanı'nda düzenlediği konferansın dünkü oturumuna Dışişleri Bakanı Abdullah Gül, Yeşiller Grubu Eş Başkanı Dainel Cohn Bendit, Almanya Dışişleri Bakanı Fischer de katıldı. 
Çok samimi bir ortamda gerçekleşen toplantıda Cohn Bendit, Bakan Gül'e "Bu toplantıdan sonra, AKP Avrupa'da Hıristiyan Demokratlara mı katılacak, yoksa Yeşillere mi " sorusunu yöneltti. 
Gülüşmelere yol açan soruya Gül, "Burada cevap veremeyeceğim" diye yanıt verdi. 


</TEXT>
</DOC>
