<DOC>
<DOCNO> 254933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/ekonomi/eko05.html </URL>
<DATE> 2004/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya'da bankacılık sektörü zor durumda 
</HEADLINE>
<TEXT>


EKONOMİ SERVİSİ 

Geçtiğimiz hafta Rusya'nın en büyük özel bankalarından birisinin iflas etmesi ve bir diğerinin de iflasın eşiğine gelmesinin ardından Rus Hükümeti sektöre yardım etmeye hazırlanıyor. Parlamento ve Merkez Bankası panik havasında olan mevduat sahiplerini sakinleştirmeye çalışırken analistler bu sürecin sancılı geçeceğini ve uzun süreceğine işaret ediyorlar. 

Mudiler endişeli 
Varlıkları bakımından ülkenin beşinci büyük bankası sadece üç gün içerisinde mevduat sahiplerine 200 milyon doların üzerinde ödeme yaparken Guta Bank Temmuz ayı içerisinde müşterilerinin çektiği para miktarının 344 milyon dolara ulaşması sonucunda işlemlerini geçici olarak durdurma kararı aldı. Sektör bir süreden bu yana Merkez Bankası'nın daha yüksek şeffaflık gerektiren yeni düzenlemesi nedeniyle çalkantılar yaşarken, orta büyüklükteki özel bir banka olan Sodbiznesbank'ın lisansı da kara para aklama iddialar ile elinden alınmıştı. Bu gelişmeler sektördeki panik havasını artırırken bankanın kardeş bankası bir süre sonra battı. 

Likidite sıkıntısı var 
Banka yöneticileri şüpheli gördükleri para transferlerini gerçekleştirmeyi durdurdu. Kredi vermek konusunda ise tereddüt içerisindeler. Bu nedenle bankalar için hayati öneme sahip olan likidite konusunda sıkıntı doğdu. Hafta sonu Rusya'nın alt parlamentosu Duma'nın aldığı karara göre iflas eden bankalardaki mevduatlar acil durum yasası kapsamında 3 bin 350 dolara kadar garanti altına alındı. 



</TEXT>
</DOC>
