<DOC>
<DOCNO> 289072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sonyas01.html </URL>
<DATE> 2004/11/15/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Miki Fare 76 yaşında... 
</HEADLINE>
<TEXT>

     Animasyon devi Walt Disney'in minik bir otel odasında gördüğü bir fındık faresinden esinlenerek yarattığı kabına sığmaz sevimli fare ''Mickey Mouse'' da yaşlandı. Eldivenli sevimli fare, 18 Kasım 2004'te 76. yaşgünü pastasının mumlarını üfleyecek. 
     Miki'nin doğumuna Walt Disney'in küçük bir otel odasında gördüğü bir fındık faresi vesile oldu. Yuvasından çıkan bu fareden korkmak ya da iğrenmek şöyle dursun ondan ilham alan Disney, hemen çizimlere başlanması için talimat verdi. 
     Sevimli fare figürünün çizimleri Disney'in baş animatörlerinden UB Iwerks tarafından gerçekleştirildi. Walt Disney, tam onu takdim edecekti ki bir nokta dikkatini çekti. 
     Miki Fare'nin elleri farenin ön ayaklarına bakılarak çizildiği için oldukça sevimsiz görünüyordu. Bu duruma bir çare arandı ve sonuçta o ünlü beyaz eldivenlerini giydi. 
     
     MORTIMER MI O DA KİM 
     Mickey Mouse yaratıldığında ismi ''Mortimer'' olarak belirlendi. Ancak, Walt Disney'in eşi Lillian Disney bu geleneksel ismi beğenmedi ve adı ''Mickey'' olarak değiştirildi. 
     Artık izleyici karşısına çıkmaya hazır olan Mickey, ''Steamboat Willie'' adlı animasyonla 18 Kasım 1928'de hayata gözlerini açtı. 
     ''Steamboat Willie'' adını taşıyan kısa bir animasyonda görünen şirin fare, o kadar çok sevildi ki çizgi film dünyasının en ünlü karakterine dönüştü. 
     Bu animasyonun gördüğü büyük ilgi üzerine Mickey Mouse büyük bir yıldıza dönüştü. Kısa süre içinde 100'den fazla çizgi filmde görünen sevimli fare, Miki Fare Klübü''nün televizyonda yayımlanması ve Disneyland'in açılmasıyla 7'den 70'e herkesin gönlünde taht kurdu. 
     
     ADETA PARA BASIYOR... 
     Miki Fare sadece animasyonlarıyla değil arkadaşları ile birlikte süslediği tişörtler, bardaklar, çantalar, giyim eşyaları, duvarlar, çakmaklar, kalemler, video oyunları, oyuncaklar ve akla hayale gelebilecek her yerde karşımıza çıkıyor. 
     Yaratıcıları yıllar önce aramızdan ayrılmasına rağmen hala varisleri için adeta para basan Miki Fare ve dostları, geçen sene 5.8 milyar dolar kazandırıyor. 
     Animasyon dünyasının 29 Oscar ödüllü devi Walt Disney, 65 yaşında kansere yenilerek sevimli kahramanlarına veda etmişti. 
     
</TEXT>
</DOC>
