<DOC>
<DOCNO> 282890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/sondun02.html </URL>
<DATE> 2004/10/24/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Japonya'daki depremlerde ölü sayısı 17'ye yükseldi... 
</HEADLINE>
<TEXT>

     Japonya'nın kuzeyinde yerel saatle dün akşam meydana gelen depremlerde ölenlerin sayısının, 17'ye yükseldiği bildirildi. 
     Yetkililer, özellikle kırsal bölge Niigata eyaletinde büyük zarar veren depremde yaklaşık 1000 kişinin de yaralandığını, evlerin yıkıldığını, toprak kaymalarının Yamakoşhi Köyü'nü harap ettiğini ve yüzlerce kişinin köyde mahsur kaldığını söyledi. 
     Niigata'da meydana gelen 6.8 büyüklüğündeki ana şoktan sonra, halkın geceyi sığınaklarda ve evlerinin dışında geçirdiği belirtiliyor. 
     Depremin, bölgede 1964 yılındaki meydana gelen ve 26 kişinin öldüğü 7.5 büyüklüğündeki depremden sonra en ağır hasarı veren deprem olduğu bildiriliyor. 
     Hasarın en ağır olduğu yerlerden Ojiya kentinde topraklarda derin yarıklar oluştuğu, insanların gıda, su ve battaniyeye gereksinim duyduğu bildirildi. 
     Deprem nedeniyle iletişim ve enerji hatlarında kesilmeler olduğu, 200 binden fazla insanın bu tür hizmetleri alamadığı, acil durumlar için sınırlı sayıda cep telefonlarının hizmet verdiği belirtildi. 
     Yetkililer, ölenlerden 7'sinin yaşlı, 5'inin de çocuk olduğunu, sıcaklığın 5 dereceye düştüğü bölgede bazı bölge sakinlerinin okul ve diğer geçici sığınma yerlerinde battaniyelerle ısınmaya çalıştığını, bazılarının da arabalarında geceyi geçirdiğini ifade etti. 
     Meteoroloji Ajansı ise ana şokun ardından 240'dan fazla artçı şok meydana geldiğini bildirirken, yetkililer bölgede yaşayanları, güçlü depremler olabileceği konusunda uyardılar. 
     NHK ajansı ise 67 bin kişinin okul ve diğer kamu binalarına yerleştirildiğini, 200 bin kişinin yaşadığı Nagaoka kentinde çok sayıda yangının çıktığını, ancak çoğunun kısa süre içinde söndürüldüğünü duyurdu. 
     
</TEXT>
</DOC>
