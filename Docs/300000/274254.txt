<DOC>
<DOCNO> 274254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/soneko11.html </URL>
<DATE> 2004/09/23/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Odun-kömür, doğalgaza yenik düştü... 
</HEADLINE>
<TEXT>

     Bursa'da, doğalgaz kullanımının yaygınlaşmasıyla odun ve kömüre olan taleple birlikte, fiyatlarda da düşüş görüldü. 
     Bursa Mahrukatçılar Odası Başkanı İbrahim Kurt, kentte doğalgaz kullanımına başlanmasıyla birlikte odun ve kömür satışlarında meydana gelen azalmanın, son dönemlerde iyice yoğunlaştığını söyledi. 
     Talepteki azalmanın, odun-kömür fiyatlarında düşüşe neden olduğunu anlatan Kurt, bu durumun, mahrukatçı esnafının maddi sıkıntı içine girmesine yol açtığını kaydetti. 
     Kurt, doğalgazın, temizliği, rahatlığı, kolay kullanımı, bedelinin tüketimden sonra ödenmesi ve fiyatlarının şu anki ucuzluğu nedeniyle tercih edildiğini ifade ederek, bu nedenle, özellikle kadınların, tasarruflarını konutlarına doğalgaz hattı döşetmek için kullanmaktan çekinmediklerini belirtti. 
     Satışlarının, 2003'e göre yüzde 10-15 oranında düştüğüne işaret eden Kurt, geçen yıl tonu KDV dahil 280 milyon lira olan ceviz kömürünün bu yıl 250-260 milyon arasında değiştiğini, odunun ton fiyatının da 190 milyon liradan 170 milyon liraya gerilediğini bildirdi. 
     Kurt, doğalgazın, odun ve kömüre göre daha sağlıklı ve çevre dostu bir yakıt olduğunu dile getirerek, ''Doğalgaz kullanımı, odun ve kömür tüketimini her geçen gün biraz daha azalttı. Ancak unutulmamalıdır ki, doğalgaz, ucuz olduğu sürece caziptir. Geçmişte olduğu gibi büyük zamlar söz konusu olursa, halk tekrar doğalgazdan uzaklaşır. Çünkü, insanlarımızın büyük bir çoğunluğunun alım gücü zayıf'' dedi. 
     Bursagaz'ın düzenlediği kampanyaların da etkisiyle, doğalgaza abone olan vatandaşların sayısının özellikle son aylarda arttığına değinen Kurt, şöyle konuştu 
     ''Kombi satışı yapan esnaf arkadaşlarımız, bu cihazlara büyük talep olduğunu ve satışlarda son bir yılda ciddi anlamda artışlar meydana geldiğini söylüyorlar. Odun ve kömürü, artık sadece asgari ücretle çalışan insanlar kullanır hale geldi. Teknolojinin getirdiği yeniliklere yenik düşen mahrukatçılık da yavaş yavaş eriyerek, geleceği olmayan bir meslek haline dönüştü.'' 
     
</TEXT>
</DOC>
