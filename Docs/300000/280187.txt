<DOC>
<DOCNO> 280187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/ekonomi/eko03.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski paralar asfalt olacak 
</HEADLINE>
<TEXT>


Merkez Bankası'nın 'YTL'den sonra 600 bin ton banknotu nasıl imha ederiz ' diye sorduğu TÜBİTAK, 'asfalt ve mobilya yapımında kullanımını' değerlendiriyor 

GÜLÇİN ÜSTÜN Ankara 

Merkez Bankası Yeni Türk Lirası'nın YTL 2005 başında tedavüle çıkmasıyla birlikte, dolaşımda olan TL'nin nasıl imha edileceği konusunda TÜBİTAK'a danıştı. Yaklaşık bin 600 ton banknotun imha edilmesi gerektiğini tespit eden TÜBİTAK, eski paraların parke, mobilya, asfalt yapımında kullanılmasını önerecek. 
TÜBİTAK yıl başından itibaren Merkez Bankası tarafından tahsil edilecek ve tekrar dolaşıma çıkmayacak eski paralardan yararlanılabilmesi için Marmara Araştırma Merkezi bünyesinde proje ekibi oluşturdu. Proje ekibi, eski paraların imha edilmesinde, depolanmasında ve geri dönüşümünde çevreye olumsuz etkisi olmayacak, uygun projeleri önümüzdeki günlerde Merkez Bankası'na sunacak. 
Projelerin her biri için ayrı ayrı maliyet hesapları çıkartılacak. En uygun olduğuna karar verilecek projeler, iki kurumun işbirliğiyle hayata geçirilecek. 

Para yakılmayacak 
Tehlikeli Atık Yönetmeliği'ne göre paraların depolanabilirliği araştırılırken, çevreye zararı nedeniyle yakılması ve yüksek maliyetli olması nedeniyle mürekkebinden geri dönüşüm sağlanması ihtimalleri üzerinde durulmayacak. TÜBİTAK ilk olarak paraların kırpıntı haline getirilmesini sağlayacak. TÜBİTAK tarafından sunulacak projeler şöyle 
Banknotların tarımsal atıklarla birlikte tesislerden uzaklaştırılarak imha edilmesi ya da katı atık olarak depolanması,Kağıt olarak geri dönüşümünün sağlanarak değerlendirilmesi,İzolasyon malzemesi yapımında kullanılması,Katı yakıt olarak kullanılması,Asfaltla karıştırılarak yol yapım malzemesi olarak değerlendirilmesi,Eski banknotlardan mobilya ve parke yapılması. 

</TEXT>
</DOC>
