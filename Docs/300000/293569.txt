<DOC>
<DOCNO> 293569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sontur49.html </URL>
<DATE> 2004/11/30/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Fatih Altaylı'dan, Çölaşan'a tazminat davası .. 
</HEADLINE>
<TEXT>

     Gazeteci Fatih Altaylı, bir yazısında ''kişilik haklarına saldırıda bulunduğu'' iddiasıyla gazeteci Emin Çölaşan aleyhine 500 milyon liralık manevi tazminat davası açtı. 
     Edinilen bilgiye göre, Şişli 2. Sulh Hukuk Mahkemesi'ne açılan davanın dilekçesinde, Çölaşan'ın 9 Nisan 2004 tarihinde yayınlanan köşe yazısında Altaylı'yı karalayıcı ifadeler kullandığı ifade edildi. 
     Dilekçede, Çölaşan'ın ''Profil'' başlıklı yazısında, Altaylı'nın kişilik haklarını, şeref ve itibarını ihlal eden, hakaret ve iftira dolu ifadeler kullanıldığı savunuldu. 
     Basının özgür olmasının tartışılamayacağı, ancak kişilik haklarının güvenceye alındığı kaydedilen dilekçede, basının bir konuyu duyururken kamu yararını gözeterek, gerçeklik ve güncellik ilkesinden ayrılmaması gerektiği ifade edildi. 
     Çölaşan'ın yazısının söz konusu ilkelere uymadığı savunulan dilekçede, Altaylı'nın kişilik haklarının ağır biçimde ihlal edildiği gerekçesiyle 500 milyon lira manevi tazminata hükmedilmesi talep edildi. 
     Davanın görülmesine 8 Mart 2005 tarihinde başlanacak. 
     
</TEXT>
</DOC>
