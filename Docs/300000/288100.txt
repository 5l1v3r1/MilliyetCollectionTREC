<DOC>
<DOCNO> 288100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/11/son/sonspo17.html </URL>
<DATE> 2004/11/11/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
A Milli Takıma yeni sponsor... 
</HEADLINE>
<TEXT>

     A Milli Futbol Takımı'na sponsor desteği sürüyor. Futbol Federasyonu, bugün Petrol Ofisi ile 2 yıllık sponsorluk anlaşması imzaladı. 
     Polat Renaissance Otel'de gerçekleştirilen törende, Futbol Federasyonu Başkanı Levent Bıcakçı ile Petrol Ofisi Genel Müdürü Ertuğrul Tuncer sponsorluk anlaşmasına imza attılar. 
     Törende konuşan Federasyon Başkanı Levent Bıcakçı, A Milli Takımı'nı hak ettiği platforma taşımak için çalıştıklarını belirterek, ''Bu bakımdan sponsor desteği büyük önem taşıyor'' dedi. 
     Petrol Ofisi Genel Müdürü Ertuğrul Tuncer ise sponsorluk desteklerinin Futbol Federasyonu'na ve milli takıma hayırlı olmasını diledi. 
     Törene, A Milli Futbol Takımı Teknik Direktörü Ersun Yanal ve milli futbolcular da katılırken, Petrol Ofisi'nin A Milli Futbol Takımı sponsorluğu ile ilgili logo tanıtımı için çekilen ve milli takım kalecisi Rüştü Reçber'in rol aldığı reklam filmi de ilk kez gösterildi. 
     
</TEXT>
</DOC>
