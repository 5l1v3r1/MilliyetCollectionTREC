<DOC>
<DOCNO> 295871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/soneko30.html </URL>
<DATE> 2004/12/08/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Çalışan kadınların yüzde 14'ü cinsel tacize uğruyor 
</HEADLINE>
<TEXT>

     'Türkiye'de kadın ve erkekler için fırsat eşitliği' konulu araştırmaya göre, kadınların yüzde 14'ü işyerinde cinsel tacize uğruyor. Kadının iş gücündeki oranı ise son 10 yılda yüzde 34'ten yüzde 22'ye geriledi. 
     Sabancı Üniversitesi İstanbul Politikalar Merkezi ve Açık Toplum Enstitüsü'nün katkılarıyla, Avrupa Birliği giriş sürecinde 'Türkiye'de kadın ve erkekler için fırsat eşitliği' konulu bir araştırma sonuçları açısından çarpıcı. 
     Kadının iş dünyasındaki yerini, karşılaştıkları olumsuzlukları gözler önüne seren araştırmaya göre kadınların yüzde 14'ü işyerinde cinsel tacize uğruyor. 
     Kadınların çoğu cinsel taciz konusunda şikayetçi değil Araştırmaya göre bu oranın daha yüksek olma ihtimali var. Çünkü özellikle küçük yerleşim birimlerindeki kadınlar bu konuda konuşmamayı tercih ediyor. 
     
     Cinsel tacizin en yaygın olduğu yer hastaneler 

     Eğitim sektöründe çalışan kadınların yüzde 15'i, gıda sektöründe çalışanların ise yüzde 11'i cinsel tacizle karşılaşıyor. 
     Hastanelerde ise cinsel taciz daha yaygın. Hemşirelerin yüzde 41'i, doktorların yüzde 23'ü sağlık kurumlarında taciz olduğunu kabul ediyor. 
     Cinsel taciz, kadınların iş gücü piyasasına girişini engelleyen faktörlerden sadece biri. 
     
     Kadınların işgücüne katılım oranı düşüyor 

     Kadınların üşgücüne katılım oranı ise son yıllarda düşüş halinde. 1990 yılında yüzde 34 olan kadınların işgücüne katılım oranı 2004 yılının ilk çeyreğinde yüzde 22.5'e indi. 
     Kadınların eğitim düzeylerinin düşük olması bunu etkileyen faktörlerden. 
     
     Türkiye, okula giden kız çocukları oranıyla 110'uncu sırada 

     2004 insani kalkınma raporuna göre, ilk, orta ve yüksek eğitimde kız çocuklarının okullaşma oranı yüzde 68. Türkiye, bu oranla dünyada 110. sırada. 
     Yaklaşık 6 milyon kadın ise okuma-yazma bilmiyor. 
     Kadına ödenen ücret, erkeğe ödenenden düşük . 
     Kadınların işgücüne katılımını engelleyen bir başka faktör de kadınların ücretlerinin erkeklerden daha düşük olması. 
     Kadınlar erkeklerin kazandığı ücretin yüzde 60'ını alabiliyor. Maaşlı çalışanların ise sadece yüzde 18,7'i kadın. 
     Diğer nedenler ise 
     Kadınları ev ve iş yaşamlarını uyumlaştırmasına yardımcı olacak mekanizmaların bulunmaması . 
     Eşlerinden veya aile büyüklerinden çalışma izni alamamaları şeklinde sıralanıyor. 
     
     Kadınlar için bütünlüklü bir ulusal politika yok 

     Türkiye'de kadınların istihdam piyasasına girişi ve piyasada yer alışı için bütünlüklü bir ulusal politika yok. 
     Türkiye'deki kadın yönetici oranını ise hala yüzde 10'lar seviyesinde. 

     
</TEXT>
</DOC>
