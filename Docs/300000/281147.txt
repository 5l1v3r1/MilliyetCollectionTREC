<DOC>
<DOCNO> 281147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/yazar/uras.html </URL>
<DATE> 2004/10/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Halkımız biriktirdiği parayı bankaya yatırıyor 
</HEADLINE>
<TEXT>

Eski yıllarda halkımızın tasarruflarını bankadaki mevduat hesabına yatırmaktan başka yapacağı şey yoktu. Derken, devlet tahvili, Hazine bonosu çıktı. Derken, hisse senedi alınıp satılmaya başlandı. Halk repoyu, yatırım fonunu öğrendi. Özel finans kurumları faaliyete geçti. Halk, parasının bir bölümünü dövize bağladı... 
Acaba, halkımızın bu tür adreslerde kaç parası var Halkımız nerelere ne kadar para yatırıyor 
Anka Ekonomi Bülteni'ni yayımlayan iktisatçı arkadaşlarım, Merkez Bankası, BDDK, SPK ve Takasbank verilerini ayıklayarak, "yurtiçinde yerleşiklerin toplam tasarruflarını ve de bu tasarrufların dağılımını" izliyor. 
Bu çalışmaya göre, ağustos ayı sonu itibariyle yurtiçinde yerleşiklerin toplam tasarrufu 283 katrilyon lira. 
Yılın ilk 8 ayında tasarruflarda yüzde 17 oranında enflasyondan arındırıldığında, reel olarak yüzde 12.6 oranında, 41 katrilyon liralık artış var. 
Halkımızın tasarruflarının yüzde 70.2'si Türk lirası şeklinde. Yılın başında Türk lirası tasarrufların toplam tasarruflara oranı yüzde 67.5 iken, halkımız dövizden Türk lirasına geçişi sürdürmüş. Yabancı para tasarrufların toplam içindeki payı azalmış. 
Ama bu demek değil ki, halkımız artık parasını dövize bağlamıyor. Yılbaşından sonraki 8 ayda yabancı para tasarruflarda yüzde 7.4 oranında 5.7 katrilyon lira artış var. 
Buna karşılık Türk lirası tasarruflardaki artış yüzde 21.6 oranında. Türk lirası tasarruflar 8 ayda 35.3 katrilyon lira artmış. 

33.2 TL mevduatta 
Halkımızın toplam tasarruflarının yüzde 33.2'si TL mevduat hesabında, yüzde 25.6'sı yabancı para mevduat hesabında. Demek ki, bankaların mevduat hesabındaki tasarruflar toplam tasarrufların yüzde 58.8'i büyüklüğünde. 
Toplam tasarrufların yüzde 23.1'i bonoda, yüzde 8.4'ü yatırım fonlarında, yüzde 4.8'i borsada. 
Halkımızın borsaya ilgisi fazla görünürken, toplam tasarruflardan borsaya giden paranın küçüklüğü dikkat çekiyor. 
Reponun giderek cazibesini kaybettiği, halkımızın eurobondları henüz benimseyemediği görülüyor. Faizsiz bankaların, özel finans kurumlarının toplam tasarruflardan aldıkları pay ise yüzde 1.9 oranında. 



</TEXT>
</DOC>
