<DOC>
<DOCNO> 277411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun38.html </URL>
<DATE> 2004/10/05/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Türkiye, AB yolunda farklı bir muamele istemiyor 
</HEADLINE>
<TEXT>

     Türkiye-AB Karma Parlamento Komisyonu üyeleri, Türkiye'nin AB sürecinde, bugüne kadar yapılan uygulamaların dışında, farklı bir muameleyle karşılaşmak istemediğini belirttiler. 
     Atina'yı ziyaret eden komisyon üyeleri Aydın Dumanoğlu, Vahit Kirişçi ve Onur Öymen, Türkiye'nin Atina Büyükelçiliği'nde Türk, Yunanlı ve yabancı gazetecilerin katıldığı bir basın toplantısı yaptılar. 
     Yunanistan'ın Türkiye'nin AB sürecine verdiği desteğe Atina'da yaptıkları temaslarda bir kez daha tanık olduklarını belirten komisyon üyesi miletvekilleri, Türkiye'nin bu destek için müteşekkir olduğunu vurguladılar. 
     Türkiye'nin Kopenhag kriterlerini yerine getirme konusunda ''ev ödevini'' yaptığı kanısında olduğunu kaydeden miletvekilleri, bu noktadan sonra beklentinin, 1999 AB Helsinki zirve kararlarında vurgulandığı gibi, Türkiye'nin diğer aday ülkelerle aynı kriterlerle değerlendirilmesi olduğuna dikkati çektiler. 
     Türkiye'nin ''özel değil adil değerlendirme'' arzusunun altını çizen milletvekilleri, tüm aday ülkelere uygulanan kriterlerin Türkiye'ye de aynen uygulanması arzusunun, üyeliğin AB üyesi ülkelerce onaylanması sürecinde de geçerli olmasını istediklerini vurguladılar. 
     Sorular üzerine Fransa Cumhurbaşkanı Jacques Chirac'ın Türkiye'nin üyeliğinin zorunlu olarak referanduma götürülmesi sonucunu verecek anayasa değişikliği yapma girişimine de değinen milletvekilleri, bu yöntemin hiçbir aday ülkeye uygulanmadığına dikkati çekerek, Chirac'ın bu tavrını yeniden değerlendirmesi umudunu dile getirdiler. 
     Türkiye'nin AB hedefinin, Türk halkının, iktidarın ve muhalefetin ortak arzusu olduğunun altını çizen milletvekilleri, Türkiye'nin AB'yi bir rekabet değil, işbirliği alanı olarak gördüğünü söylediler. 
     AB Komisyonu'nun yarın açıklanacak Türkiye ilerleme raporunda, üyelik müzakerelerinin AB gerekli gördüğünde askıya alınması gibi bazı öneriler bulunabileceğine ilişkin soruları da yanıtlayan milletvekilleri, Türkiye'nin AB sürecine ilişkin karar organının komisyon değil, AB Konseyi olduğunu, ancak müzakereler süresince böyle bir şartın ''Demokles'in kılıcı gibi sallanmasının'' AB ruhuyla uyum içinde olmayacağını kaydettiler. 
     Sorular üzerine KKTC'nin katılımı nedeniyle AB-İslam Konferansı Örgütü toplantısının iptaline de değinen milletvekilleri, uygarlıkların buluşması ve bu bağlamda evrensel bir mesaj vermek hedefiyle yapılmak istenen bu toplantının, bir devletin tanınması ya da tanınmaması için kurulan bir platform olmadığına dikkati çektiler. 
     Milletvekilleri, Türkiye'nin AB'ye yapacağı katkının üye ülkelerce fark edilmesi halinde, Türkiye'yi AB'ye davet eden tarafın üye ülkeler olacağını da belirttiler. 
     Atina'da temasları çerçevesinde Dışişleri Bakanı Petros Molivyatis, anamuhalefet partisi PASOK'un Genel Başkanı Yorgo Papandreu ile parti üst düzey yetkilileri ve Yunanlı Avrupa Parlamenterleri ile bir araya gelen Dumanoğlu, Öymen ve Kirişçi, yarın Atina'dan ayrılacak. 
     
</TEXT>
</DOC>
