<DOC>
<DOCNO> 294240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur44.html </URL>
<DATE> 2004/12/02/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Atatürk Havalimanı'nda kadın yolcunun getirdiği tablolarda eroin çıktı 
</HEADLINE>
<TEXT>

     Atatürk Havalimanı'nda, yurtdışından gelen kadın yolcunun getirdiği 2 tablonun çerçevesine gizlenmiş 1 kilo 110 gram kokain ele geçirildi. 
     Narkotik Şube Müdürlüğü'nden yapılan açıklamaya göre, Brezilya'dan Madrid aktarmalı olarak Türkiye'ye gelecek bir kadının beraberinde uyuşturucu getireceği bilgisine ulaşıldı. 
     Bunun üzerine, 30 Kasım 2004 tarihinde Atatürk Havalimanı'na gelen Sertap Sarı'nın bahsi geçen kişi olabileceği düşüncesiyle takip edildiği kaydedilen açıklamada, Nijerya uyruklu Zebu Emesi ile buluşan Sarı'nın yanında getirdiği 2 tabloyu gümrük alanından çıkarmaya çalıştığı ifade edildi. 
     Tablolarda yapılan inceleme sonucunda, çerçevelere gizlenmiş olarak 1 kilo 110 gram kokain ele geçirildiği belirtilen açıklamada, bunun üzerine Sarı ve Emesi'nin gözaltına alındığı kaydedildi. 
     Gözaltına alınan kişilerin ifadeleri doğrultusunda, ele geçen kokaini Türkiye'de pazarlayacağı belirlenen Nijerya uyruklu Adao Amikan'ın da gözaltına alındığı bildirildi. 
     Sertap Sarı'nın yapılan sağlık kontrolünde 6 aylık hamile olduğunun belirlendiği öğrenildi. 
     Narkotik Şube Müdürlüğü'ndeki işlemleri tamamlanan 3 kişi, Beşiktaş'taki İstanbul Adliyesi'ne sevk edildi. 
     
</TEXT>
</DOC>
