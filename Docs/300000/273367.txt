<DOC>
<DOCNO> 273367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/son/sonsiy10.html </URL>
<DATE> 2004/09/20/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
KESK Memur maaşları geçen yıl yüzde 6 eridi 
</HEADLINE>
<TEXT>

     KESK'e göre memur maaşları geçen yıl yüzde 6 eridi. 
     KESK'ten yapılan yazılı açıklamada, memur maaşlarının, 1999'dan bu yana yüzde 15, geçen yıl ise yüzde 6 eridiği ifade edildi. 
     Memurlara 2002 yılında yapılan seyyanen zamla oluşan yüzde 4 oranındaki artışın, ''AK Parti hükümeti tarafından eritildiği'' savunulan açıklamada, geçen yıl enflasyonun yüzde 20 olarak gerçekleştiği, memur maaşlarına yapılan artışın ise yüzde 12'de kaldığı belirtildi. 
     Gayri Safi Milli Hasıla'nın GSMH 2002'de yüzde 7.9, geçen yıl ise yüzde 5.9 büyüdüğü, memurların gelirinin ise küçüldüğü anlatılan açıklamada, ''Kamu emekçisine refah payı yansıtılmadı. Bu durum, AK Parti hükümetinin kamu emekçisine yaklaşımının ne olduğunu açığa çıkardı'' denildi. 
     Faiz dışı fazlanın hedefi 2.3 katrilyon lira aşmasının, ''kamu emekçilerinin yoksulluğa mahkum edilmesinin sonucu olduğu'' savunulan açıklamada, ''Sadece bu 2.3 katrilyon lira kamu emekçisine yansıtılırsa, bu 75 milyon lira net ücret artışı demektir'' denildi. 
     
</TEXT>
</DOC>
