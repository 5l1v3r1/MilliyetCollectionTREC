<DOC>
<DOCNO> 286827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/07/yazar/sazak.html </URL>
<DATE> 2004/11/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Beşiktaş'ın yükselişi 
</HEADLINE>
<TEXT>


Fenerbahçe'den sonra UEFA Kupası'nda İspanyol rakibi Athletic Bilbao'yu da deviren Beşiktaş'ta yüzler gülüyor. 
Sezon başında Milliyet Spor tarafından Süper Lig'de şampiyonluk iddiası taşıyan kulüpler ve kadrolarını tanıtan özel ekler hazırlanırken benden de Beşiktaş'la ilgili bir yorum istenmişti. 'Beşiktaş'ta yüzler Del Bosque'yle gülecek' diye yazdığımı anımsıyorum. 
Gerçi Beşiktaş lige kötü bir başlangıç yapmıştı ve Real Madrid'i İspanya'da ve Şampiyonlar Ligi'nde defalarca zafere taşımış Vicente del Bosque gibi bir antrenöre ve yeni transferlere karşın 'takımın kimyası tutmamıştı.' Ancak yönetimin, kesinlikle antrenörün arkasında durması gerekiyordu. Yazıyı hazırlarken, BJK Başkanı Yıldırım Demirören'le konuştum. Del Bosque aleyhindeki 'cadı kazanı' çoktan kaynatılmaya başlanmış, yerli - yabancı antrenörler adına 'futbol simsarları' devreye girmişti. 
Neyse ki Demirören yönetimi bunlardan etkilenmedi. 
Çünkü Beşiktaş, geçen sezon 13 puan önde bitirdiği ligin ilk yarısı sonunda 'inanılmaz'ı başarmış ve peş peşe yenilgilerle şampiyonluğu Fenerbahçe'ye hediye etmişti. 
3 puanlı sistemde, ligin başlangıcında ortaya çıkan fark kapatılabilirdi. Nitekim Beşiktaş, Fenerbahçe galibiyetiyle türbülanstan çıkmayı başardı ve Athletic Bilbao maçıyla yükselişe geçti. 
Üstelik takım iyi oynayarak kazanıyor. 
John Carew, İbrahim Akın, Mustafa Doğan, Ali Güneş fırtına gibi esiyor. 
'Maestro Sergen', eskisi gibi... 
Beşiktaş'a 'toplama takım' diyenlerin yargısı değişiyor. Çünkü Del Bosque gibi tecrübeli, sabırlı bir antrenörün elinde BJK kısa süreli kazanımlardan çok geleceğe oynarsa Avrupa'da da başarıya koşar. 
Athletic Bilbao maçı, UEFA grup elemelerinden çıkabilmek için parlak bir milat oluşturacak. İspanyol basını Beşiktaş'ın mükemmel oyununu överken, Del Bosque'nin 'yeni bir Real Madrid yaratmaya çalıştığını' yazmış. Niye olmasın Kartallar, şu anda rüzgarı arkasına aldı, yükseğe uçuyor. Bu moral motivasyonla Süper Lig'de ve Avrupa'da özlemi çekilen başarıya ulaşılmaması için hiçbir neden yok. 
İnönü'den başı önde çıktığımız nice maçtan sonra artık Beşiktaş seyircisinin ne denli coşkuyla stattan ayrıldığını görebiliyoruz. 
Hooijdonk, 'out', tribünler Carew'le coşuyor. 
Saha içinde futbolcular arasındaki itiş kakışlar, etik dışı kimi davranışlar elbette onaylanamaz, ancak bunların Beşiktaş'ın başarısını gölgeleyecek şekilde polemik konusu yapılmasını da yadırgıyoruz. 
Futbol pahalı bir endüstri haline gelmiş olsa da nihayet sokağın oyunudur. 30 - 40 bin kişilik tezahürat altında o heyecanlı atmosferde istem dışı hareketler olabilir. BJK yönetimi bunları frenleyecektir. 
Yüksekten uçmaya devam 



</TEXT>
</DOC>
