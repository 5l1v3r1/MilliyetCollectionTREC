<DOC>
<DOCNO> 258172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/yasam/yas03.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Havada faciaya kıl payı 
</HEADLINE>
<TEXT>


İstanbul'a inişte sol dikmesi kırılan İnter Havayolları uçağı, kıvılcımlar saçarak pistten çıktı. Şans eseri patlama olmayan uçaktaki 102 yolcu, kapıyı kendileri açıp canlarını kurtardı 

İSTANBUL Milliyet 

Düsseldorf - İstanbul seferini yapan İnter Havayolları uçağı dün gece Atatürk Havalimanı'nda pistten çıktı. 
Focker 100 tipi yolcu uçağı, dün saat 00.30 sıralarında Atatürk Havalimanı'na inişe geçti. 102 yolcu ve altı kişilik mürettebatı olan uçak, iniş sonrası sol lastik bağlantısını sağlayan sol dikmenin kırılmasıyla uzun süre sol kanadı üzerinde kıvılcımlar saçarak pistte ilerledi. Daha sonra toprak zemine çıkan uçak, güçlükle durabildi. Büyük hasar gören ve şans eseri alev almayan uçaktaki yolcuların bir kısmı, kendi imkanlarıyla bir kapıyı açarak dışarı çıktı. Diğer yolcular ise görevlilerin açtığı balonlar yardımıyla uçaktan tahliye edildi. 
Eşi Nazire, çocukları Gamze 10 ve Muhammet 9 ile Türkiye'ye tatile gelen yolcu Cefair Çakmak, kaza anını şöyle anlattı 

'Alkışlar çığlığa döndü' 
"Uçağın inmesi nedeniyle alkış tutmaya başlandığı sırada büyük bir gürültü koptu. Şoke olduk. Uçak bir kilometre sürüklendi ve durdu. İnsanlar çığlık atıyordu. Biraz bekledik, baktık faaliyet yok. Yangın ihtimali nedeniyle bir yolcu imdat kolunu çekti ve kapıyı açtı. Sol kanat yere daha yakın olduğu için, çocukları ve çantalarımızı alıp panik halinde buradan aşağı inmeye başladık." 

Suçu 'piste' attılar 
İnter Havayolu Şirketi Yönetim Kurulu Başkanı Ömer Torosoğlu, kazada yaklaşık bir milyon dolarlık hasar oluştuğunu söyledi. Uçakların düzenli bakımlarını yaptırdıklarını iddia eden Torosoğlu, "Böyle bir kaza olması için pistte sorun olması, pilotun kusurunun bulunması ya da uçakta yorulma gibi aksaklıkların yaşanması gerekir. Bakımları yapmıştık. Pilotaj hatası olacağını zannetmem" diyerek, kazanın her gün yüzlerce uçağın indiği Atatürk Havalimanı'nın pistinden kaynaklanmış olabileceğini ima etti. 


</TEXT>
</DOC>
