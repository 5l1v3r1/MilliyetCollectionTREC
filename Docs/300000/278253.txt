<DOC>
<DOCNO> 278253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/siyaset/axsiy02.html </URL>
<DATE> 2004/10/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç, 381 oyla başkan 
</HEADLINE>
<TEXT>


İlk 2 tur oylamada gerekli 367 oyu bulamayan Arınç, 276 oyun yettiği üçüncü turda Serpil Yıldız'ın adaylıktan çekilmesiyle ikinci kez seçildi 

GÜNSELİ ÖNAL - SALİHA ÇOLAK Ankara 


AKP Manisa Milletvekili Bülent Arınç, 1 Ekim'de kalktığı TBMM Başkanlığı koltuğuna bir hafta sonra yeniden oturdu. 
AKP İzmir Milletvekili Serpil Yıldız'ın rakip olarak karşısına çıktığı ilk 2 tur oylamada gerekli 367 oyu bulamayan Arınç, 276 oyun yettiği üçüncü turda Yıldız adaylıktan çekilince 381 oyla ikinci kez başkan seçildi. 22. dönemin başında 369 oyla ilk turda başkan seçilen Arınç, 3 yıllığına koltuğuna ikinci kez otururken AKP dışından da oy almayı başardı. Oylamaya katılan 478 milletvekilinden Arınç'a 381 oy çıktı. 91 oy boş çıkarken, 6 oy da geçersiz sayıldı. 

Erdoğan gölgesi 
Arınç, ilk 2 turda rakibi Yıldız'ın engeline takılırken, dün de Strasbourg'dan dönen Başbakan Recep Tayyip Erdoğan'ın gölgesinde kaldı. Seçilmesi kesin görünen Arınç'ın etrafında birkaç kişi bulunurken, milletvekilleri Erdoğan'ı kutlamak için genel kurul salonunda kuyruğa girdi. 
Erdoğan, yardımcıları Dışişleri Bakanı Abdullah Gül ve Devlet Bakanı Mehmet Ali Şahin ile birlikte uzun süre tebrikleri kabul ederken, Arınç da Erdoğan'ı kutladı. 

Arınç'ı kutladı 
İlk 2 turda genel eğilimin Arınç'tan yana olduğu gerekçesiyle adaylıktan çekilen Yıldız da, dilekçesi okunurken yanındakilere göz kırptı. Arınç'ın oylarının artmasında, Erdoğan'ın Meclis'e gelmesi etkili oldu. Önceki günü ikinci turda oyunu 350'ye çıkaran Arınç'a verilen oylar, dün Strasbourg'dan dönen ekibin, DYP'nin, bağımsızların ve bazı CHP'lilerin katkısıyla 381'e kadar ulaştı. 
Yıldız'ın, oy sayımı yapılırken yanına giderek tebrik ettiği Arınç'ın neşesi gözlerden kaçmadı. Yıldız seçimin finalinde, Meclis fotoğrafçısına Arınç ile birlikte hatıra fotoğrafı çektirdi. Teşekkür konuşması yapan Arınç, "Meclis'i en itibarlı kurum haline getirmek hepimizin birinci görevi" dedi. 


</TEXT>
</DOC>
