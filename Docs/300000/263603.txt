<DOC>
<DOCNO> 263603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/15/son/sonspo12.html </URL>
<DATE> 2004/08/15/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Fenerbahçe ara vermedi... 
</HEADLINE>
<TEXT>

     Birinci Süper Lig'de dün Samsunspor'u 2-1 yenerek sezonun ilk 3 puanını alan Fenerbahçe, 3. hafta İstanbulspor ile yapacağı maçın hazırlıklarına ara vermeden başladı. 
     Samandıra Tesisleri'nde antrenör Roland Koch yönetiminde gerçekleştirilen antrenmanda, Samsunspor maçında forma giyen futbolcular dinlenmeye yönelik çalışmalar yaptı. Diğer futbolcular, pas çalışmalarının ardından dar alanda çift kale maç yaptılar. 
     Antrenman maçının sonunda Recep, Mahmut Hanefi, Mehmet, Murat, Fabiano ve Önder Çengel'den kurulu kazanan ekip sevinç gösterisi, Cavit, Fatih, Semih, Gökhan, Selçuk ve Önder Turacı'dan oluşan kaybeden takım ise saha çevresinde iki tur ceza koşusu yaptı. 
     Servet ve Serkan salonda çalışırken, sakatlığı nedeniyle tedavisi süren Kemal antrenmanda yer almadı. Hollanda Milli Takımı kampına gideceği bildirilen Van Hooijdonk da idmana çıkmadı. 
     Yarın izin yapacak sarı-lacivertliler, İstanbulspor maçının hazırlıklarını 10 Ağustos Salı günü yapacağı çalışmalarla sürdürecek. 
     
     12 FUTBOLCU MİLLİ TAKIMLARA GİDECEK 
     Fenerbahçe, 21 Ağustos Cumartesi İstanbulspor ile yapacağı maçın hazırlıklarının önemli bir kısmını 12 futbolcusundan yoksun sürdürecek. 
     Kaptan Ümit, Tuncay, Serhat, Volkan, Servet, Serkan ve Önder A Milli Takım, Mahmut Hanefi ve Semih Ümit Milli Takım, Olcan ve Taylan da 19 Yaş altı Genç Milli Takım kamplarına katılacak. Van Hooijdonk ise Hollanda Milli Takımı kampında yer alacak. 
     
</TEXT>
</DOC>
