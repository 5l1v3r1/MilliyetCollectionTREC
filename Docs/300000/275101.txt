<DOC>
<DOCNO> 275101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonspo13.html </URL>
<DATE> 2004/09/26/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ömer Onan Fenerbahçeliyim, transferden dolayı mutluyum 
</HEADLINE>
<TEXT>

     Türkiye Basketbol Ligi'nde yer alan ve bu sezon antrenör Aydın Örs yönetiminde başarılı olmayı hedefleyen Fenerbahçe'nin yeni transferi Ömer Onan, taraftarı olduğu sarı-lacivertli takıma transferinden dolayı büyük mutluluk yaşadığını söyledi. 
     Geçen yıllarda Efes Pilsen'de birçok şampiyonluk sevincini tadan, ancak fazla süre alamadığı için sıkıntılar yaşayan Ömer Onan, AA muhabirine yaptığı açıklamada, Fenerbahçe'de başarılı olmayı hedeflediğini dile getirdi. 
     Ömer, eski antrenörü Aydın Örs yönetiminde sarı-lacivertli takımın başarısı için ter dökeceklerini vurgulayarak, ''Benim en büyük şansım Aydın Örs'ün takımın başında bulunması. Aydın Örs takıma belli bir sistemi oynatan antrenörlerden. Ben de sistem oyuncusuyum. Bu nedenle Aydın Örs benim için büyük bir şans. Örs'ün düzeninde başarılı olacağım. Bu yöndeki çalışmalar iyi gidiyor'' diye konuştu. 
     Basketbolda emek yönüyle mücadele eden bir oyuncu olduğunu kaydeden sarı-lacivertli oyuncu, ''Hem savunmada, hem de hücumda iyi oynamaya çalışan biriyim. Şutlarda yüksek yüzdeyle oynayabiliyorum. Fenerbahçe camiası bana güveniyor. Bu nedenle takımın başarısı için elimden geleni yapacağım'' dedi. 
     
     YENİLGİYİ KABUL ETMEYEN BİR TAKIM OLACAĞIZ 
     Ömer, yeni sezon için hedeflerinin öncelikle ilk 3 sırada yer almak ve yenilgiyi kabul etmeyen bir takım kimliğine bürünmek olduğunu söyledi. 
     Efes Pilsen ve Ülkerspor'a göre mütevazı kadroya sahip olduklarını belirten Ömer Onan, ''Bu sezon için hedeflerimiz belli. Bunlara ulaşmak için mücadele edeceğiz. Şampiyonluk için taraftarlara söz veremiyoruz. Ancak yenilgiyi kabul etmeyen, son dakikaya kadar kazanmak için mücadele eden bir takım olacağımızı söyleyebilirim'' diye konuştu. 
     
     YENİDEN MİLLİ TAKIMA ÇAĞRILACAĞIM 
     Fenerbahçeli oyuncu, A Milli Takım Antrenörü Bogdan Tanjevic'in kendisini milli takıma çağırmamasını dert etmediğini ifade ederek, ''Sarı-lacivertli forma altında başarılı olarak yeniden milli takıma çağrılmak istiyorum'' dedi. 
     Tanjevic'in hak edeni takıma davet ettiğini dile getiren Ömer, iyi oynadığı sürece Tanjevic'in kendisini mutlaka milli takıma davet edeceğini söyledi. 
     
     EFES PİLSEN'DEN AYRILMAK ZOR OLDU 
     Ömer, yetiştiği ve yıldızlaştığı Efes Pilsen'den ayrılmanın kendisi için zor olduğunu dile getirdi. 
     Tecrübeli oyuncu, Efes Pilsen'e 15 yaşında geldiğini ve kariyerindeki birçok başarıyı lacivert-beyazlı kulüple yaşadığını belirterek, ''Efes Pilsen'de kaptanlık bile yaptım. Temizlikçisinden başkanına kadar herkesle güzel ilişkilerim oldu. Maddi ve manevi kazançlarım olduğu gibi, ben de bu kulübe çok şey verdim. Ama profesyonel hayatta bunlar oluyor. Artık Fenerbahçe'nin başarısı için mücadele edeceğim'' diyerek sözlerini tamamladı. 
     
</TEXT>
</DOC>
