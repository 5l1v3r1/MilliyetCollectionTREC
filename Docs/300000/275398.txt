<DOC>
<DOCNO> 275398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/27/son/sontur26.html </URL>
<DATE> 2004/09/27/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Cami açılışı için karayolu trafiğe kapatıldı 
</HEADLINE>
<TEXT>

     Niğde'de bir caminin açılış töreni, nedeniyle Niğde-Nevşehir karayolu bir süre ulaşıma kapatıldı. Katılımcılar, karayoluna yerleştirilen koltuklara oturarak, töreni izlediler. 
     Niğde'nin Yeşilgölcük Beldesi Cami Yaptırma ve Yaşatma Derneği'nce beldede yaptırılan caminin açılış töreni nedeniyle Niğde-Nevşehir Karayolu bir süre trafiğe kapatıldı. Araçların geçişi çevre sokaklardan sağlandı. Karayolunun ortasına protokol için koltuklar yerleştirildi. Niğde Valisi Gündüz Beder, İl Müftüsü Yüksel Kaymak ile protokol üyeleri ve vatandaşlar açılışı buradan izledi. 
     Niğde Valisi Gündüz Beder, törende yaptığı konuşmada, camilerin sadece ibadet yeri olmadığını ve Müslümanların değişik zamanlarda bir araya gelerek sohbet ettiği yerler olduğunu söyledi. 
     Gençleri ne kadar fazla camilere çekebilirlerse, dinin güzel bilgilerini onlara daha fazla verebileceklerini ifade eden Beder, ''Ancak bu gençlerimizi ülkemize hayırlı hizmetler yapmaları için Atatürk ilke ve inkılapları doğrultusunda aydın bir gençlik yetiştirmek gibi de bir görevimiz var. Camilerimiz bu görevi yerine getiren kurumlar olmalıdır'' dedi. 
     Müftü Kaymak ise daha önceki caminin yıkılma tehlikesi içinde bulunduğunu bu nedenle eski caminin yıkılarak, yerine yenisinin yaptırıldığını belirtti. 
     Yaklaşık bir saat süren töreninin ardından karayolu tekrar trafiğe açıldı. 
     Yeşilgölcük Cami Yaptırma ve Yaşatma Derneği Başkanı Ahmet Sarıdağ, AA muhabirine yaptığı açıklamada, caminin karayolu üzerinde bulunduğunu belirterek, ''Caminin girişi karayolunun hemen kenarında. Tören yapılacak başka alan olmadığı için yol trafiğe kapandı, ama yan yollardan akış sağlandı'' dedi. 
     
</TEXT>
</DOC>
