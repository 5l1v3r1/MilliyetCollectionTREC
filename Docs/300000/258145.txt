<DOC>
<DOCNO> 258145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/26/siyaset/axsiy01.html </URL>
<DATE> 2004/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in koltuğu Sezer'e 
</HEADLINE>
<TEXT>


DSP 6. Olağan Kurultayı'nda Ecevitler'in 'veliaht'ı Zeki Sezer, 576 delegenin oyunu alarak Genel Başkan seçildi. En yakın rakibi Gürel'e ise 239 oy çıktı 


Duygusal bir atmosferde, dev bir veda partisi havasında geçen DSP'nin 6. Olağan Kurultayı'nda delegeler, Ecevitler'in son isteğini yerine getirerek emaneti Zeki Sezer'e verdi. 
Sezer, konuşmasında örgütü suçlayan en yakın rakibi Şükrü Sina Gürel'e fark atarak, 576 oyla DSP'nin yeni Genel Başkan'ı oldu. 935 delegeden 851'inin oy kullandığı kongrede Gürel'e 239, Aydın Tümen'e 5, Atilla Mutman'a 20 oy çıktı. Sadece Sezer ve Gürel'in PM ve Merkez Disiplin Kurulu listesiyle sandığa gidebildiği seçimde, Veysel Özer ve Teoman İnaner'e ise oy çıkmadı. 

'Emanet emin ellerde' 
Sonuçların açıklanmasıyla birlikte Gürel, Sezer'i kutlayarak salondan ayrıldı. Hemen ardından Ecevit çifti tribünlere gelerek Sezer'i kutladı. 
Sezer, teşekkür konuşmasında Ecevitler'e seslenerek, "Emanetiniz bu örgütün yetiştirdiği insanlarla en iyi şekilde korunup gelişecektir. 'Gözünüz arkada kalmasın' demiyorum. Biliyorum ki, hep bizimle olacaksınız. Sizin ışığınızda, sizin izinizde, Atatürk ilkeleri yolunda size layık olduğumuzu göstereceğiz" dedi. 
Daha sonra kürsüye gelen Bülent Ecevit, Rahşan Ecevit'i de yanına çağırarak bir veda konuşması yaptı. 
2002'de DSP üzerine oyunlar oynandığını söyleyeyen Ecevit, DSP grubunun ortasından ikiye bölündüğünü belirterek, şunları söyledi 
"Uzun hastalık dönemim oldu. Çok büyük haksızlığa uğradık. Bazı arkadaşlarımız oyuna geldi. Ama hepsi kötü niyetli hesap içinde değildiler." 
Ecevit, parti örgütüne yönelik eleştirilere de cevap vererek, "Bu başımıza gelenlerden DSP üyelerinin suçlu gösterilmesi insafsızlıktır. Rahşan ile 50 senedir hayalimiz, ormana gidelim, o resim yapsın, ben şiir yazayım" diye konuştu. 

Tüzük değişikliği kabul edildi 

Ecevitler'in 'veliaht' ilan ettikleri Zeki Sezer'in karşısına en güçlü aday olarak çıkan Şükrü Sina Gürel, kurultaydaki ilk gösterge olan divan başkanlığı seçiminde varlık gösteremedi. Ecevitler'in listesi divan başkanlığı seçimini kazandı. Partililerden Musa Adan'ın "Delege arkadaşlar üzerinde yoğun baskı yapıldı. Türkiye'ye bir daha Karaoğlan'lar gelmeyecek ama Gürel de gelmiyor" diye konuşması, bazı delegelerce "yuh"lanırken, bazılarınca alkışlandı. Delegeler arasında bölünme yaşanırken, kulislerde bazı delegeler, "Şükrü hoca iyidir ama eşinin hırsı onu yanlış yönlendiriyor" diye tepki gösterdi. 

PM üye sayısı 60 oldu 
Kurultayda, tüzük komisyonunun hazırladığı değişiklik paketi de kabul edildi. Tüzükte yapılan değişikliklerle Parti Meclisi' nin PM üye sayısı 40'tan 60'a çıkarıldı. Başkanlık ve örgüt kurulunun çalışmasında esneklik sağlayacak düzenlemeler yapılırken, parti içi yolsuzluğa karşı sert önlem getirildi. Buna göre, tüzük ve mali işlerle ilgili yükümlülük altındaki yöneticiler, gerçek dışı harcama belgesi düzenlemeleri halinde şahsen sorumlu tutulacak. 


</TEXT>
</DOC>
