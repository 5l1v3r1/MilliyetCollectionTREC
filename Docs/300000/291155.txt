<DOC>
<DOCNO> 291155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/22/son/sonspo19.html </URL>
<DATE> 2004/11/22/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Nasır Beşiktaş bu olayda günah keçisi olmamalı... 
</HEADLINE>
<TEXT>

     Beşiktaş Kulübü Divan Kurulu Başkanı Şeref Nasır, dün BJK İnönü Stadı'nda oynanan Beşiktaş-Çaykur Rizespor maçında 16 yaşındaki Cihat Aktaş'ın bıçaklanarak öldürülmesi olayına çok üzüldüklerini söyledi. 
     Şeref Nasır, AA muhabirine yaptığı açıklamada, dün çok acı bir olay yaşadıklarını ifade ederek, ''Üzüntümüz çok büyük, stadımızda bu olayın yaşanması üzüntümüzü daha da artırıyor. Stada ayakkabısının altında bıçakla gelen katil ruhlu, sapık bir kişidir. Bunu polis nasıl arasın, yönetim nasıl önlem alsın Maça ayakkabısının altına bıçak saklayarak neden gelinir Bunu bir türlü anlayamıyorum'' diye konuştu. 
     Tribün terörü ile ilgili 1.5 ay önce bir komisyon kurduklarını ve çalışmalar yaptıklarını anlatan Nasır, ''Geniş kapsamlı çalışmalar yapıyorduk. Bu konuda Ankara'dan profesörler getirip görüşlerini aldık. Ocak ayında da sistemimizi açıklayacağız. Tribün terörünün önüne geçmek için hep birlikte çalışmalıyız'' dedi. 
     
     ''ÖZEL GÜVENLİK YETERSİZ KALIYOR'' 
     Şeref Nasır, statta özel güvenlik elemanlarının yetersiz kaldığını belirterek, ''Bu hafta yönetime rapor verdik. Özel güvenliğin zayıf olduğunu belirttik. Turnikelerden 1 kişi yerine 2 kişi geçiyor. Bunu özel güvenlik elemanları önleyemiyor. Bunu yönetime bildirdik ve önlem alacaklar. Özel güvenlik ile emniyetin iç içe çalışması gerekiyor'' şeklinde konuştu. 
     Yönetim kurulunun sponsor firma dışında kimseye bedava bilet vermediğini kaydeden Nasır, ayrıca açık tribünlerden, kapalı tribüne geçen insanların olduğunu, fazlalığın da bunlardan kaynaklandığını belirterek, ''Tribün terörü artık bizi rahatsız ediyor. Bunların üzerine gideceğiz ve en ağır şekilde tedbirini alacağız'' diye konuştu. 
     
     ''BEŞİKTAŞ'A MAL EDİLMEMELİ'' 
     BJK İnönü Stadı'nda dün yaşanan olayı Beşiktaş Kulübü'ne mal etmemek gerektiğini vurgulayan Nasır, ''Bu konuda Beşiktaş Kulübü günah keçisi olmamalı'' dedi. 
     Nasır, hayatını kaybeden Cihat Aktaş'a Allah'tan rahmet dilediklerini kaydederek, ''Rahmetlinin ailesine başsağlığı diliyoruz. Beşiktaş Kulübü olarak ailesine yardımcı olacağız'' dedi. 
     
</TEXT>
</DOC>
