<DOC>
<DOCNO> 256072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/spor/ykocaomer.html </URL>
<DATE> 2004/07/17/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Onlar ve biz 1 
</HEADLINE>
<TEXT>



Bir süre önce Bayer Leverkusen'ın stadı Bay Arena'da Alman Milli Paralimpik Komitesi ve Alman İçişleri Bakanlığı yetkililerinin katıldığı Atina Paralimpikleri ile ilgili bir toplantıya katıldım. Salonda, 38 Alman gazetecisinin bulunması beni hiç şaşırtmadı. Çünkü Almanlar, Paralimpiklere de olimpiyatlar kadar önem veriyorlar. 2000 yılındaki çok da başarılı olmayan sonuçlardan sonra, 2004'e daha iyi hazırlandıkları kesin. 
Atina'ya gidecek kafileleri 340 kişi. Bunların 210 tanesi sporcu. Ayrıca 14 yardımcı ve 116 uzman bulunuyor. Bunların içinde antrenörlerin, fizyoterapistlerin yanı sıra 8 doktor ve 2 de psikolog var. 
Alman kafilesinden 3 milli sporcu da basına tanıtıldı. 100 metre tek bacak ampute protezli koşucu Merkel'den, Almanlar çok ümitli. 
Ülkemiz ise sadece 7 sporcu ile katılıyor. Aradaki fark büyük. Ama birçok kişi inanmasa da, bizim için önemli. Zira 2000 Sydney Paralimpiklerine uzun çabalar sonucu, sadece 1 tek sporcu ile katılmıştık. 
Alman Milli Paralimpik Komitesi Genel Sekreteri Keuther, toplantı sırasında, belki de biraz yüzümdeki hüzünlü ifadeden etkilenerek "Niye öyle duruyorsun Bir de olaya öbür tarafından bak. 4 senedir katılan sporcu sayınızı yüzde 700 artırdınız. Bunu küçük görme. Türkiye süratle geliyor" dedi. Bu söylediğinde gerçek payı da vardı. İnanıyorum ki, 2008 Olimpiyatlarına çok daha büyük bir sporcu kafilesiyle katılacağız. 
Paralimpiklerde bedensel ve görme engelli sporcular toplam 19 branşta yarışacak. Zeka engelliler ise sadece basketbol ve masa tenisi sporlarında gösteri maçı yapacaklar. Zira zeka engelli spor müsabakaları, İspanyolların Sydney 2000 Paralimpikleri'nde, engelsiz sporcuları zeka engelli gibi göstererek, basketbolda altın madalya kazanmalarının ardından, sahtekarlıkları ortaya çıkınca, Paralimpiklere katılmaları yasaklandı. 
Bu arada Paralimpikler sırasında, ülkemiz 14 ila 18 yaş arasında 12 engelli genç sporcularımızla I. Paralimpik Gençlik Kampı'na katılarak, Almanya ve Avusturyalı genç sporcularla hem hazırlık müsabakaları yapacak, hem de Paralimpikleri izleme şansı olacak. 
Önümüzdeki hafta bu konuya devam edeceğiz. 



</TEXT>
</DOC>
