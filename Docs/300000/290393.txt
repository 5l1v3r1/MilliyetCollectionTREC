<DOC>
<DOCNO> 290393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/20/son/sondun11.html </URL>
<DATE> 2004/11/20/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
ABD askerleri, Musul'da başı kesik 4 ceset buldu... 
</HEADLINE>
<TEXT>

     Amerikan askerlerinin, bu hafta ülkenin kuzeyindeki Musul kentinde direnişçilere karşı düzenlediği operasyonlarda başı kesik 4 ceset bulduğu bildirildi. 
     Amerikalı Yarbay Paul Hastings, kimlikleri tespit edilemeyen cesetlerden üçünün, önceki gün Musul'un kuzeydoğusunda yol kenarında, diğerinin kentin güneybatısında bulunduğunu söyledi. 
     Hastings, cesetlerin Iraklı yetkililere teslim edildiğini belirtti. 
     ABD ordusundan yapılan açıklamada da dün gece Musul'da yapılan operasyonlarda Amerikalı ve Iraklı askerlere saldırı hazırlığı içinde olduğu sanılan 30 militanın gözaltına alındığı bildirildi. 
     El Kaide yanlısı Ürdünlü terörist Ebu Musab Zerkavi'ye bağlı ''Irak El Kaide Cihad'' örgütü, dün Musul'da 2 Irak askerinin başını kestiklerini açıklamıştı. 
     
     KARAKOLA SALDIRI 
     Bu arada Iraklı direnişçilerin, başkent Bağdat'ın kuzeybatısında bir karakola RPG ve silahla saldırması sonucu 3 polisin öldüğü bildirildi. 
     Görgü tanıkları, saldırının, sabaha karşı Azamiye yöresinde düzenlendiğini, ABD ordusuna ait 3 zırhlı aracın alevler içinde kaldığını söylediler. 
     Azamiye karakolu emniyet müdürü Halid Hasan, polisin kontrolü elinde bulundurduğunu, çatışmaların sürdüğünü belirtti. 
     ABD ordusu ise konuyla ilgili açıklama yapmadı. 
     Bağdat'ın batısındaki Emiriye'de de Iraklı askerler ve Amerikan güçlerinin militanlarla çatışmaya girdiği kaydedildi. 
     
     MISIRLI İMAM EL KARADAVİ 
     Öte yandan Mısırlı imam Şeyh Yusuf El Karadavi, Irak'ta işgalci Amerikan güçlerine karşı savaşmanın dini bir görev olduğunu belirterek, direnişçilerin bulunduğu kentlere yönelik ABD operasyonlarını ''ahlaksız saldırı'' olarak nitelendirdi. 
     Katar'da yaşayan imam El Karadavi, El Cezire televizyonuna yaptığı açıklamada, ''Tüm İslami okullar direnme görevi konusunda hemfikir, özellikle de işgalci saldırganlar, uluslararası anlaşmaları, ahlak kurallarını ve yasaları önemsemezse'' diye konuştu. 
     El Karadavi, geçen hafta Felluce'de bir camide yaralı Iraklının Amerikan askeri tarafından vurularak öldürülmesini de kınayarak, ''İşgalciler, kutsal yerlere saygı göstermiyor, camilere baskın düzenliyor ve askerler oraya sığınan yaralıyı öldürüyor. İşgalcilerin insanlığa saygısı yok'' dedi. 
     Mısırlı imam Şeyh Yusuf El Karadavi, Iraklı militanların rehin alma eylemlerini de kınadı. 
     
</TEXT>
</DOC>
