<DOC>
<DOCNO> 283684 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun13.html </URL>
<DATE> 2004/10/27/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
İngiliz askerleri Basra'dan ayrılıyor... 
</HEADLINE>
<TEXT>

     Irak'taki İngiliz askerlerinin, Bağdat civarına konuşlanmak üzere Basra'dan hareket ettiği bildirildi. 
     İngiliz ordusundan Yarbay James Cowan, Black Watch alayında görev yapan 800 askerin, başkent Bağdat'ın 95 kilometre güneyindeki Hille'de bir üsse yerleşmek üzere Basra'dan ayrıldığını söyledi. Alaya, 40 Amerikan deniz piyadesinin eşlik ettiği belirtildi. 
     İngiliz kabinesi, geçen hafta ABD'nin Basra'daki İngiliz askerlerinin, Bağdat çevresine kaydırılması yönündeki teklifini onaylamıştı. 
     Kabinenin aldığı bu karar doğrultusunda, Basra'da bulunan yüzlerce İngiliz askerinin daha kuzeyde, muhtemelen Latifiye ve İskenderiye bölgelerinde yeniden konuşlandırılması bekleniyordu. 
     İngiltere Savunma Bakanı Geoff Hoon, bu kararın 850 asker için geçerli olacağını söylemişti. 
     
</TEXT>
</DOC>
