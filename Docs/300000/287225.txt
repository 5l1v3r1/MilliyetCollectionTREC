<DOC>
<DOCNO> 287225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur30.html </URL>
<DATE> 2004/11/08/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Annesinin pazarladığı kız... Doktor ve avukatlar iddiaları reddetti 
</HEADLINE>
<TEXT>

     Çorum'da, yetiştirme yurdunda kalan ve annesi tarafından erkeklere pazarlandığı iddia edilen kızla, ilişkiye girdikleri öne sürülen iki doktor ve bir avukat suçlamaların asılsız olduğunu savundular. 
     Yetiştirme yurdunda kalırken annesi S.T 40 tarafından yurttan alınarak, 13 yaşından itibaren erkeklere pazarlandığı ileri sürülen B.A'nın 17 ifadesi doğrultusunda hakkında soruşturma başlatılan Çorum SSK Hastanesi'nde görevli Dr. F.Ö.B, AA muhabirine yaptığı açıklamada, B. A'nın psikolojik rahatsızlığı bulunduğunu iddia etti. 
     B.A'nın geçtiğimiz aylarda arkadaşıyla birlikte tedavi olmak üzere muayenehanesine geldiğini belirten Dr. F.Ö.B, şöyle konuştu 
     ''Tedavi olmaya birlikte geldiği arkadaşını, yanımda çalışan sekreterden kıskandı. Yani B.A'nın tamamen kişilik bozukluğu var. Çok rahat yalan söylüyor. Özellikle narsizim ve anti sosyal düşünce bozukluğu olduğunu söyleyebilirim. Kendisine zarar verecek davranışlarda bulunuyor. B.A'nın tedavi olması gerek.'' B.A'nın kendisiyle ilişkiye girdiğini iddia ettiği avukat R.Ç. ise suçlamaları yapanların menfaat elde etmek istediklerini söyledi. 
     B.A'nın yaklaşık 10 ay önce fuhuş yapmaktan mahkemelik olduğunu o zaman da aynı iddiaları ortaya attığını ifade eden R.Ç, ''Bu olayda avukatlığını üstlendiğim karşı taraf davayı kazandı ve beraat etti. Bu olay nedeniyle bana karşı bir husumeti olabilir. İlahi adalete sığınıyorum'' diye konuştu. 
     Olayla ilgili suçlanan bir diğer kişi Dr. M.K. da, B.A'nın ortaya attığı iddiaların ''komplo, iftira ve menfaat temini'' olduğunu kaydetti. 
     Bu arada Çorum Yetiştirme Yurdu'na yerleştirildiği gece yurdun tuvalet camından atlayarak kaçan B.A. henüz bulunamadı. 
     Çorum'da, yetiştirme yurdunda kalan kızı B.A'yı yanına alarak erkeklere pazarladığı iddia edilen anne S.T. ile birlikte yaşadığı Muammer Duygun, çıkarıldığı mahkemece tutuklanmış. Genç kızla ilişkiye girdikleri gerekçesiyle, aralarında doktor ve avukatların da bulunduğu 23 kişi hakkında soruşturma başlatılmıştı. 
     
</TEXT>
</DOC>
