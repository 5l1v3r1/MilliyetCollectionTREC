<DOC>
<DOCNO> 255565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/spor/spo14.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu turu... 
</HEADLINE>
<TEXT>



Sakaryaspor 
SAKARYASPOR yeni sezon hazırlıklarını Kızılcahamam'da sürdürürken, yeni transfer Senegalli Badji M'Baye takımla birlikte antrenmanlara başladı. Tecrübeli futbolcu, "Sakarya'da başarılı olacağım" diye konuştu. 

Kayserispor 
SÜPER Lig'in yeni takımlarından Kayseri, Macar Milli Takımı'nın 29 yaşındaki stoperi Zoltan Peto'yu gündeme aldı. Sarı-Kırmızılı yönetim, tecrübeli futbolcuyla önümüzdeki günlerde masaya oturmaya hazırlanıyor. 

Malatyaspor 
YABANCI arayışlarını yoğun şekilde sürdüren Malatya'nın, Petkov'un yerine sol kanat için iki alternatif isim belirlediği öğrenildi. Geçen sezon Paraguay Ligi'nde oynayan Sambacı Stefan ve İranlı Mehdi liste başına alındı. 

B.B.Ankaraspor 
B.B.ANKARA Brezilya 2. Lig ekibi İtuano'nun 22 yaşındaki sol kanat oyuncusu Wederson için pazarlıklara başladı. İkinci Başkan Mehmet Katipoğlu, "Bonserviste önemli bir indirim oldu. Pazarlıklar sürüyor" dedi. 

Diyarbakırspor 
TEKNİK Direktör Ümit Kayıhan, futbolcularını uyararak, "Diyarbakırspor'a yakışır mücadele etmek zorundasınız" dedi. Kızılcahamam kampında yapılan antrenmanların temposunu da yükselten Kayıhan, hata yapanları sık sık uyardı. 

İstanbulspor 
BOĞALAR'IN Riva'da yaptığı yeni sezon kamp çalışmaları bugün sona erecek. Sarı - Siyahlılar, pazar günü ikinci etap hazırlıkları için Bolu'ya gidecek ve 6 günlük süre içinde 2 - 3 hazırlık maçı yapacak. 



</TEXT>
</DOC>
