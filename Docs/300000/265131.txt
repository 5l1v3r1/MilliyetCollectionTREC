<DOC>
<DOCNO> 265131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/dunya/axdun02.html </URL>
<DATE> 2004/08/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Edward Kennedy terörist listesinde 
</HEADLINE>
<TEXT>


ABD'nin ünlü politikacılarından Kennedy'ye, terörist olduğu zannıyla uçak bileti satılmadığı ve havaalanında defalarca arandığı ortaya çıktı 

SEMA EMİROĞLU New York 


ABD politikasının en tanınmış simalarından Massachusetts Senatörü Edward Kennedy'nin, yanlışlıkla "terörist izleme" listesine konulduğu ve bu yüzden en az 5 kez uçağa binmesinin engellendiği ortaya çıktı. Irak Savaşı'na karşıtlığı ile bilinen ve Bush yönetiminin "terörle savaş" politikasını sık sık eleştiren Kennedy, geçen mart ayında Washington ile Boston arasında seyahat etmek için US Airways uçaklarına binerken, terörist zannedilip 5 defa durdurulduğunu açıkladı. Ulaşım Güvenliği Dairesi TSA Sözcüsü Yolanda Clark, "T.Kennedy" takma adını kullanan bir kişinin terörist izleme listesinde bulunduğunu, Kennedy'nin de bu nedenle durdurulup arandığını söyledi. 
Önceki gün Senato Adalet Komitesi'nde yapılan özel oturumda İç Güvenlik Bakanlığı Müsteşarı Asa Hutchinson'u sorguya çeken Demokrat senatör Kennedy, "Eğer tanınmış bir Kongre üyesi bu tür bir güçlükle karşılaşıyorsa, o zaman aynı zorluğa yakalanan ortalama vatandaşlara nasıl adil muamele yapılacak ve haklarının suiistimal edilmesi nasıl önlenecek " diye sordu. 
Bir suikasta kurban giden eski Başkan John F. Kennedy'nin kardeşi olan Edward Kennedy, mart ayında Washington ve Boston havaalanlarında uçak bileti almak isterken, US Airways'in, "isminin terörist izleme listesinde olmasından dolayı kendisine bilet satmayı reddettiğini" bildirdi. Üçüncü vakadan sonra TSA'yı aradığını ve karışıklığın giderilmesini istediğini kaydeden Kennedy, buna rağmen 2 defa daha havaalanında durdurulduğunu ve İç Güvenlik Bakanı Tom Ridge'in kendisini arayıp özür dilemesine rağmen sorunun haftalarca devam ettiğini söyledi. 


</TEXT>
</DOC>
