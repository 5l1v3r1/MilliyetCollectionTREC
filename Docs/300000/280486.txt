<DOC>
<DOCNO> 280486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonyas20.html </URL>
<DATE> 2004/10/15/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Robert De Niro, Milano onur ödülünü almadı 
</HEADLINE>
<TEXT>

     Amerikalı ünlü aktör Robert De Niro, Milano Belediye Başkanı tarafından kendisine verilecek kentin onur ödülünü almaktan kaçındı. 
     Corriere della Sera gazetesinin haberine göre, Amerikalı yıldız Milano Belediye Başkanı Gabriele Albertini tarafından kendisine sunulacak, Milano doğumlu veya iş dünyası ile kültür alanında ünlülere verilen Altın Ambrosius ödülünü almamak için törene bilerek geç kaldı. 
     İtalyan gazetesi, ünlü aktörün ödülü almamasının amacının, ABD'deki başkanlık kampanyasına tepki göstermek olduğunu yazdı. 
     ABD'deki başkanlık yarışının Demokrat adayı John Kerry'nin ateşli taraftarı Robert De Niro'nun ödülü reddederek, kişisel olarak karşı çıktığı İtalyan-Amerikan lobisiyle ilişkilerini soğutmak istediği yorumu yapılıyor. 
     ABD'deki Sons of Italy ve Columbus Citizen örgütleriyse ''De Niro'nun ödülü reddederek, ailesinin İtalyan köklerini onurlandırmadığı ve mafya rolleriyle İtalya için olumsuz bir görüntü çizdiği'' eleştirisinde bulundu. 
     Alton Ambrosius ödülü, 339'da Belçika'nın Galya bölgesinde doğan ve 397'de Milano'da ölen Milano piskoposu, din eleştirmeni ve ortaçağın kilise-devlet ilişkileri anlayışının kaynağı olan görüşlerin öncüsü Aziz Ambrosius adına veriliyor. 
     
</TEXT>
</DOC>
