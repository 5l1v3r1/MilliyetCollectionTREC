<DOC>
<DOCNO> 254383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonsiy01.html </URL>
<DATE> 2004/07/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Başbakan Erdoğan, nikah şahitliği yaptı... 
</HEADLINE>
<TEXT>

     Başbakan Recep Tayyip Erdoğan, Yılmaz Korkmaz-Fazıla Korkmaz ve Ali Osman Erilli-Arzu Erilli çiftlerinin nikahlarında şahitlik yaptı. 
     Başbakan Erdoğan önce Hıdiv Kasrı'nda AK Parti İstanbul Gençlik İl Kolları Yönetim Kurulu üyesi Yılmaz Korkmaz'ın nikah törenine katıldı. 
     İstanbul Büyükşehir Belediye Başkanı Kadir Topbaş'ın kıydığı nikahta, gelin Fazıla Kormaz'ın Yıldız şahitliğini Erdoğan, damat Korkmaz'ın şahitliğini ise AK Parti İstanbul İl Başkanı Mehmet Müezzinoğlu yaptı. 
     Başbakan Erdoğan, eşi Emine Erdoğan'la birlikte daha sonra yakın arkadaşı Ali Erilli'nin oğlu Ali Osman Erilli'nin İstanbul Büyükşehir Belediyesi'nin Florya Sosyal Tesisleri'nde düzenlenen nikah törenine gitti. 
     Büyükşehir Belediye Başkanı Topbaş'ın kıydığı nikahta Başbakan Erdoğan ile eşi Emine Erdoğan, Ali Osman Erilli'nin şahitliğini yaptılar. Arzu Erilli'nin Yayla şahidi ise İstanbul Valisi Muammer Güler ile Kadir Topbaş'ın eşi Özleyiş Topbaş oldu. 
     Damadın babası Ali Erilli'nin kendi nikah şahidi olduğunu belirten Kadir Topbaş, nikahın ardından aile cüzdanını Başbakan Erdoğan'a verdi. 
     Erdoğan da yaptığı kısa konuşmada, kendilerinin resmi, konukların da fahri olarak nikah akdinin şahidi olduklarını belirterek, bu nikah akdinin mutlu ve bahtiyar bir hayat serüveni olarak devam etmesi dileğinde bulundu. 
     Kurulan ailenin, vatana, millete faydalı nesiller yetiştirmesini temenni eden Erdoğan, ''Bu, sıkıntıları olan, uzun soluklu bir yolculuk. Bu yolculukta inanıyorum fedakarlık her iki taraf için de gerekli ve fedakarlıkla bunu taçlandırdığınız sürece de inanıyorum ki bu ailede mutluluk saadet her zaman var olacaktır'' diye konuştu. 
     Erdoğan, Ali Osman ve Arzu Erilli'ye ''aynı yastıkta kocamaları'' dileğinde bulunarak, ''En kötü anınız şu an gibi olsun'' dedi. 
     Aile cüzdanını bugüne kadar edindiği tecrübeyle hep gelinlere takdim ettiğini kaydeden Erdoğan, bu konuda damat Ali Osman Erilli'nin de onayını aldı. 
     Erdoğan, Ali Osman Erilli'ye, ''Eğer cüzdanı aradığın zaman bulmak istiyorsan, bunu hatuna vereceksin'' şeklinde espri yaptı ve aile cüzdanını gelin Arzu Erilli'ye verdi. 
     
</TEXT>
</DOC>
