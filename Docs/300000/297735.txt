<DOC>
<DOCNO> 297735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/guncel/gun01.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce özür, sonra kabul 
</HEADLINE>
<TEXT>


'Geceyarısı Ekspresi' filminin senaristi Stone, Kültür ve Turizm Bakanı Mumcu ile görüştü. Bakan Mumcu, ilkönce özür metnini okudu, sonra Stone'u kabul etti 

Şükran Pakkan - İstanbul 

Geceyarısı Ekspresi filminin senaristi Oliver Stone, İstanbul'daki ilk gününe "özürle" başladı. Kültür ve Turizm Bakanı Erkan Mumcu, önce özür metnini gördü, ardından Stone ile görüşmeyi kabul etti. 
Stone, Mumcu ve Pinema Film'in sahibi Pamir Demirtaş'la görüşmek üzere önceki akşam Paris'ten özel uçakla Türkiye'ye geldi. Programa göre Stone, dün sabah Mumcu'yla kahvaltı edecekti. Ancak ani bir değişiklikle görüşme bilinmeyen bir saate ertelendi. Aynı saatlerde de medyaya Stone adına bir basın açıklaması gönderildi. 
Bakanlık gördükten sonra medyaya dağıtıldığı öğrenilen metinde Stone, Türklerden filmin yarattığı ırkçı etki nedeniyle özür diledi. Açıklamanın ardından Mumcu ile Stone'un akşam saatlerinde bir araya geleceği duyuruldu. 

AB'ye entegrasyon diledi 
Stone'un açıklaması şöyle "Yaklaşık 30 yıl önce Midnight Express Geceyarısı Ekspresi filminin yayımlanmasının ardından yaşanmış olan yanlış anlaşılmalardan ve Türkiye'de pek çok kalbin kırılmış olmasından dolayı üzüntü ve pişmanlık duymaktayım. Ve bu filmin yaratmış olduğu ırkçı yansımanın farkına varmış bulunmaktayım. Diğer taraftan senaryom Bill Hayes ile yapılan röportajlara ve onun biyografisine dayanmaktaydı. Kendisi Türkiye'den uyuşturucu kaçırırken yakalanmış ve 30 yıl hapse mahk m olmuş, ancak 5 yıl mahk miyetten sonra hapisten kaçmıştı. O zamanlar genç olduğum ve senaryoyu biraz fazla dramatize ettiğim doğrudur ama o zamanlarda Türk hapishane sistemindeki yetersizliğe, 1984 yapımı 'Yol' adlı filminde Yılmaz Güney tarafından ve çeşitli insan hakları kuruluşlarında değinilmiştir. Bu durum birçok ülke için geçerlidir ve söz konusu durum adalet sisteminin yetersizliklerinden kaynaklanmaktaydı. Türkiye'nin adalet sistemindeki iyileştirmeler ve sosyal reformlarda bir hayli yol kat ettiğini biliyorum. Ve AB'ye katılım yolunda da bu olumlu gelişmelerin devamını ve AB'ye entegrasyonu dilerim." 

Stone Benim bir Türk akrabam var 

Yıllardır 'korkudan' uzak durduğu Türkiye'ye gelen Oliver Stone, 'Pişmanım' deyip ekledi Kuzenimin kızı bir Türk'le evli 
Daha önce "Türkiye'ye gelmekten çekindiğini" söyleyen 'Geceyarısı Ekspresi' filminin senaristi Oliver Stone, sorularımızı yanıtladı. Stone, hem Türklerin gönlünü almaya çalıştı hem de Türkiye'yi övdü. Filminde çizdiği olumsuz portrelere rağmen, Türklerin zeki ve modern olduğunu söyleyen Stone, Türk aktör Erol Sander'in akrabası olduğunu açıkladı. 

Türkiye'ye gelmekten korktuğunuzu zannediyorduk... 
Bana yıllar boyunca çok kızgın olduğunuz söylendi. Kendimi güvende hissediyorum. Kültür Bakanlığı da güven verdi. Gülerek Hapse gireceğime dair herhangi bir sorun yaşamayacağım konusunda bana güvence verdiler. Bana saldırılmayacağına güvendim. Beni istemeyen bir ülkeye gitmek istemem. 

Bu Türkiye'ye ilk gelişiniz mi 
İlk eşim Arap'tı, Lübnanlıydı. ABD'ye dönüş yolunda, 1974'te bir geceliğine İstanbul'a uğramıştık. 

Geceyarısı Ekspresi'nden önce Türkiye'yi görmüştünüz yani 
Evet, ama çok şey değişmiş, daha modern, daha temiz, teknik olarak da çok daha fazla gelişmiş. İnsanlar çok modern giyiniyorlar, çok daha etkileyiciler. İlk geldiğimde İstanbul daha Osmanlıvariydi. 

Filmde Türkler çok kötü ve kaba görünüyor. Gerçekten bizi öyle mi sanıyordunuz 
Türkleri çok sıcak, kendilerine özgü buldum, çok zekisiniz ve çok güzel İngilizce konuşuyorsunuz. Bütün toplumlarda iyi ve kötü vardır. Geceyarısı Ekspresi de öyleydi. Filmin kitabı da öyleydi. Sonuçta Bill Hayes de 3-4 kez hapishaneye girmiş. Hayes, öfkeliydi ve zor bir zaman geçirdiğini söylüyor. 

Hayes bile, "Bu benim hik yem değil' itirafında bulunmuştu. 
Hayes ne derse desin, 30 yıl hapse mahk m edilmenin adil olmadığını söylüyor. Onun söylediklerine göre çok acımasız bir hapishane sistemiydi. Bu sistem, ABD dahil birçok ülkede var. Hayes'in kendi kimliği açısından çelişkiye düşmüş bir hali vardı. Mesela, hapishanedeki eşcinsel söylemini kullanmadık. 

Filmin yarattığı etkiyi görünce, kendinizi pişman hissediyor musunuz 
Eğer ırkçılıkla ilgili herhangi bir etki yaratmışsam pişmanlık duyuyorum. Ama filmimle gurur duyuyorum. Filmimin arkasındayım. Bu film, benim başarımda bir araçtı, daha büyük bir yönetmen olmam için önümü açtı. Bu filmden Oscar da aldım. 

Büyük İskender'de rol alan Türk oyuncu yakın akrabanızmış 
Evet, kuzenimin kızı Caroline ile Erol Sander evli. Almanya'da yaşıyorlar. Erol, Prens Pharnakes rolündeydi, hani o yakışıklı olan. 


</TEXT>
</DOC>
