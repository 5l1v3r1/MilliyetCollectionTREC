<DOC>
<DOCNO> 283808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sonspo15.html </URL>
<DATE> 2004/10/27/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Diyarbakırspor'da Yasin ve Talip Trabzonspor maçında oynamayacak 
</HEADLINE>
<TEXT>

     Diyarbakırspor'da sakatlığı süren Yasin ve Talip Trabzonspor maçında yer alamayacak. 
     Ameliyat olduğu için son 3 maçta forma giyemeyen Talip'in yanı sıra sakatlanan ve önceki gün doktor kontrolü için İstanbul'a giden Yasin de Trabzonspor maçında forma giyemeyecek. 
     Diyarbakırspor Kulüp Başkanı Ahmet Göksu, geçen hafta kendi sahalarında oynadıkları Büyükşehir Belediyesi Ankaraspor maçından puanla ayrılmanın verdiği moralle Trabzonspor maçı hazırlığını sürdürdüklerini söyledi. 
     Rakiplerinin ligin en güçlü ekiplerinden biri olduğunu ifade eden Göksu, şöyle dedi 
     ''Trabzon'a puan için gidiyoruz. Rakibimizin durumu bizi ilgilendirmiyor. Amacımız iyi oyun sergileyerek, deplasmandan puanla ayrılmak. Takımda futbolcuların morali son derece yerinde. Geçen hafta aldığımız galibiyet bizi oldukça rahatlattı. Şunu da kabul etmek gerekir ki artık ligde kolay maç yok. Tüm takımların hedefi için puana ihtiyacı var. Bu bilinçle maça hazırlanıyoruz. Trabzonspor maçının ardından kendi sahamızda Galatasaray ile karşılaşacağız. 2 maça da iyi konsantre olmamız gerekiyor.'' Diyarbakırspor kafilesi yarın Ankara aktarmalı uçakla Trabzon'a geçecek. 
     
</TEXT>
</DOC>
