<DOC>
<DOCNO> 264905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/spor/spo04.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yattara'nın derdi başka 
</HEADLINE>
<TEXT>



Düz koşu yapıyor 
BORDO - Mavili takımda Dinamo Kiev maçında ayak bileğinden sakatlanan İbrahim Yattara'nın, doktorların artık forma giyebilecek durumda olduğunu bildirmesine rağmen halen düz koşu yapmasının sırrı ortaya çıktı. Gineli yıldızın, salı günkü idmanda ayak bileğindeki ağrıdan şikayet etmesinin Malatyaspor deplasmanında oynamak istemememesinden kaynaklandığı ileri sürüldü. 

Tehdit edildi 
YATTARA, Lemi Çelik'in jübilesi için Malatyaspor ile yapılan sezon açılış maçında Serkan Özsoy'a kasti tekme atmış, saha karışmış ve Ziya Doğan da kendisini dışarı çıkarmıştı. Bu olay sonrası Malatyasporlu futbolcuların Yattara'ya, "Seninle ligde görüşeceğiz" şeklinde tehdidde bulunduğu öğrenildi. Bu nedenle Yattara'nın doğabilecek tepkilerden endişe ettiği bildirildi. 

Doktorlar şaşkın 
AKÇAABAT Sebatspor maçında forma giyemeyen Yattara'nın, sert darbelere maruz kalıp, Dinamo Kiev karşılaşması öncesinde yeniden sakatlanma korkusu yaşadığı öğrenildi. Sağlık kurulu üyeleri, "Yattara, Sebat maçında riske edilmedi. Pazartesi kontrolde hiçbir şeyi yoktu. Bir gün sonra bileğinde ağrı olduğunu söyledi. Çok şaşırdık. Onun yüzünden Ziya hoca bizi azarladı" dediler. 

Malatya seferi 

KARADENİZ ekibi, Malatyaspor maçının hazırlıklarının Trabzon'daki bölümünü dün öğleden sonra yaptığı çalışma ile tamamladı. Bordo - Mavililer, bugün saat 11.00'de THY'ye ait özel bir uçakla Malatya'ya gidecek. İdman eksiği bulunan Tolga, Selim, Volkan ve Erdinç yine kadroda yer almayacak. Yattara'nın durumu ise bugün netlik kazanacak. 

Trabzon öfkeli 

DİNAMO Kiev yönetiminin, UEFA'ya, "Türkiye'de terör var. Bu nedenle maçımızı başka bir ülkede oynayalım" teklifini getirmesi Trabzonspor'u ayağa kaldırdı. Genel Sekreter Yusuf Ziya Yılmaz, "Türkiye'de hayatın sanki teröre teslim olduğunu düşündürme gayretini yakışıksız ve gayri ciddi buluyoruz. Psikolojik savaş yapmak istiyorlar" dedi. 


</TEXT>
</DOC>
