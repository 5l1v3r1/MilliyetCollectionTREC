<DOC>
<DOCNO> 296530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/10/son/soneko02.html </URL>
<DATE> 2004/12/10/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Borsada gözler Brüksel’de 
</HEADLINE>
<TEXT>

     Dün dalgalı bir günün ardından yüzde 0.24 oranında yükselerek yine 22 bin 500’ün üzerinde kapanış yapmayı başaran borsada gözler Brüksel’de temaslarda bulunan Başbakan Erdoğan’da olacak. 
     Erdoğan ve AB ülkeleri yetkililerinden gelecek mesajlar borsada yönü belirleyecek. 
     17 aralığa dönük seyrini sürdüren borsa siyasilerden ve AB üyesi ülkelerden gelen mesajlarla hareket ediyor. Bunun en güzel örneği de dün görüldü. 
     Güne yükselişle başlamasına karşın Başbakan Erdoğan ve Fransa Başbakanı Jean Pierre Raffarin'den gelen açıklamalarla 22 bin 200’lü rakamlara kadar gerileyen borsa, Türkiye'nin AB üyeliği ile ilgili açıklanan üçüncü taslakta daha olumlu ifadelerin yer almasıyla tekrar yükselişe geçti. 
     
     Brüksel’den gelecek açıklamalar önemli 
     17 aralığa kadar olan seyrin de buna benzer olmasını bekleyen uzmanlar, bugün de Brüksel’den gelecek açıklamaların belirleyici olacağını düşünüyorlar. 
     Açıklamalara bağlı olarak borsanın öncelikle 22 bin 500 üzerinde kalmaya çalışacağını vurgulayan uzmanlar, bu seviyenin üzerinde tutunduğu müddetçe de ilk hedefin 23 bin olduğunu belirtiyorlar. 
     22 bin 500’ün altına inildiği durumlarda ise satışların artma riskinin yükseldiği ifade ediliyor. 
     
</TEXT>
</DOC>
