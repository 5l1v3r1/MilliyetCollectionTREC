<DOC>
<DOCNO> 276948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/03/son/soneko09.html </URL>
<DATE> 2004/10/03/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Hazine bu hafta rahat 
</HEADLINE>
<TEXT>

     Hazine, bu haftayı iç ve dış borç ödemeleri açısından rahat geçirecek. Bu hafta 70.5 milyon dolarlık dış, 283 trilyon liralık iç borç ödemesi bulunan Hazine, borçlanma ihalesi düzenlemeyecek. 
     Hazine'nin verilerine göre, yarın 13.6 milyon dolar, 5 Ekim Salı günü 2.8 milyon dolar, 6 Ekim Çarşamba günü 13.9 milyon dolarlık dış borç ödemesinde bulunacak olan Hazine, son iki gün ise sırasıyla 14.8 ve 25.3 milyon dolarlık ödeme gerçekleştirecek. 
     Bu haftaki ödemenin yapılmasıyla birlikte Hazine'nin bu yılki toplam ödemelerinin tutarı, 8 Ekim itibariyle 9 milyar 135.3 milyon dolara ulaşacak. 
     Bu yılın ilk çeyreğinde 4 milyar 903.1 milyon dolar, ikinci çeyreğinde 1 milyar 909.2 milyon dolarlık dış borç ödeyen Hazine, üçüncü çeyrekte ise 2 milyar 252.5 milyon dolarlık ödemede bulunmuştu. 
     
     İÇ BORÇ ÖDEMESİ 
     Hazine, iç borç ödemeleri açısından da rahat olacak. Bu hafta Hazine'nin yalnızca 283 trilyon liralık iç borç ödemesi bulunuyor. Bu ödemenin tamamı 6 Ekim Çarşamba günü piyasaya yapılacak. 
     Borç ödemesinin düşük olması nedeniyle Hazine, borçlanma ihalesi düzenlemeyecek. 
     
</TEXT>
</DOC>
