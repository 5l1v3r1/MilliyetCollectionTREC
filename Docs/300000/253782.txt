<DOC>
<DOCNO> 253782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sondun14.html </URL>
<DATE> 2004/07/08/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Pakistan'da ABD ve İngiltere büyükelçilikleri yeniden açıldı 
</HEADLINE>
<TEXT>

     Pakistan'ın başkenti İslamabad'daki İngiltere ve ABD büyükelçiliklerinin, terör tehdidi yüzünden üç gün kapalı kaldıktan sonra, gerekli güvenlik önlemleri alınmasının ardından bugün yeniden açıldığı bildirildi. 
     İngiltere Büyükelçiliği sözcüsü Tim Handley, büyükelçiliğin açıldığını ve elçilikteki çalışmanın normal şekilde devam ettiğini belirtti. 
     Amerikalı bir yetkili de vize bölümü dün açılan ABD Büyükelçiliği'nde de tüm hizmetlerin yerine getirilmesine başlandığını kaydetti. 
     İslamabad'daki iki büyükelçilik, ''inanılır'' terör tehditleri yüzünden pazartesi günü kapatılmıştı. 
     Pakistan Devlet Başkanı Pervez Müşerref, resmi ziyarette bulunduğu Finlandiya'nın başkenti Helsinki'de dün düzenlediği basın toplantısında, Pakistan'daki bu elçiliklerin kapalı olmasının gerekli olmadığını, bunların İslamcıların bir oyunu olduğunu söyleyerek, ''teröristlerin kullandığı en basit silahın bir mesaj göndermek ve korkutmak olduğunu'' ifade etmişti. 
     Suudi Arabistan'ın dün kapatılan Karaçi Konsolosluğu'nun ise güvenlik nedeniyle açılmadığı, Pakistan güçlerinin buradaki güvenlik sistemini güçlendirdiği kaydedildi. 
     
</TEXT>
</DOC>
