<DOC>
<DOCNO> 263164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sonspo07.html </URL>
<DATE> 2004/08/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Fenerbahçe ile Samsunspor, yarın ligde 55. maça çıkıyor... 
</HEADLINE>
<TEXT>

     Fenerbahçe ile Samsunspor, yarın yapacakları maçla birlikte, Birinci Futbol Ligi'nde 55. kez karşı karşıya gelecek. 
     2 takım arasında 1969-70 sezonundan itibaren yapılan 54 lig maçında Fenerbahçe 31, Samsunspor 11 kez galip geldi. 12 karşılaşmada ise taraflar birbirlerine üstünlük sağlayamadı. 
     Fenerbahçe'nin toplam 91 golüne, Samsunspor 50 golle karşılık verdi. 
     2 takım arasında geçen sezon yapılan lig maçlarında Samsunspor, evindeki karşılaşmayı 3-0 kazanmış, İstanbul'daki maç ise 1-1 berabere sonuçlanmıştı. 
     
     FENERBAHÇE, İSTANBUL'DA RAHAT 
     Sarı-lacivertliler, lig maçlarında İstanbul'da Samsunspor'a 18 yıldır yenilmiyor. 
     Rakibine İstanbul'da en son 18 Mayıs 1986'da Fenerbahçe Stadı'nda yapılan maçta 1-0 yenilen ''Sarı Kanaryalar'', daha sonra yaptıkları karşılaşmalarda rakiplerine boyun eğmedi. 
     Bu arada Fenerbahçe ile Samsunspor 1986-87 sezonunda sarı-lacivertli takımın cezası nedeniyle İzmir'de karşılaşmış ve gülen taraf 1-0'lık sonuçla Samsunspor olmuştu. 
     
     İSTANBUL'DAKİ MAÇLAR 
     Fenerbahçe, Samsunspor ile İstanbul'da yaptığı 26 karşılaşmanın 20'sini kazandı. 
     Bu 26 karşılaşmanın 5'i berabere biterken, 1'inde ise konuk ekip Samsunspor sahadan galibiyetle ayrıldı. 
     İstanbul'da Fenerbahçe'nin toplam golüne karşılık, Samsunspor 15 gol atabildi. 
     
     TARİHİ SKORLAR 
     Fenerbahçe ile Samsunspor'un lig yarışında birbirlerine karşı elde ettiği tarihi skorlar bulunuyor. 
     Fenerbahçe, 1993-94 sezonunda, 1 Mayıs 1994'te İstanbul'daki maçta rakibini 8-1 yenerek, lig tarihinin en farklı skorlu galibiyetlerinden birisine imza attı. 
     Sarı-lacivertliler ayrıca, 1998-99 sezonunda Kadıköy'deki maçtan 6-2, 1991-92 sezonunda da Samsun'daki karşılaşmadan 5-2 galip ayrıldı. 
     Samsunspor ise güçlü rakibini 1985-86 ve 1986-87 sezonlarında üstüste Samsun 19 Mayıs Stadı'ndaki lig maçlarında 4-0 yenerek, rakibi karşısındaki en farklı skorlu galibiyetlerini elde etti. 
     
</TEXT>
</DOC>
