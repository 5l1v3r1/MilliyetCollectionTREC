<DOC>
<DOCNO> 290646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/21/son/soneko06.html </URL>
<DATE> 2004/11/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İşsizlik Sigortası Fonu'nda 12.6 katrilyon lira birikti... 
</HEADLINE>
<TEXT>

     İşsizlik Sigortası uygulamasının başladığı Mart 2002 tarihinden geçen ayın sonuna kadar geçen sürede toplam 332 bin 959 kişiye, 336 trilyon 413 milyar lira işsizlik ödeneği verildi. 
     Yetkililerden alınan bilgiye göre, ilk ödeneğin verildiği Mart 2002'den Ekim 2004 sonuna kadar geçen sürede, 4447 sayılı İşsizlik Sigortası Yasası uyarınca, kendi kusuru olmaksızın işini yitiren ve yasanın aradığı koşullara uygun 332 bin 959 işsize, toplam 336 trilyon 413 milyar lira ödendi. 
     İşsizlik Sigortası Fonu bülteninde yer alan verilere göre, geçen ay da 73 bin 43 işsize 18 trilyon 322 milyar 600 milyon lira tutarında ödeme yapıldı. 
     Prim kesintilerinin fona aktarıldığı 1 Haziran 2000'den 31 Ekim 2004 tarihine kadar geçen sürede, İşsizlik Sigortası Fonu'nun varlığı, 12 trilyon 886 milyar lirası Ücret Garanti Fonu olmak üzere, toplam 12 katrilyon 620 trilyon liraya ulaştı. 
     
     52 AYDA YÜZDE 707.7 GETİRİ 

     Fon varlığının yüzde 2.21'i mevduat, yüzde 1.79'u döviz tevdiat hesabı, yüzde 74.16'sı bono, yüzde 16.48'i tahvil ve yüzde 5.36'sı da dövize endeksli tahvilden oluşuyor. 
     Öte yandan, fonun geçen ayki getirisi yüzde 1.9, 12 aylık getirisi ise yüzde 32.5 oranında gerçekleşti. 
     Fonun, ilk faiz gelirini elde etmeye başladığı ay olan Temmuz 2000'den Ekim 2004 sonuna kadar geçen 52 aylık toplam getirisi yüzde 707.7 oranında gerçekleşirken, aynı dönem itibariyle TEFE artışı yüzde 255.6, döviz sepeti artışı ise yüzde 171.8 oldu. 
     
     FONDAN YARARLANMA 

     Fona, her ay çalışan işçinin brüt ücreti üzerinden işçi ve devlet yüzde 1'er, işveren yüzde 2 olmak üzere, toplam yüzde 4 oranında prim ödeniyor. 
     4447 sayılı İşsizlik Sigortası Yasası uyarınca, hizmet akdinin sona ermesinden önceki 3 yılda, son 120 günü sürekli çalışılmış olması koşuluyla, kendi istek ve kusuru olmaksızın işini kaybedenlerden 600 gün çalışmış sigortalılar 6 ay, 900 gün çalışmış sigortalılar 8 ay ve 1080 gün çalışmış sigortalılar 10 ay süreyle işsizlik ödeneğinden ve sağlık hizmetlerinden yararlanabiliyor. 
     
</TEXT>
</DOC>
