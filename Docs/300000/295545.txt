<DOC>
<DOCNO> 295545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/07/son/soneko32.html </URL>
<DATE> 2004/12/07/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Motorola’ya Uzanlar’ın mallarına el koyma hakkı 
</HEADLINE>
<TEXT>

     Metin Güneş CNN TÜRK Londra 

Amerikan cep telefon imalatçısı Motorola dün Londra Yüksek Mahkemesi’nde sonuca bağlanan davayı kazanarak, Uzan ailesi üyelerinin mallarına el koyma hakkı kazandı. 
     İngiltere mahkemesi geçtiğimiz yıl Amerikan Bölge Mahkemesi tarafından alınan kararı yineleyerek Uzanların, Motorola ve Nokia’dan aldığı borçlarda büyük bir dolandırıcılıkö yaptığı kararına vardı ve şirketlerin alacağı zarar ve tazminat miktarının da 2 milyar doların üzerinde olduğunu belirledi. 
     
     Londra’daki gayrimenkullere ve paraya el koyabilecek 
     Motorolla ve Nokia, daha önce cep telefon şirketi Telsim’in kontrolünü elinde bulunduran Uzan ailesine satıcı finansmanı kredisi vermiş ama Telsim bu kredileri geri ödememişti. 
     Motorolla birçok kez İngiliz mahkemelerinde Uzanların mal varlıklarının dondurulmasını istemiş ama ailenin üyeleri duruşmalara gelmemişti. Motorolla’nın avukatları Londra mahkemesinin kararı sayesinde şirketin Londra’da Uzanlara ait olan bir veya iki gayri menkul ile İngiltere’de depozit olarak tutulan birkaç milyon dolar paraya el koyabileceğini belirttiler. 
     
     Diğer ülkeler için de yol açıldı 
     Avukatlar, Amerikan mahkemesi kararının başka bir ülkedeki yargı organı tarafından da benimsenmesi ile artık Uzanların mal varlığının bulunduğu her ülkenin yargı organının bu kararı takip etmesinin kolaylaştığını belirtti. 
     
</TEXT>
</DOC>
