<DOC>
<DOCNO> 285940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/spor/aspo.html </URL>
<DATE> 2004/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
90 hüsran 4-2 
</HEADLINE>
<TEXT>


Selçuk'un golü sevindirdi. Essien ile Malouda ile gelen Lyon gollerine Tuncay yanıt verdi. Servet'in kırmızı kartından sonra Nilmar umutları tüketti. Rota artık UEFA'ya çevrildi 


90 dakika 

MEHMET DEMİRKOL 

Daum, son antrenmanda öyle acayip bir takım denemişti ki anlatılamaz... Ama şu örnek sanırım bir ipucu verebilir. Aurelio, Servet'in yerindeydi. Yağmur altında soğuktan titreyen, beyin fonksiyonları normalin altına düşmüş bizler, iyice afallamıştık. Bu yüzden ne kadar Fenerbahçe klasiğinin dışında da olsa maçın karakterine böyle uygun bir on bir beklemiyordum. Evet, Fenerbahçe, Alex ile oynayacaksa böyle bir yıpratıcı forvet ve dirençli bir çifte çıpayla sahaya çıkılmalıydı. Plan doğruydu, ama bu takımın bile Lyon karşısında bu kadar pozisyon vereceğini düşünmemiştim. Evet golü bulduk, ama ilk yarı boyunca sayamadığım kadar çok ters kanat ortası yedik. İlk yarıda bir kez 22'de Essien'le bir sol kanat organizasyonu sonunda Luciao'nun ıskasının yardımıyla golü buldular. Fenerbahçe'nin oyun planı doğruydu, ama doğru olmayan işleyiş, planının uygulanmasını zorlaştırdı. Ters toplarda eksik kaldılar ve henüz 28. saniyede ilk akını geliştiren, 44. dakikada Rüştü'nün çıkardığı Frau'nun şutuna kadar altı kez gollük şans verdiler. Fenerbahçe oyunun defansif yönünde açık verse de gole yönelik planında yakalayabileceği kadar şans buldu. Alex'in paslarıyla, driplingle iki forveti iyi kaçırdılar ve şanslar yakaladılar. 

İyi direndiler 
9'da Tuncay, Coupet'e takıldı. 13'te yine bir Alex pasında Tuncay'ın nefis şutu az farkla dışarı çıktı. Sonrasında şans kapıyı çaldı, Selçuk'un uzun şutu defansa çarpıp Fenerbahçe'yi öne geçirdi 0-1 Daha sonra Lyon'un pas trafiğine yerinde müdahaleleri orta sahada top tutamamaya yol açtı. Bir de çok faul yapıp topu sürekli rakibe teslim ettiler. Böyle olunca Rüştü'den başlayan bir doldur - boşalt başladı. 24'te kalecinin çıkardığı Tuncay'ın şutu dışında kaleye gidilemedi. 
İkinci yarıda da aynı karakter sahadaydı. Yürekli bir hücum oyunu peşindelerdi. Ama Lyon onları bozuyordu. 53'te Malouda öne geçtiklerinde artık çıkış çok zordu. Özellikle 58'de Alex'in kale önünden auta attığı şut sonrası... Ama tüm hamlıklara rağmen can havliyle de olsa yüklenmeyi bildiler. 73'teki beraberlik golünün kahramanı Tuncay'dı. Hem kaleciyi sakatladığı, hem de golü attığı için... Servet'in atılışı sonrası iyi direndiler. Ama Lyon'un 18 yaşındaki yeni Brezilyalısı Nilmar'ın uzatmada attığı iki gole engel olamadılar. Daum bu kez doğru yapıp yenildi. 

Daum İnanılmaz üzgünüm 

'Böyle olmamalıydı' 
TEKNİK Direktör Daum, yenilgiyi hak etmediklerini söyledi. Alman hoca "3-2'ye kadar inanılmaz mücadele ettik. Sonuç bu olmamalıydı. İnanılmaz üzgünüm. Gönül isterdi ki, maçı 11 kişi bitirelim. Ancak Servet'in atılmasından sonra kontrolü rakibimize vermedik. Bu tecrübe hem ligde, hem de önümüzdeki yıl Şampiyonlar Ligi'nde çok katkı sağlayacak. Takımımla büyük başarılara ulaşacağımıza inanıyorum" dedi. 

'Sınırlar aşılıyor' 
KÖTÜ futbol ortaya koyan Alex'i beğenen Daum, "Çok çok iyi bir futbolcu. Performansından memnunum" yorumunu yaptı. Üçüncü gole tepki gösteren Daum, "Yapılması gereken ofsayt taktiğiydi. Çıkılmayınca gol geldi" diye konuştu. Eleştirilere de değinen Daum, "Bazen benim ve oyuncular hakkında terbiye sınırlarını aşan iddialar oluyor. Bazı eleştirileri insani olarak dikkate alıp, değer vererek yapalım" çağrısında bulundu. 

Maçın hakemi 
Vasattı 
İTALYAN hakem Farina maçı dengede götürmeye çalıştı. Ancak bazı faulluk hareketlerde ev sahibine avantaj tanıdı. Servet'e gösterdiği kırmızı kart doğruydu. Ama Lyonlu oyunculardan en az ikisi sarı kart görebilirdi. Yine de skora etkisi olmadı. 

Maçtan notlar 
Kabine desteği 
SARI - Lacivertli gurbetçiler, Lyon'daki maça ilgi gösterdi. 48 bin kişilik Gerland Stadı tamamen dolarken, 3 bin dolayında Türk seyirci de Fenerbahçe'yi desteklemek üzere tribünde yerini aldı. Karşılaşmayı Türkiye'den gelen yaklaşık 50 milletvekili de takip etti. 

Saran çıkarması 
FENERBAHÇE'NİN eski yöneticilerinden Sadettin Saran, Türkiye'den birçok konuğunu bu karşılaşmayı izlemek için Lyon'a getirdi. Saran, takıma destek vermek amacıyla böyle bir girişimde bulunduklarının altını çizdi. 

Yıldırım'a çakmak 
KAPTAN Ümit Özat ile Rüştü, önceki gün 52. yaş gününü kutlayan Başkan Aziz Yıldırım'a takım arkardaşları adına hediye verdi. Yıldırım, kendisine çakmak hediye eden iki oyuncuya "Benim için en iyi armağan galibiyet olur" diye takıldı. 

Golcüler yıkıldı 
LYON karşısında Fenerbahçe'nin iki golünü atan Selçuk ve Tuncay ortaya koydukları futbolun karşılığını alamadıklarını söylediler. Tuncay, "Takım olarak çok savaştık. Bu mücadelenin karşılığı bu olmamalıydı" dedi. Sürpriz şekilde forma bulan Selçuk ise, "Gol attığım için çok mutluyum. Ama bir işe yaramadı" diye konuştu. 



</TEXT>
</DOC>
