<DOC>
<DOCNO> 297680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/14/son/sontur37.html </URL>
<DATE> 2004/12/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Yakılarak öldürülen kişi, renkli gözünden teşhis edildi 
</HEADLINE>
<TEXT>

     Adana'da, işkence yapıldıktan sonra yakılarak öldürmüş halde bulunan gencin cesedi, biri renkli olan gözünden teşhis edildi. 
     Emniyet Müdürlüğü yetkililerinden alınan bilgiye göre, Çukurova Üniversitesi Ziraat Fakültesi Narenciye Bahçesi'nde jiletle işkence yapıldıktan sonra üzerine yanıcı madde dökülerek yakılmış halde bulunan erkek cesedinin, hakkında kayıp ihbarında bulunulan Alaattin Olcay'a 23 ait olduğu belirlendi. 
     Merkez Yüreğir İlçesi Özgür Mahallesi 6. Sokak'taki evlerinden 11 Aralık Cumartesi günü Sayısal Loto yatırmak üzere ayrılan ve 3 gündür haber alınamayan konuşma özürlü Alaattin Olcay'ın cesedi, yüzü ve vücudunun büyük bölümünün yanması sonucu tanınmaz hale gelmesi nedeniyle yakınları tarafından mavi olan renkli gözü sayesinde teşhis edilebildi. 
     Evli ve 2 çocuk babası Alaattin Olcay'ın annesi Hayriye Olcay, oğlunun düşmanı olmadığını belirterek, şunları söyledi 
     ''Ağabeyi Muhittin Olcay'dan Sayısal Loto oynayabilmek için 3 milyon lira borç para alıp evden çıkan oğlum, bir daha geri dönmedi. Üzerindeki iş elbiselerini bile çıkarmamıştı. Hemen gidip geleceğini sanıyorduk. Ancak evden çıktıktan sonra bir daha kendisinden haber alamadık.'' Polise kayıp ihbarında bulunduklarını belirten yaşlı kadın, oğlunu öldüren kişi veya kişilerin bulunmasını istedi. Cesedi bulunduktan sonra Adli Tıp Kurumu Morgu'na kaldırılan Alaattin Olcay'ın cesedinde yapılan incelemede, vücudunda çok sayıda jilet izi, başına sert bir cisimle vurulmasından oluştuğu sanılan darbe izine rastlandığı, vücudunun büyük bölümünün üzerine yakıcı madde dökülerek yakıldığı belirtildi. 
     Yetkililer, olayla ilgili olarak ihbarda bulunan bir kişinin çelişkili ifade vermesi üzerine gözaltına alındığını, soruşturmanın sürdüğünü bildirdiler. 
     
</TEXT>
</DOC>
