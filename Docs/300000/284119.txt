<DOC>
<DOCNO> 284119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/son/sonspo24.html </URL>
<DATE> 2004/10/28/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Van Hooijdonk İnönü Stadı'ndan galibiyetle ayrılmak mutlu edecek 
</HEADLINE>
<TEXT>

     Fenerbahçe'nin Hollandalı yıldızı Pierre van Hooijdonk, Beşiktaş ile 30 Ekim Cumartesi günü oynayacakları derbi maçla ilgili, ''BJK İnönü Stadı'ndan galibiyetle ayrılmak beni çok mutlu edecek'' dedi. 
     Hollandalı futbolcu, kendisine ait internet sitesinden yaptığı açıklamada, derbi maçı dört gözle ve büyük bir heyecanla beklediğini, eski takım arkadaşı Ali Güneş'i göreceği için de çok mutlu olduğunu vurgulayarak, şunları kaydetti 
     ''Önümüzdeki Trabzonspor ve Galatasaray maçlarından önce, Beşiktaş maçı bizim için büyük önem taşıyor. Bu maçın bizim için olduğu kadar Beşiktaş için de büyük önem taşıdığını biliyoruz. Bu karşılaşma ile aradaki puan farkını az da olsa kapatabilme şansları var. Geçen seneki bizim durumumuza benzer bir durumdalar ve bu ligde her an her şeyin olabileceğini düşünüyorlar. Beşiktaş'ın kaliteli oyuncuları var ve şu andaki durumları kötü görünse de iyi mücadele edeceklerini düşünüyorum. 
     Beşiktaş'ın yeni stadyumunu da çok merak ediyorum. Yeni inşa edilmiş ve dışarıdan iyi görünen stadyumdan içeriye girince gerçekten iyi olup olmadığını göreceğiz. Geçen sezon bu stadyumdan çok iyi bir sonuçla çıkmıştık, bu sene de aynı galibiyetle ayrılmamız beni çok mutlu edecek.'' 
     
</TEXT>
</DOC>
