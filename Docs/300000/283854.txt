<DOC>
<DOCNO> 283854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur15.html </URL>
<DATE> 2004/10/27/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kapkaççı kızların yaş kurnazlığı... 
</HEADLINE>
<TEXT>

     Zafer TOKUŞ ADAPAZARI Sakarya , DHA 

İZMİT'ten Adapazarına gelerek kapkaç yaptıkları iddiasıyla gözaltına alınan 3 küçük kızdan 2'sinin nüfus kaydına göre 5 yaşında oldukları anlaşılınca polis şaşırdı. Polis sadece 14 yaşındaki A.A. hakkında işlem yapabildi. 
     Adapazarı'na kapkaççılık yapmak üzere geldikleri ileri sürülen 14 yaşındaki D.A., 13 yaşındaki E.A. ve 7 yaşındaki H.Ö. halkın alışveriş yaptığı bölgelere giderek vatandaşların çantalarını kapmak için işe koyuldu. İddialara göre, bir alışveriş merkezine giden çocuklar bir vatandaşın çantasını çalarak olay yerinden kaçtı. Çanta sahibinin durumu yetkililere bildirmesi üzerine olay yerine polis ekipleri operasyon başlattı. Çantayı kaptıktan sonra başka bir alışveriş merkezine gittikleri belirlenen çocuklar buradan da bir çanta çalarak kaçmaya başladı. Esnaf kapkaççı çocukları yakalamaya çalışırken diğer taraftan durumu polise bildirerek yardım istedi. Ekipler, esnafın da yardımıyla kapkaççılık yapan 3 çocuğu yakaladı. Karakola getirilen çocuklarla ilgili kimlik araştırması yapıldığında polis sürprizle karşılaştı. Zanlılardan D.A.'nın 14 yaşında olduğu belirlenirken, 13-14 yaşında görünen E.A.'nın nüfus kayıtlarına göre 5 yaşında olduğu görüldü. 7-8 yaşında görülen diğer zanlı H.Ö. de nüfus kayıtlarında 5 yaşında çıktı. 
     Mağdurlar tarafından da teşhis edilen çocuklardan nüfus kaydına göre 5 yaşında olan 2'si serbest bırakıldı. Çantalarla içinde bulunan toplam 85 milyon lira da sahiplerine teslim edildi. Polis yetkilileri, aynı çocukların bir hafta kadar önce yine Adapazarı'nda yakalandıklarını ve serbest bırakıldıklarını hatırlatarak vatandaşları yanlarına yaklaşan şüpheli çocuklara karşı uyanık olmalarını istedi. 
     
</TEXT>
</DOC>
