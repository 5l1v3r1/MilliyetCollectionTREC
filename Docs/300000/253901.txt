<DOC>
<DOCNO> 253901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo27.html </URL>
<DATE> 2004/07/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Murat Hacıoğlu Zorlandık ama şimdi tempoyu yakaladık 
</HEADLINE>
<TEXT>

     Fenerbahçe'nin, Belçika'nın Standart Liege takımından transfer ettiği Önder Turacı, hazırlık döneminde en çok çalışanın formayı kapacağını söyledi. 
     Samandıra Tesisleri'ndeki antrenmanın ardından takım arkadaşı Murat Hacıoğlu ile birlikte basın mensuplarının sorularını yanıtlayan Önder Turacı, sakatlıktan yeni çıktığını, ancak her geçen gün iyileştiğini kaydetti. 
     Avrupa Şampiyonlar Ligi'nde forma giymenin en büyük hayallerinden birisi olduğunu anlatan Turacı, şunları kaydetti 
     ''Çalışma ortamımız çok güzel. En iyi çalışan formayı kapacak. En büyük hayalim Avrupa Şampiyonlar Ligi'nde oynamaktı. Bunu da başaracağım. Milli takımın da vazgeçilmez ismi olmak istiyorum.'' Galatasaray'ın da transferi için uğraştığı gurbetçi futbolcu, ''Takımlar anlaştığı taktirde benim için problem yoktu. Fakat 6 aydır beni izleyen Fenerbahçe bana teklif yaptıktan sonra düşünmeden kabul ettim. Geldiğim için mutluyum'' diye konuştu. 
     
     MURAT HACIOĞLU ''TEMPOYU YAKALADIK'' 
     Teknik direktör Christoph Daum'un hazırlık döneminin ilk haftasında uyguladığı programın kendilerini bir hayli zorladığını kaydeden Murat Hacıoğlu ise artık Alman çalıştırıcının temposuna uyum sağladıklarını söyledi. 
     Fenerbahçe'de iyi bir ortam bulduğunu anlatan Murat, şunları söyledi 
     ''Çalışmalarımız iyi gidiyor. Tatil dönüşü olduğu için ilk zamanlar çok ağır geldi ve zorlandık, ama şimdi tempoyu yakaladık. Burada elimden gelenin en iyisini yapmaya çalışacağım. Daha önce forma giydiğim takımlarda sol kanatta ve forvette görev yaptım. Hocam nerede görev verirse oynamaya hazırım.'' 
     
</TEXT>
</DOC>
