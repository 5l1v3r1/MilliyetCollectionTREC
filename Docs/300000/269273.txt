<DOC>
<DOCNO> 269273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/son/sontur35.html </URL>
<DATE> 2004/09/05/ </DATE>
<TIME> 22.01 </TIME>
<AUTHOR>  </AUTHOR>
<HEADLINE>
Bodrum'da ölü balina sahile vurdu 
</HEADLINE>
<TEXT>

     Bodrum'un Gümüşlük beldesi İnce Burun mevkiinde kıyıya vurmuş ölü bir balina bulundu. 
     Gümüşlük Belediye Başkanı Mehmet Ülküm, AA muhabirine yaptığı açıklamada, yaklaşık 7 metre boyunda ve 3 ton ağırlığındaki balinanın tahminen bir hafta önce öldüğünü ve dalgaların bugün kıyıya getirmiş olabileceğini söyledi. 
     Ülküm, balinanın kokuşmaya başlayan cesedinin çevre kirliliği yaratmaması için Tarım ve Köyişleri Bakanlığı Su Ürünleri Araştırma Enstitüsü'ne başvurduklarını belirterek, ''Balinanın bulunduğu yere iş makinası getirme imkanı olmadığı için ağlara sarıp deniz yoluyla taşımayı düşünüyoruz. Ancak bu konuda uzmanların görüşlerine göre hareket edeceğiz'' dedi. 
     Mehmet Ülküm, balinanın cinsi ve Bodrum'a nasıl ulaştığı konusundaki bilgileri ise uzmanların incelemesinden sonra öğrenebileceklerini kaydetti. 
     
</TEXT>
</DOC>
