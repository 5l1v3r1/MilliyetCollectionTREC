<DOC>
<DOCNO> 251854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun10.html </URL>
<DATE> 2004/06/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Saddam'ın duruşmaları canlı yayımlanacak... 
</HEADLINE>
<TEXT>

     Irak'ın yeni ulusal güvenlik danışmanı Muvaffak El Rubai, devrik lider Saddam Hüseyin'in adil yargılanacağını, duruşmalarının radyo ve televizyondan canlı yayımlanacağını söyledi. 
     El Rubai, BBC Radyo'ya yaptığı açıklamada, Irak yasalarına göre yargılanacak Saddam'ın, davayı bir siyasi oyuna çevirmesine izin vermeyeceklerini belirtti. 
     Irak Özel Mahkemesi'nin idam cezası verebileceğini söyleyen El Rubai, bir soru üzerine, Saddam'ın, Yugoslavya'nın Lahey'deki savaş suçları mahkemesinde yargılanan eski Devlet Başkanı Slobodan Miloseviç gibi, ABD Başkanı George Bush ve İngiltere Başbakanı Tony Blair'i tanık olarak çağırmasına izin verilmeyeceğini ifade etti. 
     Bu arada, hükümet sözcüsü Girgis Seda, AFP muhabirine verdiği demeçte, Saddam Hüseyin'in yarın özel mahkemeye çıkarılacağını bildirdi. Seda, ''Saddam bugün özel mahkemenin celbini alacak, yarın da yargıç karşısına çıkarılacak ve hakkındaki iddialar yüzüne okunacak'' dedi. 
     Adalet Bakanı Malik Dühan el Hasan da Saddam'ın suçlu bulunması halinde idam cezasına çarptırılabileceğini söyledi. 
     Bir İtalyan gazetesine demeç veren el Hasan, ''Aleyhindeki vahim iddialar kanıtlanırsa Saddam yargılanacağı özel mahkemede ölüm cezasına mahkum edilebilir. İnsanlık suçu, soykırım, kimyasal silah kullanımı için idam cezası verilebilir'' dedi. 
     
</TEXT>
</DOC>
