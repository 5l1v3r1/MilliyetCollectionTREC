<DOC>
<DOCNO> 256357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur19.html </URL>
<DATE> 2004/07/18/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Liseli genç kızdan 1 aydır haber alınamıyor... 
</HEADLINE>
<TEXT>

     Alanya Lisesi Süper Lise Bölümü öğrencisi Kıymet Öztürk'ten bir aydır haber alınamadığı bildirildi. 
     Babası Manavgat'ta çobanlık yapan ve Alanya'daki ablasının yanında kalan, 2003-2004 eğitim-öğretim yılının son günü karnesini aldıktan sonra kaybolduğu belirtilen ve 20 Haziran'daki ÖSS'ye de katılmayan Kıymet Öztürk, polis ve jandarmanın tüm aramalarına rağmen bulunamadı. 
     Genç kızın eniştesi Ali Rıza Uğur, Kıymet'in karnesini aldıktan sonra kaybolduğunu belirterek, bu duruma bir anlam veremediğini söyledi. 
     Kıymet'in okulun en başarılı birkaç öğrencisinden birisi olduğunu kaydeden Uğur, ''Çalmadık kapı bırakmadık. Her yerde aradık. Ancak kendisinden bir haber alamadık. Annesi ve babası perişan'' diye konuştu. 
     Uğur, polis ve jandarmanın Kıymet'in tüm arkadaşlarını sorguladığını, ancak bundan da bir sonuç alamadıklarını söyledi. 
     
</TEXT>
</DOC>
