<DOC>
<DOCNO> 261397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/sonspo17.html </URL>
<DATE> 2004/08/07/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Süreyya Ayhan Koşmak istiyorum ama doktorlarım izin vermiyor 
</HEADLINE>
<TEXT>

     Sakatlığı nedeniyle 28. Yaz Olimpiyat Oyunları'na katılmayacağı açıklanan milli atlet Süreyya Ayhan Kop, ''Sakatlanmak pahasına olimpiyatlarda koşmak istiyorum, ama ağrılarım, antrenörüm ve doktorlarım buna izin vermiyor'' dedi. 
     Türkiye'de şok etkisi yaratan oyunlara katılma kararının ardından, Süreyya Ayhan ile antrenörü ve eşi Yücel Kop, Anadolu Ajansı'na açıklamalarda bulundu. 
     Türk milletine Atina Olimpiyat Oyunları'ndan madalya getiremeyeceği için çok üzgün olduğunu belirten Ayhan, ''Daha önceden herhangi bir sakatlık geçirmediğim bir bölgede oluşan rahatsızlığım nedeniyle çok istememe rağmen olimpiyatlarda yarışamayacağım. Aslında ben, sakatlanmak pahasına Atina'da piste çıkmak istiyorum. Ancak, ağrılarım, antrenörüm ve doktorlarım spor hayatımın sona ermesi riskini gözönüne alarak buna izin vermiyorlar. Çok üzgünüm ve benden daha fazla da kimsenin üzgün olacağını zannetmiyorum'' diye konuştu. 
     
     KOP ''ZAMANIMIZ YOK'' 

     Ayhan'ın eşi ve antrenörü Yücel Kop, 8 aydır gece gündüz çalıştıklarını belirterek, ''Ancak, 2,5 aydır Süreyya'nın rahatsızlıkları nedeniyle yeteri kadar ciddi antrenman yapamadık'' dedi. 
     Kop, Süreyya'nın baldırında oluşan iltihaplanma, daha önceden hiç başlarına gelmeyen bir rahatsızlık olduğunu belirterek, ''45 gün önce olimpiyatlara katılmayacağımızı açıklayacaktık. Ama Süreyya ilaç tedavisine önce çok iyi cevap verdi. Biz de bu nedenle taktik koşularına başladık'' diye konuştu. 
     Kop, şöyle devam etti 
     ''İlk tedavi sonrasında Süreyya'nın kan değerleri yükseldi ve ağrıları azaldı. Edirne'de 16 gün antrenman, 4 gün de dinlenme ile ciddi antrenman programı uyguladık. Türkiye'de Süreyya'ya tavşan olacak bayan atlet bulamadığımız için Gaziantep'ten 2 erkek sporcu ile çalışmalara başladık ve geçen yılın performansına hemen hemen yaklaştık. Ancak, ertesi gün baldır kısmında ağrılar başladı ve hemen MR'ını çektirdik. MR sonuçlarının ardından, doktorumuzun tavsiyesi üzerine Almanya'ya Dr. Müller Wolfart'a gittik. Wolfart, sakatlığının çok önemli olmadığını, ancak Süreyya'nın zamana ihtiyacı bulunduğunu söyledi. Ama bizim oyunlar için zamanımız yok. Süreyya 15 gündür hiçbir şey yapmıyor. Bu performansla seçmeleri bile zor geçeriz. Ne Süreyya'da ne de bende sihir var. Süreyya'ya kalsa sakatlanma pahasına koşacak. Ama biliyorum ki başarılı olamayacak. Bunu en iyi ben bilirim. Yapılacak birşey yok. 35 günümüz olsa Süreyya yine altın madalya alır. Süreyya'nın koşamayacağını açıkladığım için kendimi Türk halkına ihanet etmiş gibi hissediyorum. Bu açıklama bana adeta ölüm gibi geliyor. Türkiye'de olayın farklı yönlere çekilmesi bizi bir kez daha yıktı.'' 
     
     OLİMPİYAT SONRASI 

     Yücel Kop, sakatlık sürecini tamamladıktan sonra Süreyya Ayhan'ın yeniden çalışmalara başlayacağını söyledi. 
     Kop, Süreyya Ayhan'ın yeni sezonda tüm Golden League müsabakalarının yanı sıra Dünya Şampiyonası'nda da piste çıkacağını ve kesinlikle madalyalar alacağını ifade etti. 
     Kop, en geç perşembe gününe kadar Türkiye'de olacaklarını ve geniş kapsamlı bir basın toplantısı düzenleyeceklerini sözlerine ekledi. 

     
</TEXT>
</DOC>
