<DOC>
<DOCNO> 262598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/ekonomi/eko08.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ay yıldızlı AB bayrağıyla 'kalbinizi açın' kampanyası 
</HEADLINE>
<TEXT>



Türkiye Genç İşadamları Derneği TÜGİAD , Avrupa'da Türkiye hakkındaki yanlış önyargıları kırmak ve AB kamuoyunda etkin bir destek oluşturmak amacıyla "Open Your Heart - Kalbinizi Açın" mesajının verildiği bir kampanya başlattı. Kampanya, üzerinde söz konusu mesajın yazılı olduğu ay yıldızlı AB bayrağının bulunduğu logo ile desteklenecek. Logo, Avrupa'ya giden kargo ve posta gönderileri, konteynerler, gemiler ve diğer ulaşım araçları ile dijital ortamda kullanılacak. 
TÜGİAD Yönetim Kurulu Başkanı Murat Saraylı, AB ile ilgili Türkiye'nin kendini anlatma ihtiyacı olduğuna inandıklarını dile getirdi. Saraylı, logoda kullanılan ay yıldızlı AB bayrağının hukuki açıdan sorun yaratıp yaratmayacağı sorusu üzerine, bayrağın hukukiliğiyle ilgili çalışma yürüttüklerini ve patent için başvuru yaptıklarını ifade ederek, logonun şu anda uluslararası sularda dolaştığını söyledi. Saraylı, gemilerin dolaştığı AB üyesi ülkelerdeki limanlardan olumlu tepkiler aldıklarını, hatta Barselona'da yerel bir medya kuruluşunda konunun haber yapıldığını anlattı. 


</TEXT>
</DOC>
