<DOC>
<DOCNO> 262429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy08.html </URL>
<DATE> 2004/08/11/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Özkök'ten ''teröriste taziye'' yorumu ''Uygun olmayan hareket tarzı'' 
</HEADLINE>
<TEXT>

     Genelkurmay Başkanı Orgeneral Hilmi Özkök, Diyarbakır Büyükşehir Belediye Başkanı ve ilçe belediye başkanlarının, çatışmada ölen teröristin ailesine taziye ziyaretinde bulunmasını, ''uygun olmayan bir hareket tarzı'' olarak nitelendirdi. 
     Orgeneral Özkök, NATO Güneydoğu Avrupa Müşterek Komutanlığı'nın kapanış ve NATO Güney Avrupa Hava Unsur Komutanlığı'nın açılış töreninde gazetecilerin sorularını yanıtladı. Bir gazetecinin, Kara Kuvvetleri Komutanlığına atanan Orgeneral Yaşar Büyükanıt'ın Diyarbakır Büyükşehir Belediye Başkanı ve ilçe belediye başkanlarının, çatışmada ölen teröristin ailesine taziye ziyaretinde bulunmalarıyla ilgili açıklamalarını nasıl değerlendirdiğini sorması üzerine Orgeneral Özkök, Orgeneral Büyükanıt'ın Türk Silahlı Kuvvetleri'nin ortak görüşünü ifade ettiğini söyledi. 
     Orgeneral Özkök, ''Bu görüşe ilaveniz olacak mı'' sorusuna da ''İlaveye gerek yok. Her şeyi gayet güzel ifade ettiler. Uygun olmayan bir hareket tarzı uygulanmıştır. Gerekli işlem Bakanlık tarafından başlatılmıştır'' karşılığını verdi. 
     Orgeneral Özkök, kapanan NATO karargahı için de ''Bu karargah benim de komuta ettiğim bir karargah. Bu kapanıyor ama yerine yenisi açılıyor'' dedi. 

     
</TEXT>
</DOC>
