<DOC>
<DOCNO> 257112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonsiy12.html </URL>
<DATE> 2004/07/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Van Valisi Baykal'dan sözleriyle ilgili açıklama bekliyorum 
</HEADLINE>
<TEXT>

     Van Valisi Hikmet Tan, CHP Genel Başkanı Deniz Baykal'ın, ''Van'ın aşiret işgali altında olduğu'' yolundaki sözleriyle ilgili olarak, ''Gazetede yer alan sözler Baykal'a aitse kendisinden açıklama bekliyorum'' dedi. 
     Vali Tan, yaptığı yazılı açıklamada, dün bir gazetede CHP Genel Başkanı Deniz Baykal'a atfen yayınlanan ''Van aşiret işgalinde. Bayram, emniyet lojmanlarının müteahhidi. İhaleyi açan hükümet, valiyi atayan hükümet, emniyet müdürünü atayan hükümet, ama Vali yılmış'' ifadelerini üzülerek gördüğünü bildirdi. 
     Gazetede yer alan sözlerin Baykal'a ait olduğuna inanmak istemediğini, eğer sözler Baykal'a aitse kendisinden bir açıklama beklediğini ifade eden Tan, şunları kaydetti 
     ''Van Valiliği görevine atandığım 9 Şubat 2003 gününden bu yana yılgınlığa kapılmadım. 2 Temmuz'da uğradığım menfur bombalı saldırıya rağmen dimdik ayaktayım. Eğer yılgınlığa kapılsaydım, 9 Temmuz günü olaya bizzat el koyarak, sanık eski milletvekili Mustafa Bayram'a uyarı ve çağrıda bulunmazdım. O gün akşama kadar oğlunu teslim etmez ve kendisi de teslim olmazsa, kendisinin ve belediye başkanı olan oğlunun gözaltına alınacağını, sözlü ve yazılı basın ajanslarına ilan etmez ve böyle bir çıkışta da bulunmazdım. 
     Bayram, benim devletin valisi olarak ortaya koyduğum bu kararlı tutum ve sergilediğim tavır sayesindedir ki, adı geçen 7 adamıyla birlikte aynı gün Cumhuriyet Savcılığı'na teslim olmuş, savcılıkça da tutuklanma talebiyle sevk edildiği mahkemece tutuklanarak cezaevine konulmuştur.'' Yılgınlığa düşmediğini, 20 Temmuz günü kendisini makamında ziyaret eden ve olaylar hakkında bilgi alan CHP Genel Başkan Yardımcısı Cevdet Selvi başkanlığındaki heyetin de gözlemlediğini belirten Tan, ''36 yıllık meslek hayatımda hiçbir kişi ya da olay karşısında asla yılgınlığa düşmediğimi, bu olaylar karşısında mülki idare amiri olarak seyirci kalmadığımı, bilgi ve değerlendirmenize bu yolda bir açıklama yapmanızı beklediğimi de takdirlerinize saygıyla sunarım'' dedi. 
     
</TEXT>
</DOC>
