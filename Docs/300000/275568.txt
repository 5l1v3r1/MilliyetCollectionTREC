<DOC>
<DOCNO> 275568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sondun36.html </URL>
<DATE> 2004/09/28/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Türkiye, tam üyelik dışında başka bir şeyi kabul etmeyecek 
</HEADLINE>
<TEXT>

     Türkiye'nin AB nezdindeki daimi büyükelçisi Büyükelçi Oğuz Demiralp, Türkiye'nin AB'ye tam üyelikten başka bir şeyi kabul etmeyeceğini söyledi. 
     Demiralp, Reuters haber ajansına verdiği demeçte, Türkiye'nin 25 üyeli AB'ye ekonomik açıdan yük olmayacağını ve hatta bazı üyelerinden daha az masraflı olacağını bildirdi. 
     Bazı Avrupalı siyasi partilerin, Ankara'ya ''tam üyelik yerine özel ortaklık'' teklif edilmesi yönündeki düşüncelerini kesinlikle reddeden Demiralp, ''Bu yaklaşım kabul edilemez. Görüşmeler üyelik görüşüyle başlamalı, başka bir şey olamaz'' dedi. 
     Türkiye'nin 40 yıldır AB ile bir Ortaklık Anlaşması olduğunu hatırlatan Demiralp, Türkiye'nin AB ile savunma, güvenlik siyaseti ve Çevre Ajansı gibi birçok alanda derin bir bütünlük içinde bulunduğunu belirtti. Büyükelçi Demiralp, ''Özel ortaklık bizim için yeterli değil. Biz bunun ötesine geçmek istiyoruz. Hedefimiz değişmeyecek. Türk halkı ikinci sınıf Avrupa biletini hiçbir zaman kabul etmeyecek'' diye konuştu. 
     Görüşmelerin gelecek baharda başlamasını beklediğini belirten, ancak ne zaman bitebileceği konusunda tarih vermeyen Demiralp, görüşme sürecinin tek başına çok önemli olduğunu ve bunu, Türkiye'nin modernizasyonunun devamı için bir araç olarak gördüklerini söyledi. 
     
     EKONOMİK YÜK 
     Türkiye'nin, AB kasalarını boşaltacağı fikrine karşı çıkan Demiralp, Türkiye'nin üyeliğine muhaliflerin tarımsal sübvansiyon ve bölgesel yardım konusunda telaffuz ettikleri rakamların doğruyu yansıtmadığını belirtti. 
     Ortak Tarım Siyaseti reformları ve Dünya Ticaret Örgütü görüşmelerinin sonuçları ışığında, AB'de tarım sübvansiyonlarının 2013'e kadar ortadan kalkacağını hatırlatan Demiralp, AB'nin dünya ticareti bağlamında tarım sübvansiyonlarını daha fazla sürdüremeyeceğini ve bunların ortadan kalkacağını belirterek, ''Tarım yönünden hiçbir şey beklemiyoruz'' dedi. 
     Ankara'nın halen Avrupa savunma bütçesine katkıda bulunduğunu belirten Demiralp, Türk pazarlarının AB mallarına açılmasının diğer üye ülkelere büyük fayda sağlayacağını söyledi. Demiralp, ''Eğer matematiksel bir tahmin yaparsanız, Türkiye'nin yük olmayacağını göreceksiniz. Hatta Türkiye'nin yükünün, bazı eski üyelerin yarattığı yükten daha az olabileceğini iddia edebilirim'' diye konuştu. 
     Büyükelçi Demiralp, Ankara'nın, Türk işçilerinin hareketlerinin sınırlandırılmasını görüşmek istediğini, ancak bunu büyük bir sorun olarak görmediğini söyledi. Tüm bilimsel çalışmaların bu tür göçün olmayacağını, çünkü tüm şartların iyileşeceğini gösterdiğini belirten Demiralp, ''Eğer şartlar iyileşirse, ne kadar Türkün gelip yağmur altında yaşamayı isteyebileceğini bilmiyorum'' dedi. 
     
</TEXT>
</DOC>
