<DOC>
<DOCNO> 289838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko34.html </URL>
<DATE> 2004/11/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Genel Müdür Ekinalan Türk Telekom blok satış yöntemiyle satılacak 
</HEADLINE>
<TEXT>

     Türk Telekom Genel Müdürü Mehmet Ekinalan, şirketin özelleştirilmesi aşamasında yeterli talebin olacağını düşündüğünü bildirdi. 
     29. Uluslararası Bilgisayar Fuarı-COMPEX 2004'ün açılışında basın mensuplarının sorularını yanıtlayan Ekinalan, Türk Telekom'un kısa zamanda ihaleye çıkacağını, ancak, tarihi konusunda kesin bir şey olmadığını söyledi. 
     Konunun Özelleştirme İdaresi Başkanlığı tarafından yürütüldüğünü bildiren Ekinalan, gerekli çalışmaların yapıldığını anlattı. 
     Ekinalan, bir soru üzerine, Türk Telekom'un özelleştirme paketi içinde Türk Telekom'un Avea'daki yüzde 40 hissesinin de bulunduğunu ifade ederek, kablolu TV dışındaki bölümlerin blok satış yöntemiyle satılacağını kaydetti. 
     Türk Telekom'un özelleştirilememesi durumunda halka arz sürecinin başlatılacağının anımsatılması üzerine Ekinalan, önce blok satışla ilgili sonucun bekleneceğini, daha sonra ne olacağı konusunda karar verileceğini belirterek, ''Türk Telekom'un özelleştirilmesinde yeterli bir talebin olacağını düşünüyorum'' dedi. 
     Ekinalan, Türk Telekom'un, tarifelerinde sürekli yenilikler yaptığını ve bu değişikliklerle her zaman gündemde yer alacağını kaydederek, çeşitli müşteri gruplarına göre 5 ayrı tarife sunduklarını hatırlattı. 
     Ekinalan, ''Bu seçenekleri artırmaya çalışıyoruz. Bunu da farklı ihtiyacı olan insanlara farklı seçenekler sunarak yapmaya çalışıyoruz'' dedi. 

     
</TEXT>
</DOC>
