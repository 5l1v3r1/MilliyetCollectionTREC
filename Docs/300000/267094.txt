<DOC>
<DOCNO> 267094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/yazar/bila.html </URL>
<DATE> 2004/08/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD ve PKK 
</HEADLINE>
<TEXT>


Genelkurmay Başkanı Org. Hilmi Özkök, "ABD'nin PKK'ya karşı operasyon yapmasını istiyoruz ama beklemiyoruz" dedi. 
Türkiye, ABD'nin Irak'ı işgalinden bu yana PKK'nın silahlı güçlerine karşı da operasyon yapmasını hem istiyor hem de bekliyordu. 
Artık sadece istiyor, beklemiyor. 
Çünkü, ABD, her fırsatta PKK'ya karşı operasyon yapmayacağını kesin ifadelerle söylüyor. Son olarak Başkan Bush'un güvenlik danışmanı Rice ve ABD'nin Ankara Büyükelçisi Edelman söylediler. Rice, askeri olmayan yönlerden çözüm aradıklarını da vurguladı. 
Bu net ifadelerden sonra Türkiye'nin, ABD'den PKK'ya karşı askeri operasyon "taşeronluğu" beklemesi, gerçekçi değil. 
Genelkurmay Başkanı Org. Özkök de "İstiyoruz ama beklemiyoruz" diyerek, bunu ifade etmiş oldu. 
ABD'nin siyasi yönü ön plana çıkarmasının da üzerinde durulması gerekir ki, Org. Özkök de işin siyasal yönünün ağırlık kazanmaya başladığını söyledi. Ayrıca, ABD'liler için askeri yöntemlerin en son düşünülecek yöntemler olduğunu, önce askeri olmayan yollara baktıklarını da belirtti. Genel olarak bakış açılarının böyle olduğunu ifade etti. 
ABD, askeri olmayan yollar derken, Osman Öcalan'ın liderlik ettiği yeni parti ve yaklaşımı işaret ediyor. PKK KONGRA - GEL'i bir grup arkadaşıyla terk eden ve yeni parti kurduğunu açıklayan Osman Öcalan, ABD'yi destekliyor. ABD'nin Irak'ı işgalinin Kürtler için fırsat olduğunu söylüyor. ABD - Talabani cephesine yakın duruyor. ABD'nin öne çıkarmaya çalıştığı ve askeri olmayan yol dediği bu olsa gerek... 
ABD, Talabani liderliğindeki KYB ve Barzani liderliğindeki KDP'ye verdiği desteği fiili devlet aşamasını güçlendirerek sürdürüyor. Bu süreçte Osman Öcalan kanadını da aynı destek ve koruma altına aldığı da söylenebilir. Artık ABD'nin elinde Türkiye'ye karşı siyasi yönü ön plana çıkarılmış bir grup var, diyebiliriz. ABD, PKK'yı veya en azından Osman Öcalan grubunu, KYB ve KDP'den pek ayırmıyor. ABD, Kuzey Irak'taki oluşuma bu yolla bir de Türkiye'yle ilintili bir ayak takabilir mi Bu soru üzerinde durulması gerekir. 
Türkiye, silahlı mücadeleyi esas almadığını söyleyen Osman Öcalan ve grubunun ABD'nin kanatları altına girmesini nasıl karşılıyor Bu gelişmeden memnun mu, değil mi ABD'nin askeri olmayan yollar, yaklaşımını nasıl buluyor Bunun sonunda gündeme gelmesi muhtemel siyasi yön ve önerilere hazırlıklı mı 
ABD'nin Irak'ı işgalinden sonra askeri yönü ABD'ye havale eden Ankara, bundan bir sonuç çıkmayacağını anladı. ABD, askeri taşeronluk yapmadığı gibi siyasi patronluğa yönelmiş durumda. 
ABD, PKK'nın silahı bırakıp siyasete sarıldığını söyleyen Osman Öcalan grubunu destekliyor, ABD'ye karşı tutum almış izlenimi veren Abdullah Öcalan ve ona bağlı PKK KONGRA - GEL'e karşı da operasyon yapmayacağını vurguluyor. PKK KONGRA - GEL'e bağlı gruplar ise Türkiye'de terör eylemlerine devam ediyorlar. 
Sonuçta ABD'nin ne silahsız ne de silahlı PKK gruplarına karşı bir tutumu yok. 
Bugünkü durumda hem askeri hem siyasi inisiyatifin ABD'nin elinde olduğu görülüyor. Türkiye, izliyor ve bekliyor. 
Bakalım ABD nasıl bir askeri olmayan formül getirecek ve Türkiye buna ne diyecek 



</TEXT>
</DOC>
