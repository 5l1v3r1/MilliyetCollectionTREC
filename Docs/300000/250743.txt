<DOC>
<DOCNO> 250743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/magazin/amag.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özcan 24, Alişan 56 milyara gitti 
</HEADLINE>
<TEXT>


İcrada satışa çıkarılan Alişan ve Özcan Deniz isimleri satıldı. Adnan Şenses, Kibariye, Elif Karlı, Gülşen, Seher Dilova'ya ise talipli çıkmadı 

Yıldız Yazıcıoğlu - ANKARA 

Prestij Müzik'ten alacağına karşılık 27 şarkıcıya ait tescilli isimlere haciz koyduran Emek Müzik Şirketi sahibi İbrahim Zeytinkaya, 56 milyar liraya Alişan, 24 milyar 200 milyon liraya Özcan Deniz'in isim haklarını satın aldı. 
Mahsun Kırmızıgül, bir süre önce yaşamını yitiren Hilmi Topaloğlu ve Burhan Aydemir'in ortak olduğu Prestij Müzik'ten yaklaşık 2 milyon dolar alacağı bulunan Zeytinkaya icra işlemi başlattı. Ankara 1. İcra Müdürlüğü de Prestij Müzik markası ve 27 şarkıcı veya müzik grubuna ait olan Türk Patent Enstitüsü'nce tescilli isimleri Adalet Sarayı Mezat Salonu'nda satışa çıkardı. Adnan Şenses, Kibariye, Elif Karlı, Gülşen, Seher Dilova gibi isimlere talipli çıkmazken, Zeytinkaya 'Alişan' ismini almak istediğini beyan etti. Bunun üzerine 24 milyar 200 milyon liradan açık artırma başladı. 

'Albüm yaparım' 
Cep telefonundan gelişmeleri Alişan'a ileten avukatı İbrahim Özer, 54 milyar liraya kadar çıktı. Ancak Zeytinkaya 56 milyar lira verince açık artırma sona erdi. Zeytinkaya, başka talipli olmayınca Özcan Deniz'in isim hakkını da 24 milyar 200 milyon liraya aldı. 
Alacağı bedeli yükseltmek için mezata katıldığını kaydeden Zeytinkaya, "Etlerinden, sütlerinden yararlanmak istiyorum. İsterlerse benimle albüm yapabilirler" derken, asıl ismi Serkan Burak Tektaş olan Alişan da üzgün olduğunu belirterek, "Benim dayımın ismi. Bize danışmadan isim hakkımızı almışlar ve şirket adına tescil ettirmişler. Lanet olsun, haram olsun" dedi. 


</TEXT>
</DOC>
