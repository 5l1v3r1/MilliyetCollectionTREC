<DOC>
<DOCNO> 262657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/spor/spo04.html </URL>
<DATE> 2004/08/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gülüyor güldürüyor 
</HEADLINE>
<TEXT>



3 trilyon alacak 
KARADENİZ ekibi, Şampiyonlar Ligi'ne katılması halinde kasasını dolduracak. Trabzonspor, ilk etapta ayak bastı parası olarak 2 milyon dolar 3 trilyon lira alacak. Ayrıca garanti para olarak 6 maç için yine 2 milyon dolar ödenecek. Her galibiyet için 350 bin dolar ödeyecek olan UEFA, beraberlikte ise 175 bin dolar dağıtacak. Bordo - Mavililer, tur atlamaları halinde ise kasasına 1.8 milyon dolar koyacak. 

Puanımız artıyor 
TRABZONSPOR'UN, ön elemede aldığı başarılı sonuçlar ülke puanımıza olumlu yansıyor. Bordo-Mavili ekibin, 3 galibiyet ve 1 beraberlikle topladığı puanlar, 2006-2007 sezonunda devler ligine bir takımımızın direkt, diğerinin de sadece bir ön eleme turu oynamasına katkıda bulunacak. Bu sezon dört takımımızın toplayacağı toplam puanlar sayesinde ise iki sezon sonra beş takımımız kupalarda mücadele edebilecek. 

İbrahim Yattara seferberliği 

KULÜP Doktoru Mesut Çelebi, Dinamo Kiev maçında galibiyet golünü attıktan sonra sakatlanan İbrahim Yattara'nın sol ayak bileğinde hafif bir burkulma olduğunu açıkladı. Çelebi, müthiş bir form grafiği yakalayan Gineli oyuncuyu Sebat maçına yetiştirmeye çalışacaklarını söyledi. Hem anjin, hem de ayak bileğinde ödem olan Mehmet Yılmaz'a özel program uygulanırken, Tolga'nın da rövanşa yetiştirilmesi planlanıyor. 

Mikhailichenko kovuldu 

ŞAMPİYONLAR Ligi üçüncü ön eleme turu ilk maçında Trabzonspor'a sahasında 2 - 1 yenilen Dinamo Kiev'de fatura teknik direktör Alexei Mikhailichenko'ya kesildi. Mikhailichenko'nun görevine "Takımın performansının düşük bulunması ve kendisine verilen şansı iyi kullanamaması" nedeniyle son verildiği açıklandı. 

Fatih Eze eze yendik 

TRABZONSPOR'UN Kaptanı Fatih Tekke, Dinamo Kiev önünde farkı kaçırdıklarının altını çizdi. Tecrübeli golcü, "Çok iyi oynadık. 5 - 6 farkla kazanacağımız maçta 2-1 galip geldik. Dinamo Kiev'i deplasmanda eze eze yendik. Avantajımız var, ancak tur garanti değil. Herkes örnek mücadele verdi. İnşallah seyircimiz önünde de tur atlarız. Şampiyonlar Ligi'ne ilk kez katılacak olmamız, rövanşın önemini artırıyor" dedi. 

Özgür bitiyor 

DENİZLİSPOR yönetiminin, İbrahim Ege - Özgür takasına önce sıcak bakıp, ardından para konusunda pürüz çıkarmasına rağmen başarılı oyuncunun transferinin yarına kadar bitebileceği öğrenildi. Denizlispor'un takasın dışında 250 bin dolar istediği, ancak görüşmelerin sürdüğü bildirildi. Genel Sekreter Yusuf Ziya Yılmaz, "Özgür, hafta sonuna kadar imzayı atacak" diye konuştu. 


</TEXT>
</DOC>
