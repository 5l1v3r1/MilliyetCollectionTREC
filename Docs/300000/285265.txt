<DOC>
<DOCNO> 285265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/02/guncel/gun03.html </URL>
<DATE> 2004/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu okulda ezber yok 
</HEADLINE>
<TEXT>


İZMİR DHA 

Milli Eğitim Bakanlığı'nın bu yıl pilot okullarda başlattığı Temel Eğitimi Destekleme Projesi, öğrencilere "eğlenceli eğitim" olanağı sağladı. Ödemiş Cumhuriyet İlköğretim Okulu'nda da öğrencilerin artık ezber yerine araştırma ve deneyle bilgi sahibi olmaları sağlanıyor. 
Proje, AB'nin 100 milyon euro hibesiyle 500 okulda başlatıldı. Bu okullardan olan Cumhuriyet İlköğretim Okulu'nun öğretmenleri de ODTÜ'de seminere katıldı. Öğretmenler, programı başarıyla hayata geçirdi. Matematik derslerinde ezber yerine, matematiğin mantığı üzerinde durulurken, problem kurabilen, etkinlikleri hayat içinde kullanabilen çocukların yetiştirilmesi yönünde dersler veriliyor. Çocuklar, fen derslerinde de tel ve hamurdan iskelet yapmayı öğreniyor. 5 - C sınıfı öğretmeni Ali Boyraz, öğrencilerine hamur ve fasulyeden diş protezi yaptırdığını, dengeli beslenmeyi anlatmak için marul, domates, peynir, meyve suyu getirdiklerini ve sandviç yaptırdıklarını anlattı. 


</TEXT>
</DOC>
