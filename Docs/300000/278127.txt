<DOC>
<DOCNO> 278127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/07/son/sonspo30.html </URL>
<DATE> 2004/10/07/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Fener'de Önder Turacı sakatlandı 
</HEADLINE>
<TEXT>

     Fenerbahçe, ligin 9. haftasında deplasmanda Gaziantepspor ile yapacağı maçın hazırlıklarını bugün yaptığı çift antrenmanla sürdürdü. 
     Teknik Direktör Christoph Daum yönetiminde, Samandıra Tesisleri'nde gerçekleştirilen günün ikinci çalışması sağanak yağmur altında yapıldı. 
     Oldukça neşeli geçen ve el topuyla başlayan çalışmada futbolcular, konsantrasyonu artırmaya yönelik olarak minyatür kale maç ve yarı sahada çift kale maç yaptı. İdmanın son bölümünde dar alanda yapılan maçta ise futbolcular boş kalelere belirli kurallar çerçevesinde gol atmaya çalıştı. 
     El topu oyununda bir ara Aurelio'yu omuzuna alan Luciano'nun takımı Brezilyalı oyuncuya kafa ile gol attırmaya çalıştı. 
     
     ÖNDER TAMAMLAYAMADI 
     Sol bacağından sakatlanan Önder, idmanın son bölümündeki maçta yer almadı. 
     Sol dizinin üst kısmına aldığı darbeden dolayı antrenmana devam edemeyen futbolcu, çalışmayı takım arkadaşlarından önce bıraktı. 
     Milli takımlarda bulunan 11 futbolcunun yanı sıra izinli olan Fabiano'nun katılmadığı antrenmanda, sakatlığı nedeniyle tedavisi süren Serhat takımdan ayrı koşu yaptı. Yoğun trafik nedeniyle sabahki çalışmaya geç kaldığı öğrenilen Fatih, günün ikinci antrenmanında yer aldı. 
     Fenerbahçe, Gaziantepspor maçının hazırlıklarını yarın yapacağı çift antrenmanla sürdürecek. 
     
</TEXT>
</DOC>
