<DOC>
<DOCNO> 264889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/20/siyaset/siy01.html </URL>
<DATE> 2004/08/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeyh için izdiham 
</HEADLINE>
<TEXT>


Suriye sınırındaki Kamışlı'da oturan ve Batman'a gelen Nakşibendi Şeyhi Haznevi, namaz kıldığı camide 5000 müridinin sevgi seliyle karşılandı... 

ARİF ARSLAN Batman DHA 


Suriye - Türkiye sınırındaki Kamışlı kentinde oturan ve Batman'a gelen Nakşibendi tarikatının Şeyhi Muhammed Haznevi'yi görmek için müritleri kente akın etti. Batman'da namaz kıldığı camide müritlerin sevgi seline maruz kalan Suriyeli Şeyh Haznevi'ye yoğun ilgi gösterilirken, birçok mürit aceleden ayakkabılarını karıştırınca herkes farklı ayakkabı giymek zorunda kaldı. 
Güneydoğu Anadolu Bölgesi'nde 20 bine yakın müridi olduğu söylenen Şeyh Haznevi, Batman'daki Şevket Başak Camii'nde namaz kıldı. 

Arapça konuştu 
Şeyh Haznevi'nin Adana, Mersin, Şanlıurfa, Kahramanmaraş ve Diyarbakır'dan gelen yüzlerce müridi izdihama yol açarken, şeyhe yaklaşık 5 bin kişi eşlik etti. Cemaat cami bahçesine taşarken, namazdan sonra müritler şeyhin elini öpmek için kuyruğa girdi. Suriyeli Şeyh Haznevi, Arapça selamlama konuşması yaparak, müritlerinden yapıcı olmalarını istedi. Şeyh Haznevi, "Birbirinize karşı dürüst olun ve birbirinizi sevin. Dedikodudan uzak durun. Siyaset bizim işimiz değil" dedi. İzdiham nedeniyle camiden çıkanlar ayakkabılarını karıştırırken, ayakkabıların değişmesi sonucu yüzlerce mürit başkalarına ait ayakkabılarla camiden ayrılmak zorunda kaldı. 
Konuşmasının ardından Mercedes marka otomobiline binmek isteyen şeyh, izdihamdan dolayı ancak bir saat sonra cami bahçesinden ayrılabildi. Bitlis'in Mutki ilçesindeki bir taziye için Türkiye'ye geldiği belirtilen şeyhin Mardin - Midyat, Gaziantep ve Batman'da ziyaretlerde bulunacağı kaydedildi. 
Şeyh Haznevi, her yıl Güneydoğu'yu ziyaret ediyor. 


</TEXT>
</DOC>
