<DOC>
<DOCNO> 254002 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/guncel/gun15.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'nın yeni v risi Türkiye 
</HEADLINE>
<TEXT>


MEHMET ÇİFTÇİ Madrid DHA 

İspanya'yı zirveye taşıyan 40 yıllık "güneş, deniz ve kum" sloganı, turizmde atağa kalkan Türkiye'nin yeni imajı oldu. İspanya, bu sloganı kaptırmaktan oldukça rahatsız. İngiliz tur operatörlerine göre, Türkiye, İspanya'nın turizm potansiyelini düşürdü. İngiltere ve Almanya başta olmak üzere, Batı Avrupa ülkelerinden gelen rezervasyon iptalleri, İspanyol turizminde en çok tartışılan konuların başında geliyor. Yılda 50 milyondan fazla turisti ağırlayan İspanya'nın, ilk defa bu yıl bu rakamın altına düşebileceği kaydedildi. İspanya'yı suçlayan İngiliz tur operatörleri, Türkiye'nin son yıllarda gerçekleştirdiği yatırımlara dikkat çekti. İngiltere'den, İspanya'nın Costa Brava sahillerine düzenlenen turlarda yüzde 20 azalma oldu. Bu potansiyelin Türk sahillerine kaydığı, Türkiye'nin sahil ve otellerinin İspanya'ya göre daha kaliteli ve ucuz olduğu belirtildi. Tur operatörü şirketi Thomas Cook, İngiltere'den İspanya'ya düzenlenen 20 bin paket turun yer değişerek Türkiye'ye kaydığını bildirdi. Klasik bir İngiliz ailesinin İspanya tatilinde yapacağı yaklaşık 1290 sterlinlik yaklaşık 3.5 milyar lira harcamanın, Türkiye'de 800 sterline 2.4 milyon lira indiği belirtildi. 


</TEXT>
</DOC>
