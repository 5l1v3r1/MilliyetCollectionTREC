<DOC>
<DOCNO> 294385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun14.html </URL>
<DATE> 2004/12/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bağdat'ta kanlı sabah 25 ölü 
</HEADLINE>
<TEXT>

     Irak’ın başkenti Bağdat’ın kuzeyinde bomba yüklü bir aracın patlaması sonucu 14 kişi öldü. Başkentin güneyinde bir polis karakoluna düzenlenen saldırıda ise, 11 kişi hayatını kaybetti. 
     Irak polisi, Ademiye bölgesi yakınlarındaki saldırıda en az 14 kişinin öldüğünü açıkladı. 
     Çoğunluğunu Sünni halkın oluşturduğu nüfusa sahip olan Ademiye'de, sık sık bu tür saldırılar düzenleniyor. 
     Bombalı saldırının hedefi konusunda henüz bir açıklama yapılmadı. 
     
     Bağdat'ın güneyine saldırı 11 ölü 

     Başkentin güneyindeki Seydiya polis karakoluna da silahlı kişiler tarafından düzenlenen saldırıda 11 kişi öldü. 
     Saldırıdan kurtulanlar, olayda 11 Irak polisinin öldüğünü, altısının da yaralandığını belirttiler. 
     Görgü tanıkları, karakoldaki 51 tutuklunun da serbest bırakıldığını söylediler. 
     
     Zerkavi'nin örgütü üstlendi 

     Bağdat'ta sabah saatlerinde bir karakolu hedef alan saldırıyı, El Kaide bağlantılı Ürdünlü terörist Ebu Musab Zerkavi'nin örgütünün üstlendiği belirtildi. 
     Bir internet sitesinde ''Irak El Kaide Cihad Örgütü'' adına yayınlanan ve doğruluğu kanıtlanamayan açıklamada, Seydiye karakoluna düzenlenen saldırı ve benzerlerinin ''düşman askerlerinin moralini bozmayı hedeflediği'' ifade edildi. 
     

     
</TEXT>
</DOC>
