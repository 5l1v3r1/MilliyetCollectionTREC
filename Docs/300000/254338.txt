<DOC>
<DOCNO> 254338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sondun12.html </URL>
<DATE> 2004/07/10/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Yunanistan ve Kıbrıs Rum Yönetimi'nin rahatsız eden girişimi... 
</HEADLINE>
<TEXT>

     Yunanistan ve Kıbrıs Rum Yönetimi'nin, AB Komisyonu'nun kabul ettiği Kıbrıs paketini bir hukukçular komitesine inceleterek, hafta içindeki AB Konseyi'ne yetişmesini engelleyecekleri bildirildi. 
     ABHaber internet sitesinin haberine göre, Yunanistan ve Kıbrıs Rum Yönetimi, AB Komisyonu'nun Kıbrıs açılımını geciktirerek bloke etmeye çalışıyorlar. 
     Yaşama geçebilmesi için AB Konseyi'nin onayını gerektiren paket, Yunanistan ve Kıbrıs Rum Yönetimi'nin önerisiyle önce hukukçulardan oluşacak bir komitede incelenecek. Bu nedenle paket, hafta içinde yapılacak AB Konseyi'ne yetişemeyecek. 
     Yunanistan ve Kıbrıs Rum Yönetimi AB üyesi ülkelerin Brüksel'deki daimi temsilcilerinden oluşan COREPER'de bir komite kurularak Komisyon paketinin incelenmesini gündeme getirdi. Sadece hukukçulardan oluşacak komite, Komisyon paketinin hukuka uygunluğunu inceleyecek. 
     Diplomatik kaynaklar, Yunanistan ve Kıbrıs Rum tarafının bu çıkışla, AB paketinin bu hafta yapılacak AB Konseyi toplantısına yetişmesini engellemeye çalıştıklarını kaydettiler. Bu durumda paketin AB Konseyi gündemine gelmesi tatil sonrasına kalacak. 
     Haberde, Brüksel'deki kaynakların, Yunanistan ve Kıbrıs Rum Yönetimi girişimlerinin AB içinde huzursuzluk yarattığını kaydettiklerine de dikkat çekildi. 
     
</TEXT>
</DOC>
