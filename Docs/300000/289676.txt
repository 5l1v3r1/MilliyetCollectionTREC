<DOC>
<DOCNO> 289676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/guncel/gun06.html </URL>
<DATE> 2004/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadının muayenesi isteğe bağlı olacak 
</HEADLINE>
<TEXT>


ÖNDER YILMAZ Ankara 

TBMM Adalet Alt Komisyonu, Ceza Muhakemeleri Usulü Kanunu'nda tartışma yaratan "kadın zanlıların kadın doktorlar tarafından muayene edilmesi" düzenlemesini "isteğe bağlı" hale getirdi. 
Adalet Alt Komisyonu, dün CMUK tasarısının tartışmalı maddelerini ele aldı. Komisyonun AKP'li Üyesi Halil Özyolcu, söz konusu 80. maddedeki, "Kadının muayenesi, olanaklar elverdiğinde bir kadın hekim tarafından yapılır" ifadesinin, "Kadının muayenesi, isteğe bağlı olarak bir kadın hekim tarafından yapılır" şekline dönüştürüldüğünü açıkladı. Yeni düzenlemeyle Cumhurbaşkanı'nın tanıklık için mahkemeye gitme zorunluluğu da ortadan kaldırıldı. 
Cumhurbaşkanı ve Başbakan dahi olsa suçla ilgili bir bilginin devlet sırrı olarak mahkemeye karşı gizli tutulamayacağı düzenlemesini getiren 49. maddeye yeni bir fıkra eklendi. "Cumhurbaşkanı gizliliği kendisi takdir eder" ifadesi eklenerek, devlet sırrını takdir yetkisi Cumhurbaşkanı'na bırakıldı. 
Askeri alanlarda da polisin mallara el koyması ve arama yapmasını düzenleyen 95 ve 100. maddelerinde geri adım atılarak, tasarının ilk haline dönüldü. Özyolcu, "Adli kolluk" kurulmasını öngören düzenlemenin alt komisyon tasarısından çıkarıldığını belirtti. 


</TEXT>
</DOC>
