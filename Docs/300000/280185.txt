<DOC>
<DOCNO> 280185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/ekonomi/eko01.html </URL>
<DATE> 2004/10/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maket değil gerçeğini istedi 240 bin euroluk hediye aldı 
</HEADLINE>
<TEXT>


MAN Türkiye'de maket hediye edilince 'Hakikisinin verileceğini düşünmüştüm' diyen Erdoğan'a önce 'Gelecek yıl verebiliriz' denildi, sonra Başbakanlığa 240 bin euroluk otobüs hediye edildi 

ANKARA Milliyet 

Başbakan Tayyip Erdoğan MAN Türkiye'den ilginç bir yöntemle Başbakanlığa 240 bin euroluk 442 milyar lira değerinde otobüs hediye aldı. 
Erdoğan dün MAN Türkiye'nin otobüs üretiminde kapasite artırımını içeren ''Evolution 2004'' projesinin tamamlanması ve yeni üretim sürecinin başlaması nedeniyle düzenlenen törene katıldı. 
Törende firmanın Yönetim Kurulu Başkanı Hakan Samuelsson, burada üretilen otobüslerden birinin maketini Erdoğan'a hediye etti. Erdoğan maketi alırken, "Ben de Türkiye Cumhuriyeti Başbakanlığı'na bunun hakikisinin verileceğini düşünmüştüm" diyerek espri yaptı. 

'Seneye versek...' 
Samuelsson bunun üzerine, "Gelecek yıl verebiliriz" dedi. Törenin ardından otobüslerin test sürüşünü yapan Erdoğan'a şirket yetkilileri, kullandığı otobüsü hediye edeceklerini söylediler. Erdoğan ise kullandığı otobüs yerine beyaz veya kırmızı renkte bir otobüsün Başbakanlığa hediye edilmesini istedi. Erdoğan'ın espirisi üzerine MAN firması tarafından Başbakanlığa hediye edilen MAN Fortuna marka seyahat otobüsün 240 bin euro değerinde olduğu bildirildi. 
Erdoğan, törende yaptığı konuşmada bir otobüsün üretim zamanının 49 günden 29 güne indirilmesinin de ciddi bir gelişme olduğunu belirterek, şöyle dedi "Müteşebbisin heyecanının artması yanında teşebbüs gücüne de farklılık kazandırıyor. Türkiye'de aslında kaybolan, yitirilen şey heyecandır. Şimdi bu heyecanı bu umudu yeniden yakalıyoruz." 
MAN Türkiye Yürütme Kurulu Başkanı Dirk Wülfıng törende yaptığı konuşmada, son 10 yılda 70 milyon euroluk yatırım yaptıklarını belirtirken, bununla Türkiye'ye olan güvenlerini göstermiş olduklarını kaydetti. 


</TEXT>
</DOC>
