<DOC>
<DOCNO> 285814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo38.html </URL>
<DATE> 2004/11/03/ </DATE>
<TIME> 21.02 </TIME>
<AUTHOR>  </AUTHOR>
<HEADLINE>
Athletic Bilbao teknik direktörü Valverde'nin açıklaması... 
</HEADLINE>
<TEXT>

     Athletic Bilbao Teknik Direktörü Ernesto Valverde, UEFA Kupası'nda yarın karşılaşacakları Beşiktaş'tan 3 puan almaları halinde, gruptan çıkma ihtimallerinin artacağını söyledi. 
     Ernesto Valverde, takımının BJK İnönü Stadı'nda yaptığı antrenman öncesi düzenlediği basın toplantısında, Türkiye'de bulunmaktan çok memnun olduklarını belirterek, ''İnşallah turu atlayıp buraya 3. defa geliriz. Takım olarak 3 cephede mücadele ediyoruz. Beşiktaş karşısında 3 puan alırsak lig için de moral kazanmış oluruz'' dedi. 
     Beşiktaş'ın durumunun kendilerine benzediğini ifade eden İspanyol çalıştırıcı, ''Yarınki maçın ilk dakikasında bile gol olabilir. Maç içinde her şey yaşanabilir. Ne Beşiktaş'ın üstümüze gelmesini bekleyeceğiz, ne de tamamen hücum oynayacağız. Her maç başka türlü geçer'' diye konuştu. 
     Valverde, sakat ve yorgun oyuncuların fazlalığından dolayı Beşiktaş maçında bazı değişiklikler yapacağını de belirterek, şöyle devam etti 
     ''Deplasmanda kötü oynuyoruz. Ama biliyoruz ki işimizi iyi yaptığımız için kötü gidişatımız düzelecek. Beşiktaş da son zamanlarda toparlandı. Artık lig usulü oynayacağız. Trabzonspor ile eleme usulü oynamıştık. Bu nedenle değişik bir maç olacak. Beşiktaş oyuna daha çok hakim olacak. Del Bosque'yi de tanıyoruz. Çalıştırdığı takımların çok iyi futbol oynadığını biliyoruz. Ayrıca Türkiye'de yüksek seviyede futbol oynanıyor. Bunları dikkate alırsak, bol gollü bir maç izleneceğini söyleyebiliriz.'' 
     
     ''CAREW'İ DURDURACAĞIZ'' 
     Ernesto Valverde, Beşiktaş'ın golcü futbolcusu Carew'i de İspanya'dan tanıdıklarını vurgulayarak, ''Kendisi İspanya'da oynarken bize birkaç kafa golü atmıştı. Carew, önemli bir futbolcu, ama savunmama güveniyorum. Bu oyuncuyu durduracağız'' dedi. 
     
</TEXT>
</DOC>
