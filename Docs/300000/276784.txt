<DOC>
<DOCNO> 276784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonspo02.html </URL>
<DATE> 2004/10/02/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hagi ''Onları kendi silahları ile vurduk'' 
</HEADLINE>
<TEXT>

     Birinci Süper Futbol Ligi'nde, bugün Büyükşehir Belediyesi Ankaraspor'u, deplasmanda 2-0 yenen Galatasaray'da teknik direktör George Hagi, ''Daha iyi kontraatak yaparak onları kendi silahları ile vurduk'' dedi. 
     Çok mutlu olduklarını ve önemli bir galibiyet aldıklarını belirten Hagi, şunları söyledi 
     ''Rakibimiz çok iyi durumda olan çok tehlikeli bir rakipti. İlk yarıda biraz daha dikkatli olsaydık daha farklı bir galibiyet elde edebilirdik. Amacımız 3 puandı, aldık. Rakibimiz, iyi kontraatak yapabilen bir takımdı. Ama biz, daha iyi kontraatak yaparak onları kendi silahları ile vurduk. 3 oyuncu eksiğimiz vardı. Buna rağmen 3 puan almayı başardık. Şanssızlık dolayısıyla kaybettiğimiz puanlara üzgünüm ama yapacak bir şey yok.'' Hagi, Hakan Şükür'ün oyundan çıkarılması ile ilgili, ''Hakan, benim için 1 numaradır. Ümit Karan'ın doğum günüydü, onu oynatmak istedim ve o da attığı golle kendini gösterdi'' diye konuştu. 
     Karşılaşmanın ilk golünü atan Necati ise, ''Zor bir maç oldu. Milli maç nedeniyle lige verilen arayı en iyi şekilde değerlendireceğiz'' dedi. 
     Galatasaraylı Hakan Şükür, mutlu olduklarını ve ileriki haftalarda da bu çıkışlarını sürdürmek istediklerini kaydederken milli takım kadrosuna alınmaması ile ilgili yöneltilen soruları, ''Antrenörün vereceği bir karardı. Bu konuda hiçbir şey söylemek istemiyorum. Sorun olmadığı yerde sorun çıkartılıyor. Ne desem başka yerlere çekilecektir. Ama orada bulunmamak benim için üzücü'' şeklinde yanıtladı. 
     
     ANKARSPOR CEPHESİ 

     Ev sahibi ekip Büyükşehir Belediyesi Ankaraspor'da, başkan Hilmi Gökçınar, Beşiktaş karşısında aldıkları galibiyetten sonra Galatasaray'ı da yenmek istediklerini ve ikinci yarıda çok iyi bir futbol ortaya koyduklarını belirtti. 
     Kulübün onursal başkanı Melih Gökçek ise ilk yarıda Ankaraspor'un çekingen bir futbol oynadığını ifade ederek, ''İkinci yarıda oynanan futboldan fazlasıyla memnunum. Galatasaray, büyük bir takım biz ise yeniyiz. Kaybettiğimiz için çok üzgün değilim'' diye konuştu. Teknik direktör Samet Aybaba da, maçın ilk yarısında oyuna iyi konsantre olamadıklarını belirtti ve şöyle devam etti 
     ''Pozisyon bulamadık. Her zamanki gibi yan toplar ve ölü toplar en büyük problemimizdi. İkinci yarıda yaptığımız değişiklerle, 25-30 dakika oyunun kontrolünü elimize geçirdik. Bu dakikalarda gol bulsaydık rahatlayabilirdik.'' 
     
</TEXT>
</DOC>
