<DOC>
<DOCNO> 272234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/yasam/yas18.html </URL>
<DATE> 2004/09/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>



TEKİRDAĞ 

Kulağı cebinde hastaneye gitti 
DHA 
Büyükçavuşlu beldesinde çiftçilik yapan Kamal Tanır 50 , arkadaşı Ali Salam'la 57 bir bağevinde içki içti. Akşam eve dönmek isteyen iki arkadaş otomobili çalıştıramadı ve aracı iterek bir rampaya çıkardı. Rampa aşağı çalıştırmayı planladıkları aracın aniden hızlanmasıyla panikleyen Tanır, aceleyle binmek istediği aracın kapısıyla kaportası arasına sol kulağını sıkıştırdı. Bu sırada kopan kulağıyla hastaneye kaldırılan Tanır'ın kulağı, 2 saat süren operasyonun ardından yerine dikildi. 

AĞRI-ERZURUM 

Ağrı'da kol koptu Erzurum'da dikildi 
Hamur ilçesi Sarıbuğday köyünde Süleyman Yıldırım, evlerinin önünde patos makinesi ile çalışırken 6 yaşındaki kızı Berfin Yıldırım, arka bölümde kolunu makineye kaptırdı. Berfin'in kopan bileği, soğuk su dolu kova içerisinde, önce Ağrı Devlet Hastanesi'ne, ardından Erzurum Atatürk Üniversitesi Aziziye Araştırma Hastanesi'ne götürüldü. Berfin'in bileği, 6 saatlik bir ameliyatla yerine dikildi. 

ADANA 

Engelli çocuklara işkence iddiası 
DHA 
Adana'da Arslanlı köyünde dördü engelli 19 çocuğun elleri ve ayakları zincire vurulduktan sonra zorla çalıştırıldıkları öne sürüldü. Almanya'dan kaçırılarak Türkiye'ye getirilen 13 yaşındaki engelli bir çocuğun, Adana'da saklandığı ihbarını alan jandarma, Arslanlı köyüne dün sabah baskın düzenledi. 35 eve giren jandarma, yaşları 18'in altında 19 çocuk buldu. Çocuklardan dördünün engelli olduğu görüldü. Bu arada, çocukları elleri ve ayakları zincirledikten sonra zorla çalıştırdıkları iddia edilen 20 köylü gözaltına alındı. 

AVUSTRALYA 

108 milyon dolarlık kadın 
Avustralyalı oyuncu Nicole Kidman'ın, ülkesinin en zengin genç kadınları arasında yer aldığı bildirildi. BRW dergisinin listesinde Avustralya'da 40 yaş altındaki en zengin kadınlardan olan Kidman'ın malvarlığının, 108 milyon dolar yaklaşık 160 trilyon TL olduğu belirtildi. Listenin başını 210 milyon dolarlık malvarlığıyla cep telefonu patronu John Ilhan çekiyor. 

İNGİLTERE 

Gerçek 'süper kahraman' 
DIŞ HABERLER 
Brighton kentinde, kendisini, 'Ivanman' olarak tanıtan bir adam, mavi pelerin, siyah tayt, ve maskeden oluşan 'süper - kahraman' kıyafetiyle, market müşterilerinin alışveriş masraflarını ödüyor, lokantalarda insanlara yemek ısmarlıyor, yoldan geçenlere çiçek veriyor. Kimliğini açıklamayan 33 yaşındaki 'Ivanman', dağıttığı paranın kendisine ait olmadığını, gizli bir yardımsever için çalıştığını söylüyor. 

KENYA 

Masailerde zina cezası 'korkunç' 
DIŞ HABERLER 
Kenya'nın güneyindeki Ngong kentinde bir kadın, zina yaptığını öğrendiği kocasını önce bayılana kadar dövdü, ardından dişleriyle penisini kopardı. Kadınlara şiddet konusunda kötü sabıkası olan Masai kabilesinden bir erkeğin, eşinin kurbanı olması bölgede hayretle karşılandı. Feryatlarını duyan komşularının hastaneye kaldırdığı Saloon Ole Mewet, "Artık bir penisim yok" diye yakınırken, Kikuyu kabilesinden olan eşi henüz bulunamadı. 

HİNDİSTAN 

Kama Sutra okullu oldu 
DIŞ HABERLER 
Kalküta'da, 'Kama Sutra' dersleri verecek özel bir seks okulu açılıyor. Henüz ismi belirlenmeyen okulda özellikle uzun süredir evli olan çiftlerin cinsel yaşamına renk getirilmesi planlanıyor. Kama Sutra okulunda, profesyoneller, doktorlar ve psikiyatrlar aşk sanatıyla ilgili temel bilgiler, cinsel mutluluk dersleri, cinsel anatomi, fizyoloji ve davranış konularında ders verecek. 


</TEXT>
</DOC>
