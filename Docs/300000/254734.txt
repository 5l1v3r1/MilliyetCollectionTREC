<DOC>
<DOCNO> 254734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun20.html </URL>
<DATE> 2004/07/12/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Belçika ve Hollanda'da terör paniği... 
</HEADLINE>
<TEXT>

     Sıtkı Uluç bildiriyor 
Belçika'ya Brüksel havaalanından sahte pasaportlarla girmek isterken yakalanan 2 Sudanlının ''terörist'' oldukları iddiaları basın ve kamuoyunda endişe yarattı. 
     Savcılık, cuma günü Yunanistan'dan gelen bir uçaktan inişlerinde aranan 2 Sudanlının ''sahte Belçika pasaportları'' taşıdıklarının belirlendiğini ve tutuklandıklarını bildirdi. 
     Ülke televizyonları, söz konusu şahısların El Kaide bağlantılı olduklarını, üzerlerinde 11 Eylül saldırılarını düzenleyen intihar komandolarının resimlerinin bulunduğunu, cep telefonlarında Usame Bin Ladin'in telefon numarasının yer aldığını duyurdu. 
     Savcılık, Sudanlıların terör bağlantılarının kanıtlanmadığını, bir şebeke aracılığıyla kaçak olarak İngiltere'ye geçmek istediklerini anlattıklarını belirtti. 
     Sudanlıların, ''sahte pasaport kullanmak'' suçlamasıyla tutuklandıkları, soruşturmanın gizli olarak devam ettiği duyuruldu. 
     Belçika, sahte pasaportlar nedeniyle önemli sorunlar yaşıyor. 
     Afganistan Kuzey İttifakı askeri lideri Ahmed Şah Mesud, 9 Eylül 2001'de Afganistan'da, Belçika pasaportu taşıyan ve kendilerini gazeteci olarak tanıtan iki Faslı tarafından öldürülmüş, söz konusu pasaportların 1999'da, Belçika'nın Lahey Büyükelçiliği'nden ve Strasbourg Konsolosluğu'ndan çalındığı bildirilmişti. 
     Afganistan'da ve çeşitli Avrupa ülkelerinde yakalanan çok sayıda teröristin, sahte veya gerçek Belçika pasaportu taşıdıklarının görülmesi, Amerikan güvenlik birimlerinin konuya yoğun ilgi göstermesine yol açıyor. 
     Brüksel'de tutuklu bulunan 2 Sudanlının sorgulamasına Amerikalı uzmanların da katıldığı kaydediliyor. 
     
     HOLLANDA DA ALARMDA 

     Öte yandan, Hollanda'da terör saldırısı olabileceği gerekçesiyle geçen hafta cuma günü güvenlik birimleri arasında başlatılan teyakkuz hali devam ediyor. 
     Alarm durumuna geçirilen güvenlik birimlerinin, kamu binaları, Schiphol Havalimanı ve çevresiyle bazı stratejik öneme sahip noktalarda güvenlik önlemleri almaya devam ettikleri belirtildi. 
     Terör tehlikesinin büyüklüğü ve önlemlerin ne kadar sürebileceğine ilişkin hükümetten hala açıklama yapılmadı. 
     Hükümet, istihbarat birimlerinin terör saldırısı olabileceği yönünde yaptığı uyarıya dayanarak, geçen hafta cuma akşamı ülkede yoğun güvenlik önlemleri alınmasını kararlaştırmıştı. 
     
</TEXT>
</DOC>
