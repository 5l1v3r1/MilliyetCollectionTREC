<DOC>
<DOCNO> 256155 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/17/son/sontur06.html </URL>
<DATE> 2004/07/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
4 kişilik ailede herkes kronik hasta... 
</HEADLINE>
<TEXT>

     İzmir'deki tek odalı evinde, kendisi gibi kronik hasta üç çocuğuyla yaşam mücadelesi veren Nihayet Tutak, ayda 150 milyon lirayla geçinmeye çalışıyor. 
     Eşinden ayrıldıktan sonra üç çocuğuyla birlikte Elazığ'dan İzmir'e 14 yıl önce göç eden Nihayet Tutak 62 , bugün 27 yaşında olan büyük oğlu Köksal Talu'nun lösemiye yakalandığını belirterek, AA muhabirine ''Hayatımız ondan sonra değişti. Önce Köksal, ardından teker teker hepimiz bir hastalığın pençesinde kıvranır olduk. Oğlum ağır tedaviler yüzünden bir de sakat kaldı'' dedi. 
     Ailenin tedavi masrafları ve geçimi için cüzi miktarda gelirleri bulunduğunu kaydeden Tutak, zor günler geçirdiklerini belirtti. 
     Oğlu Köksal ve kızı Leyla'nın babalarının sigortasından yararlandığını, ancak diğer oğlu Tarık'ın hiçbir sosyal güvencesi olmadığı için tedavisini yeşil kartla karşıladıklarını ve ilaç parası bulamadıklarını belirten Nihayet Tutak, ''Çocuklarımla birlikte pazar artıklarıyla beslenmeye çalışıyoruz. Komşularımızın ve akrabalarımızın yardımlarıyla idare ediyoruz ancak, onlar da zengin insanlar değiller'' dedi. 
     Kendilerine yardım eli uzatılmasını ve büyük oğlu Köksal'a iş verilmesini isteyen Nihayet Tutak, her şeye rağmen bugüne kadar ümitlerini kaybetmediklerini söyledi. 

     
</TEXT>
</DOC>
