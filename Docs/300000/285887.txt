<DOC>
<DOCNO> 285887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonyas06.html </URL>
<DATE> 2004/11/03/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bayramda Uludağ'a rağbet yok... 
</HEADLINE>
<TEXT>

     Türkiye'nin önemli kayak ve kış turizmi merkezlerinden Uludağ'da, sıcak hava koşulları nedeniyle Ramazan Bayramı öncesinde sezon açılışı yapılamıyor. 
     Güney Marmara Turistik Otelciler ve İşletmeciler Birliği GÜMTOB Başkanı Işık Uğurtuğ, AA muhabirine yaptığı açıklamada, Uludağ'da faaliyet gösteren otel ve işletmelerin Ramazan Bayramı öncesinde talep görmediğini söyledi. 
     Otel ve işletmelerin sezon hazırlıklarını tamamlamak üzere olduklarını ifade eden Uğurtuğ, sezonu açmak için kar yağışından başka bir beklentilerinin bulunmadığını bildirdi. 
     Uğurtuğ, insanların bayram programlarını önceden yaptıklarını, bu nedenle de bayrama 15 gün kala herhangi bir talep yoğunluğunu olmasını beklemediklerini dile getirerek, ''Havaların yaz günlerini aratmayacak kadar sıcak olması yüzünden Ramazan Bayramı'ndan bir beklentimiz yok. Mevsim şartlarını dikkate alan insanlar, tatil programı listelerine Uludağ'ı eklemiyorlar'' dedi. 
     Uludağ'da şu anda iki otelin açık bulunduğunu, bunlarda da kongre turizmi çerçevesinde yoğunluk yaşandığını anlatan Uğurtuğ, ''beyaz cennet''in tek sermayesinin kar olduğunu, yağışın erken gelmesi durumunda işletmelerin de sezonu açmakta gecikmeyeceklerini kaydetti. 
     Uğurtuğ, tatilcileri bayramda günübirlik de olsa Uludağ'a davet ederek, ''Kar yağışı erken başlasaydı, kayak sezonunu açardık. Böylece otel ve işletmeler bayram hareketliliği yaşarken, turist patlaması da olabilirdi. Ancak bu gidişle hedefimiz, yılbaşı olacak gibi gözüküyor'' diye konuştu. 
     
</TEXT>
</DOC>
