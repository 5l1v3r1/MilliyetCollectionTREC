<DOC>
<DOCNO> 283699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sondun28.html </URL>
<DATE> 2004/10/27/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Putin bir kez daha aday olmayacak 
</HEADLINE>
<TEXT>

     Rusya Devlet Başkanı Vladimir Putin, Rusya ve ABD'nin bazı alanlarda ortak, hatta müttefik olduğunu söyledi. 
     Putin, dün gece Ukrayna ziyaretinden önce Ukraynalıların sorularını Ukrayna televizyon kanallarındaki canlı yayında yanıtladı. 
     Bir soru üzerine Putin, ''ABD gibi ülkelerle ortaklık ilişkisi oluşturuyoruz. Hatta bazı alanlarda müttefik olduğumuzu da söyleyebiliriz'' diye konuştu. 
     Moskova ve Washington'ın terörizmle savaş ve nükleer silahların önlenmesi konularındaki pozisyonlarının yakın olduğunu ifade eden Putin, ''AB ile ilişkilerde de benzer durum söz konusu. Dış ticaretimizin yarısı AB üyesi ülkelerle'' dedi. 
     
     DEVLET BAŞKANLIĞINA 3. KEZ ADAY OLMAYACAK 
     Putin bir soru üzerine, Rus yasalarına göre bir kişinin en fazla iki dönem başkan seçilebildiğine dikkat çekerek, ''Rus yasaları 2 dönem başkanlığı öngörüyor. Ben de bu hükmü izleyeceğim'' diye konuştu. 
     Şu anda Rusya'da istikrarı sağlamanın en önemli konu olduğunu ve bunun yolunun da yasaların uygulanmasıyla mümkün olduğunu ifade eden Putin, ''Yasalar da anayasa temelinde oluşturuldu'' dedi. 
     Ukrayna Devlet Başkanı Leonid Kuçma'ya 3. dönem devlet başkanı seçilme konusunda tavsiyesini sormadığını kaydeden Putin, ''Sayın Kuçma, ülkede kanunları ve düzeni sağlamanın önemli olduğuna inanıyor. Tekrar seçilme gibi bir planı yok'' dedi. 
     Kuçma ile Ukrayna'daki mevcut durum dahil birçok konuyu ele aldıklarını ifade eden Putin, Rusya'nın Ukrayna'daki hiçbir siyasi partiyi desteklemediğini söyledi. 
     
</TEXT>
</DOC>
