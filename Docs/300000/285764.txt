<DOC>
<DOCNO> 285764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy13.html </URL>
<DATE> 2004/11/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Uzman görüşü Türkiye için Bush, Kerry farketmez 
</HEADLINE>
<TEXT>

     Bilgi Üniversitesi Uluslararası İlişkiler Bölümü Öğretim Üyesi Prof. Dr. İlter Turan, ABD Başkanlık seçimlerine ilişkin, ''Kim Başkan seçilirse seçilsin Türkiye açısından fazla bir fark yaratmaz'' dedi. 
     ABD'nin İstanbul Başkonsolosluğu tarafından, Conrad Otel'de, ''ABD'de Başkanlık Seçimi ve Önümüzdeki Dört Yıla Bakış'' konulu bir panel düzenlendi. 
     Gazeteci Osman Ulugay'ın yönettiği panelde konuşan Prof. Dr. Turan, ''ABD'de kim başkan olursa olsun, bu ülkenin askerlerinin Irak'tan hemen çekilmesinin mümkün olmadığını'' söyledi. 
     ''ABD'de politikaların menfaatlere göre oluşturulduğunu'' da vurgulayan Prof. Dr. Turan, şunları kaydetti 
     ''Bush ve Kerry arasında stil farkı olsa bile, özde benzer oldukları görülür. Kim Başkan seçilirse seçilsin Türkiye açısından fazla bir fark yaratmaz. 
     Seçimlerin ABD'nin Irak politikasını etkileyeceğini zannetmiyorum. Göründüğü kadarıyla Başkan Bush, yeniden başkan olacak gibi. Bush yönetimi, Irak'ta tasarladığının ötesinde güçlüklerle karşılaştı. Burası büyük kaynak tüketiyor. Seçim, belki yapılan işlerin bir kısmının gözden geçirilmesi ve değişiklikler yapılması imkanını sağlayacak. Yürütülen politikaların bir kısmı değişebilir.'' Prof. Dr. İlter Turan, ''Kerkük'teki etnik yapının değiştirilmesi çabalarının ABD tarafından görülmeye başladığını'' da dile getirerek, ''Eğer Irak'ta sürdürülebilir bir devlet kurulacaksa, kaynakları itibariyle Kerkük'ün Irak'a ait olduğu, niteliğinin de bir etnik gruba ait olmadığının tescil edilmesi lazım'' dedi. 
     Bunun için yeni ABD Başkanı'nın önlemler alması gerektiğini ifade eden Prof. Dr. Turan, ''Aksi takdirde Türkiye ile ABD arasındaki ilişkilerde güçlüklerin çıkacağı muhakkaktır'' diye konuştu. 
     Prof. Dr. Turan, ''Irak'ta çoğunlukta olan Arap grupların da Kerkük'ün etnik yapısının değiştirilmesine karşı olduğuna'' işaret ederek, ''Umarım Kerkük'teki sorun, Türkiye'nin müdahalesine gerek kalmadan çözülür'' dedi. 
     
     PROF. DR. YÜLEK'İN DEĞERLENDİRMESİ... 
     Global Ekonomist'in Genel Direktörü Prof. Dr. Murat Yülek de, seçimlerden sonra ABD'nin politikalarında birtakım değişiklikler olacağını söyledi. 
     ''Yeni yönetimin son derece kırılgan bir ekonomik yapıyla karşı karşıya olacağını'' anlatan Prof. Dr. Yülek, bütçedeki açığın 4 yıl öncesine göre 2'ye katlandığını kaydetti. 
     ABD'nin para politikalarında da değişikliğe gideceğini ifade eden Prof. Dr. Yülek, ''ABD'nin, ekonomisini düzeltmek için dünya ile ilişkilerini düzeltme yolunda adımlar atmak zorunda kalacağını'' sözlerine ekledi. 
     
</TEXT>
</DOC>
