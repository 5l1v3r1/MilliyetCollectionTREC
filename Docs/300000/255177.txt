<DOC>
<DOCNO> 255177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sontur21.html </URL>
<DATE> 2004/07/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ETSO Başkanı ve eski Kırkpınar Ağası'nın gözaltıları sürüyor... 
</HEADLINE>
<TEXT>

     Edirne Ticaret ve Sanayi Odası ETSO Yönetim Kurulu Başkanı Bülent Alamut ile eski Kırkpınar Ağası Mustafa Altunhan'ın dün jandarma tarafından gözaltına alınmalarından sonra olayla ilgili soruşturmanın sürdüğü bildirildi. 
     Edinilen bilgiye göre, olayla ilgili soruşturmanın sürdürüldüğü ve savcılıktan ek gözaltı süresi istenilebileceği öğrenildi. 
     Edirne Jandarma Komutanlığı ekipleri, İstanbul 14. Ağır Ceza Mahkemesi'nin eski 5 nolu DGM talimatı üzerine Alamut ve Altunhan'ın ev ve işyerlerinde arama yapmıştı. Aramadan sonra Alamut ve Altunhan, ifadeleri alınmak üzere İl Jandarma Komutanlığı'na götürülmüşlerdi. 
     Edirne İl Jandarma Komutanlığı'nda gözaltında tutulan Alamut ile Altunhan'ı ziyarete gelen ve yiyecek getiren yakınları soruşturmanın devamı dolayısıyla, kendileriyle görüştürülmedi. 
     Alamut ve Altunhan'la birlikte, M. ve F. isimli iki kişinin daha gözaltında tutulduğu belirtildi. 
     
</TEXT>
</DOC>
