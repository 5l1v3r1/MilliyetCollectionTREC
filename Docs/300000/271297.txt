<DOC>
<DOCNO> 271297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/yasam/yas03.html </URL>
<DATE> 2004/09/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Korucu işgalini jandarma bitirdi 
</HEADLINE>
<TEXT>


Süryani köyündeki evler, koruculardan alınıp eski sahiplerine jandarma zoruyla verildi... 

FERHAN KAPLAN DHA 

İdil ilçesinde, 10 yıl önce güvenlik gerekçesiyle boşaltılan Süryani köyüne yerleştirilen korucular, eski sahiplerinin isteğine rağmen evleri terk etmeyince, jandarma zoruyla tahliye edildi. 
Süryaniler, yaklaşık bir ay önce Sarıköy'deki evlerine dönmek istedi. Ancak korucular köyü boşaltmadı. Şırnak Valisi Osman Güneş de 3 kez köye giderek korucuları uyardı. Jandarma, "Görev var" diyerek önceki gece karakolda topladığı korucuların silahlarını ellerinden aldı. Korucubaşı Mehmet Ali Bulut'un da aralarında bulunduğu 10 kişi, olay çıkmaması için, Haberli Jandarma Karakolu'nda alıkonuldu. Ardından aileleri tahliye eden jandarma, 30 evi mühürledi. Köyden ayrılmak zorunda kalan ailelerin bir bölümü, daha önce oturdukları Yaylalar köyüne, bir bölümü de İdil ve Midyat ilçelerine gitti. 




</TEXT>
</DOC>
