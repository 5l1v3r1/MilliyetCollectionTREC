<DOC>
<DOCNO> 279493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo30.html </URL>
<DATE> 2004/10/12/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Fenerbahçe'de sakatlanan Recep antrenmanı yarıda bıraktı... 
</HEADLINE>
<TEXT>

     Fenerbahçe, Gaziantepspor maçı hazırlıklarını bugün yaptığı çift antrenmanla sürdürdü. 
     Sarı-lacivertliler, teknik direktör Christoph Daum yönetiminde, Samandıra Tesisleri'nde gerçekleştirilen akşam antrenmanında, kondisyon çalışmasının ardından çift kale maç oynadı. Daum, antrenmanın son bölümünde futbolcularına kanat organizasyonlarıyla ilgili çalışmalar yaptırdı. 
     Bu arada, çift kale maç sırasında dizinden sakatlanan kaleci Recep, antrenmanı yarıda bıraktı. Recep, geçirdiği sakatlık sonrası eldivenlerini sahada bırakarak sinirli bir şekilde tesislere girdi. 
     Recep'in antrenmanı bırakmasıyla, büyük kalede oynanan çift kale maça minyatür kalelerle devam edildi. 
     Sabahki çalışmada da yer almayan Luciano ile ayak başparmağında sorun bulunan Fatih çalışmaya çıkmadı. 
     Fenerbahçe, yarın yapacağı antrenmanla Gaziantepspor maçı hazırlıklarını sürdürecek. 
     
</TEXT>
</DOC>
