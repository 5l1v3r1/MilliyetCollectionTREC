<DOC>
<DOCNO> 279865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/13/son/sonyas17.html </URL>
<DATE> 2004/10/13/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Barbar "Conan" da Anadolu topraklarında... 
</HEADLINE>
<TEXT>

     Efsanevi Gılgamış'tan sonra barbar Conan da Türkiye'ye gelmeye hazırlanıyor. Filmin üçüncüsünü çekmek için kolları sıvayan yönetmen John Milius'un ülkemize gelerek mekan aradığı ve beğendiği bazı mekanlar arasında karar vermeye hazırlandığı ifade edildi. 
     Internetteki ''ignfilmforce'' ve ''cinescape'' sitelerinin duyurduğu habere göre, Arnold Schwarzenegger'in iki kez hayat verdiği barbar Conan'ın kılıcını Anadolu topraklarında savurma ihtimali belirdi. 
     Film için uzun süredir nakit para arayan yönetmen John Milius, sonunda gereken parayı bulduktan sonra rahat bir nefes aldı. ''King Conan Crown of Iron'' adlı film için Warner Bros. şirketinden olumlu yanıt alan Milius, finans problemlerini halledince mekan arayışına geçti. 
     
     ANADOLU'NUN BAĞRINDA KILIÇ SESLERİ 
     Bu amaçla soluğu Türkiye'de alan Milius ve ekibi, önceden methini duydukları birkaç mekanda araştırma yaptı. 
     Bu mekanlardan bazılarını oldukça beğenen yönetmenin şu günlerde karara varmasının beklendiği ifade edildi. 
     Bu arada, filmin başrolü için ilk tercihi olan California Valisi Arnold Schwarzenegger'i ikna etmeye çalışan yönetmene ünlü aktörden ''seçimlerin bitmesini bekleyin'' yanıtı geldi. Seçimlerden sonra olumlu karara varması halinde filmin başrolünü yine Schwarzegger üstlenecek. 
     ''Terminator'' filminin üçüncüsünde rol almayacağı bilinen çiçeği burnunda valinin ''Conan'' ekibine vereceği yanıt da en az filmin nerede çekileceği kadar merakla bekleniyor. 
     Arnold Schwarzenegger, 1982 yılında ''Conan the Barbarian'', 1984 yılında da ''Conan the Destroyer'' filmlerinde rol almıştı. ''Herkül New York'ta'' adlı yapımla 1970 yılında sinemaya adım atan aktör, bu iki filmle büyük çıkış yapmıştı. 
     
</TEXT>
</DOC>
