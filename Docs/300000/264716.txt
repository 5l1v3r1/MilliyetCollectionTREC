<DOC>
<DOCNO> 264716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/19/son/soneko22.html </URL>
<DATE> 2004/08/19/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Japon ekonomisi "madalya" bekliyor... 
</HEADLINE>
<TEXT>

     Japon sporcuların Yunanistan'ın başkenti Atina'da düzenlenen olimpiyatlarda madalya kazanmayı sürdürmeleri halinde ülke ekonomisini canlandırabilecekleri bildirildi. 
     Yatırım bankası Goldman Sachs tarafından hazırlanan raporda, ülkelerin olimpiyatlarda kazandığı madalya sayısında artışın ekonomilerini olumlu etkilediği ve tüketicilerin daha fazla harcamaya yöneldiği bildirildi. 
     1956 Melbourne Olimpiyatları baz alınarak yapılan araştırmaya göre, ülkelerin kazandığı madalya sayısı ve ekonomik büyümeleri arasında doğrusal ilişki bulunuyor. Araştırma, olimpiyatların düzenlendiği yıllarda, diğer yıllara kıyasla global ekonomik büyümenin artığını da ortaya koyuyor. 
     Goldman Sach raporunda buna sebep olarak, ''kazanılan madalya sayısındaki artışın, tüketici ve şirketlerdeki güven duygusunu güçlendirerek ekonomik büyümeyi hızlandırması'' gösterildi. 
     Bazı karamsarların, ''Olimpiyatları takip ederken çalışanlarda uyku saatlerinin azalması nedeniyle verimlilik düşüyor'' tezini savunduğu bildirilen rapora göre Japonya, sporcuları Atina Olimpiyatları'nda 26 madalya kazanırsa 2004 yılında yüzde 4.6 büyüyecek. Japonlar 33 madalyaya ulaşabilirlerse ülkelerindeki büyüme yüzde 6.4'e çıkacak. 
     Japon takımı olimpiyatların ilk haftasında 13 madalya kazanarak toplamda 18 madalya aldıkları Sydney Olimpiyatları'na yaklaştılar. 
     IMF, Japonya'nın bu yıl 4.5 büyüyeceğini tahmin etmişti. 
     
</TEXT>
</DOC>
