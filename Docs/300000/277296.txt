<DOC>
<DOCNO> 277296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/dunya/dun01.html </URL>
<DATE> 2004/10/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni komiserden olumlu mesajlar 
</HEADLINE>
<TEXT>


BRÜKSEL Milliyet 


1 Kasım'da göreve başlayacak olan yeni AB Komisyonu'nda genişleme konusunda sorumlu olacak Olli Rehn, Komisyon'un yarın Türkiye'yle müzakerelere başlanmasını tavsiye edeceğini söyleyerek, "Bununla birlikte müzakereler için çok daha sıkı bir kontrol mekanizmasına ihitiyacımız olacak" dedi. Avrupa Parlamentosu'nda konuşan Rehn, Türkiye'nin Avrupa'nın bir parçası olduğunun 40 yıl önce tescil edildiğini söyledi. Rehn, Türkiye'yle yürütülecek müzakerelerin diğer genişleme dalgalarındaki müzakerelerden daha kolay geçmeyeceğini belirtti. Rehn, müzakere açılması halinde belirlenen Avrupa normlarına uyduğu an Türkiye'nin üye olabileceğini belirterek, "Müzakerelerin ucunun açık olup olmaması tamamen Türkiye'ye bağlı olacak" dedi. Şu ana kadar yaptığı açıklamalarda olumlu bir çizgi benimseyen Rehn'in, Türkiye'yi ve tarihini daha yakından tanıyabilmek için Atatürk'le ilgili kitaplar da okuduğu belirtiliyor. Futbola yakın ilgi duyan Rehn'in, şu ana kadar Türkiye'yle ilgili "en kötü anısını" ise bir zamanlar tuttuğu takımın bir Türk ekibine farklı bir şekilde yenilmesi oluşturuyor. 


</TEXT>
</DOC>
