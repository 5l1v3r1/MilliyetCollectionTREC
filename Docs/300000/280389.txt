<DOC>
<DOCNO> 280389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/15/son/sonspo01.html </URL>
<DATE> 2004/10/15/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Fenerbahçe Asbaşkanı Stadyum gelirimiz 20 milyon doları geçti 
</HEADLINE>
<TEXT>

     Fenerbahçe Kulübü Asbaşkanı Murat Özaydınlı, stadyum gelirlerinin 20 milyon doları aştığını, Fenerium'un bu seneki hedefinin de 20 milyon dolar olduğunu söyledi. 
     Özaydınlı, 45. Uluslararası İstanbul Perakende Konferansı'nda yaptığı konuşmada, Fenerbahçe Kulübü bünyesinde 5 şirket bulunduğunu, bunların başında da profesyonel yöneticilerin çalıştığını belirtti. 
     Özaydınlı, ''Zaten ben kurumsallaşmadan bunu anlıyorum. Eğer profesyonellerle çalışmazsanız, kurumsallaşamazsınız. Bu sayede stadyum gelirimiz 20 milyon doları aştı. Fenerium'un inşallah bu yılki hedefi 20 milyon dolar'' dedi. 
     
     TURGAY KIRAN 
     Galatasaray Kulübü Başkan Yardımcısı ve Basın Sözcüsü Turgay Kıran ise Türkiye'de büyük kulüplerin 150-160 bin forma sattığını, bu rakamın Avrupa'da 1 milyon civarında olduğunu belirtti. 
     Kıran, Türkiye'deki spor kulüplerinin en az 600 ürün çeşidi bulunduğunu ve bu çeşitlilikle Avrupa'yı geçtiklerini kaydetti. 
     Beşiktaş Kulübü Yönetim Kurulu Üyesi İbrahim Murat Ürünsak da ''Bizde marka gerçekten ürünün ruhunu yansıtıyor. Markayı oluşturan tüketici mi, hayır taraftar. Sadece kulübe ait ürünler mi satılmalı, artık kulübe ait ürünlerin dışına çıkmalıyız'' diye konuştu. 
     Alarko Holding Yönetim Kurulu Başkanı İshak Alaton ise ''var olmak'' üzerine yaptığı konuşmada, var olmanın ''maddiyat ötesi ufuklara doğru yelken açmak'' olduğunu söyledi. 
     Alaton, paranın güç verebileceğini, ancak saygınlık veremeyeceğini dile getirerek, ''Para üstü bir konu var, bu zevk, keyif almaktır, kültür demektir, paranın keyfini ancak kültürle çıkarabilirsiniz'' dedi. 
     
</TEXT>
</DOC>
