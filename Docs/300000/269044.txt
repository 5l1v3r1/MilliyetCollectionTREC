<DOC>
<DOCNO> 269044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/son/sontur03.html </URL>
<DATE> 2004/09/04/ </DATE>
<TIME> 01.20 </TIME>
<AUTHOR>  </AUTHOR>
<HEADLINE>
Rusya'da rehin alınan Türk kızı kayıp... 
</HEADLINE>
<TEXT>

     Kuzey Osetya'nın Beslan kentindeki okulda rehin alınanlar arasında bulunan Türk kızı Alana Doğan'ın kayıp olduğu belirtildi. 
     İzmir'de yaşayan Çetin Doğan, AA muhabirine olayla ilgili olarak şunları söyledi 
     ''Viladikafkas Üniversitesi'nde öğretim görevlisi olarak çalışan yengem Anetta Gadiava Doğan ile yaklaşık 40 dakika önce telefon görüşmesi yaptım. Kendisi oldukça bitkindi. Kızları Alana'nın kayıp olduğunu, bulamadıklarını söyledi. 
     Osetya'da minibüs ve fırın işletmeciliği yapan ağabeyim Seyfi Doğan da yaptığı araştırmalarda yeğenimi bulamamış. Ağabeyim, 100 cesede bakmış, Alana'nın cesedine rastlamamışlar. 
     Viladikafkas Hastanesi'nde ağır yaralılar olduğunu öğrenmişler. Ancak hastaneye girmelerine izin verilmemiş. Yeğenimle birlikte rehin bulunan komşu çocuğunun ağır yaralılar arasında olduğu bilgisini almışlar. Yarın, yengem ve ağabeyim hastaneye girmeye çalışacak. Yeğenim Alana'nın ağır yaralılar arasında bulunmasını umut ediyoruz. 
     İnşallah sağlık haberlerini alırız. Yengem sinir krizleri geçiriyor, sürekli ağlıyor. Rehin olayından bu yana ailecek perişan durumdayız.'' 

     
</TEXT>
</DOC>
