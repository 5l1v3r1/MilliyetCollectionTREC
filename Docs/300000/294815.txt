<DOC>
<DOCNO> 294815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/04/son/sontur22.html </URL>
<DATE> 2004/12/04/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Sınıra döşedikleri boruyla petrol kaçakçılığı yapıyorlardı 
</HEADLINE>
<TEXT>

     Mardin'in Nusaybin İlçesi'nden Suriye'ye uzatılan boruyla petrol kaçakçılığı yapıldığı ortaya çıkarıldı. 
     Edinilen bilgiye göre, petrol kaçakçılığı yapıldığı ihbarını alan Nusaybin Emniyet Müdürlüğü ekipleri, Suriye sınırına 100 metre uzaklıkta bulunan Yeni Turan Mahallesi Lozan Caddesi üzerindeki Abdurrahim B'ye ait Erdeve Çırçır Fabrikası'nda arama yaptı. 
     Aramada, fabrikanın kanalizasyon borusuna döşenen plastik borunun, Türkiye'den Suriye'ye uzanan Çağçağ Deresi'nden Suriye'ye uzatıldığı ve borudan Türkiye'ye kaçak mazot getirildiğini tespit etti. 
     Olayla ilgili olarak, gözaltına alınan Mehmet Ali Erdoğmak, Abdulkerim Yalı ve Abdulsamet Yalı, çıkarıldığı Nusaybin Cumhuriyet Savcılığı'nca tutuklanırken, firari fabrika sahibi Abdurrahim B. aranıyor. 
     
</TEXT>
</DOC>
