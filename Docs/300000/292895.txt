<DOC>
<DOCNO> 292895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/28/son/sontur24.html </URL>
<DATE> 2004/11/28/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Kapanan köy yolları bir bir ulaşıma açılıyor... 
</HEADLINE>
<TEXT>

     Kar yağışı, yurdun çeşitli yerlerinde yaşamı olumsuz etkilemeye devam ediyor. 
     Köy Hizmetleri 9. Bölge Müdürlüğü karla mücadele ekipleri, Van ve Hakkari'de kapalı 101 köy yolunu ulaşıma açma çalışmalarına başladı. 
     Alınan bilgiye göre, Van ve Hakkari'de dün etkili olan kar yağışı nedeniyle Van'da 45 köy, Hakkari'de ise 56 köy yolu ulaşıma kapandı. 
     Köy Hizmetleri 9. Bölge Müdürlüğü karla mücadele ekiplerinin sabahın erken saatlerinde köy yollarını açma çalışmalarına başladığı ve akşama kadar birçok köy yolunun ulaşıma açılacağı bildirildi. 
     Karayolları 11. Bölge Müdürlüğü yetkilileri, yollarda yer yer buzlanma olması nedeniyle sürücüleri, araçlarında zincir ve çekme halatı bulundurmaları konusunda uyarıyor. 
     
     KONYA, KARAMAN, AKSARAY 
     Tüm yurdu etkisi altına alan kar yağışı ve tipi nedeniyle kapanan Konya'da 85, Karaman'da 30 ve Aksaray'da 69 köy yolunun açılması için çalışmalar sürüyor. 
     Kar ve tipi nedeniyle kapanan Konya'ya bağlı 85 köy yolunda ulaşımın sağlanması için Köy Hizmetleri'ne bağlı 14 ekip, 21 greyder ve 4 kamyonla çalışmalarını sürdürüyor. 
     Karaman'da 30, Aksaray'da ise 69 köy yolunun da ulaşıma kapalı olduğu, yol açma çalışmalarının aralıksız devam ettiği bildirildi. 
     
     ÇANKIRI 
     Çankırı merkez ve ilçelerinde yoğun kar yağışı nedeniyle kapanan 82 köy yolundan 68'i ulaşıma açıldı. 
     Çerkeş'te 9, Korgun'da da 5 köy yolunun kapalı olduğunu belirten yetkililer, ekiplerin 24 saat aralıksız çalışarak 68 köy yolunu ulaşıma açtığını, Çerkeş ve Korgun'daki köy yollarının da akşam saatlerinde ulaşıma açılacağını kaydettiler. 
     
</TEXT>
</DOC>
