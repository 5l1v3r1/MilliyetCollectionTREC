<DOC>
<DOCNO> 268871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/03/son/sonyas02.html </URL>
<DATE> 2004/09/03/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Anneannesinin 110 yıllık elbisesini internette satışa çıkardı 
</HEADLINE>
<TEXT>

     İbrahim ÖZÇEKİÇ DHA 
KAYSERİ'de, bir kamu kuruluşunda işçi olarak çalışan Kaya Güden 47 , anneannesinden kalan 110 yıllık elbiseyi internette 20 milyar liradan satışa çıkardı. 
     Karayolları 6'ncı Bölge Müdürlüğü'nde çalışan Kaya Güden'e 47 , anneannesinden, üzerinde işlemeler ve danteller olan ipek atlas olduğu söylenen kumaştan yapılan 110 yıllık bir elbise yadigar kaldı. Güden, elbiseyi annesi Macide Güden'in verdiğini belirterek, "Anneannem Elif Keçeli'nin babası Hacı Öztürk, Osmanlı döneminde celeplik tüccar yaparmış. İstanbul'dan Orta Anadolu'ya mal getirip satarmış. 1894'de doğan anneannem ilk çocukları olduğu için çok severmiş ve İstanbul'a her gidişinde elbise getirirmiş. Bu şekilde getirdiği elbiselerin sayısı 25'i bulmuş. Ancak, günümüze dek gelebilen tek elbise bu olmuş'' dedi. 
     Osmanlı dönemine ait elbisenin sandıkta çürümesini istemediğini ve bir müzede sergilenmesi için girişimlerde bulunduğunu belirten Güden, "Elbiseyi Kayseri Etnografya Müzesi yetkililerine incelettiğimde sergilenmeye değer bulduklarını belirttiler. Ancak, devlet müzelerinden para alamayacağım için, özel müzelerin de yeterli ilgi göstermemeleri nedeniyle elbiseyi internet üzerinden satmaya karar verdim'' dedi. 
     Güden, internetteki antika eşyalar bölümünde satış ilanı bulunan elbise için 20 milyar lira istediğini bildirdi. 
     
</TEXT>
</DOC>
