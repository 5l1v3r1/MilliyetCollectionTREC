<DOC>
<DOCNO> 261368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/07/son/soneko05.html </URL>
<DATE> 2004/08/07/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Spor kulüplerine vergi borcu ertelemesi... 
</HEADLINE>
<TEXT>

     Türkiye'de sportif alanda faaliyette bulunan spor kulüpleri de vergi borçlarını tecil ettirebilecek. 
     Maliye Bakanlığı'nın, Gençlik ve Spor Genel Müdürlüğü teşkilatınca tescil edilmiş olan ve Türkiye'de sportif alanda faaliyette bulunan spor kulüplerinin vergi borçlarının, Amme Alacaklarının Tahsil Usulü Hakkında Kanun'un 48. maddesi uyarınca taksitlendirilmesine yönelik düzenlemesini içeren Tahsilat Genel Tebliği, Resmi Gazete'nin bugünkü sayısında yayımlandı. 
     Tebliğe göre, ertelenecek borçların kapsamına, 31 Aralık 2004 tarihine kadar yapılacak müracaatlara uygulanmak üzere, spor kulüplerinin, Maliye Bakanlığı'na bağlı vergi dairelerine ödemeleri gereken vergi, resim, harçlar, fon payı ve bunlara bağlı vergi cezaları, gecikme faiz ve zamları ile eğitime katkı payı ve buna bağlı gecikme zamlarından 30 Haziran 2004 tarihi itibarıyla vadesi geldiği halde ödenmemiş olanlar alındı. 
     Spor kulüplerinin söz konusu vergi borçları, müracaat tarihinden itibaren 5 yılı aşmamak üzere ve uygulanmakta olan tecil faiz oranının 6'da biri dikkate alınmak suretiyle tecil edilebilecek. 
     
     UYGULAMA NASIL OLACAK 
     Spor kulüplerinin dernek ya da şirket şeklinde örgütlenmiş olması düzenlemeden yararlanmalarına engel teşkil etmeyecek. 
     Tecil talebinde bulunan spor kulüplerinin, tecilini talep ettikleri borç asıllarına, vade tarihinden tecil talep tarihine kadar geçen süre için Amme Alacaklarının Tahsil Usulü Hakkında Kanun hükümlerine göre gecikme zammı hesaplanacak. 
     Söz konusu düzenlemenin yürürlüğe girdiği 31 Temmuz 2004 tarihinden sonra ödenmesi gereken taksit tutarlarına, bu maddenin yürürlüğe girdiği tarihe kadar geçen süre için geçerli olan oranda, bu tarihten itibaren de uygulanmakta olan tecil faiz oranının 6'da biri yıllık yüzde 6 oranında tecil faizi uygulanacak. 
     Düzenlemeden yararlanmak üzere başvuruda bulunan spor kulüplerinden, Erteleme ve Taksitlendirme Talep ve Değerlendirme Formu'nun yanı sıra Gençlik ve Spor Genel Müdürlüğü'nce tescil edilmiş spor kulübü olduklarını gösteren belge aranacak. 
     Vergi Barışı Kanunu hükümlerinden yararlanmak üzere başvurada bulunan ancak, öngörülen sürede borçlarını ödememiş olan spor kulüplerinin borçlarını bu yılın Eylül ayı sonuna kadar ödeme imkanı bulunuyor. Bu nedenle Eylül ayı sonuna kadar, ödeme süresi uzatılan borçlar için söz konusu düzenleme kapsamında tecil talebinde bulunan mükelleflerin talebi kabul edilmeyecek. 
     
</TEXT>
</DOC>
