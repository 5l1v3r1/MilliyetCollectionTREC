<DOC>
<DOCNO> 283281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/guncel/axgun01.html </URL>
<DATE> 2004/10/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Nükleer' emekliler 
</HEADLINE>
<TEXT>


Yapımı 28 yıldır tartışılan Akkuyu Nükleer Santralı'nın, artık çürümeye başlayan temel inşaatında bekçilik yapan 30 kişinin santraldan emekli olduğu ortaya çıktı 

ALİ ŞEN, MUSTAFA ERCAN Mersin DHA 

Mersin'de inşaatı yılan hik yesine dönen Akkuyu Nükleer Santralı'yla ilgili tartışmalar 28 yıldır sürerken, bugüne kadar boş tesisleri bekleyen yaklaşık 30 kişi santraldan "emekli oldu." Mersin'in Gülnar ilçesine bağlı Büyükeceli beldesindeki Akkuyu Koyu'nda 1976'da temeli atılan nükleer santralın yapımı konusunda bir karara varılamadı. Temelin atılmasından itibaren bölgede 24 saat esasına dayalı güvenlik sistemine geçildi. Çalışma olmasa da, Akkuyu'da şu anda 15 güvenlik görevlisiyle bir aşçı bulunuyor. Bu personel, sadece koydaki hafriyatı bekliyor. 

80 personel çalışıyordu 
Artık çürümeye başlayan altyapının bekçiliğini yaparak emekli olan Ahmet Ateş, işe 1977'de girdiğini söyledi. İlk duyduklarında, nükleer santralın ne olduğunu bile bilmediklerini belirten Ateş, şöyle konuştu "İlk zamanlar burada 80 personelle 100 müteahhit çalışıyordu. Şu anda buradan emekli olan 30 kişi var." 
Büyükeceli Belediye Başkanı Kemal Güdül, artık beklemeye tahammüllerinin kalmadığını, hükümetin karar verme zamanının geçtiğini söyledi. 4 dönemdir görev yapan Güdül, bugün savuncusu olduğu santrala karşı çıkmasını da, çevrecilerin kendilerini yanlış yönlendirmesine bağladı. İnşaat nedeniyle 3 koyun turizme kapatıldığını vurgulayan Güdül, "Santral yapılmayacaksa koylar turizme açılsın. 10 tane 5 yıldızlı otel yapıldığı zaman 2 - 3 bin genç işe girer. Devlet boş tesisleri bekleyenlere aylık veriyor" dedi. 
Konunun bu hükümet döneminde çözüme kavuşacağına inandığını kaydeden Güdül, "Eski hükümetler aralarındaki anlaşmazlık nedeniyle burayı ihale edemedi, askıya aldı. Bakanlar Kurulu'ndan yapımı için kısa sürede karar çıkacağına inanıyorum" diye konuştu. 

İlk girişim 1968 yılında 

ELEKTRİK İşleri Etüd İdaresi ile Enerji ve Tabii Kaynaklar Bakanlığı, santral için yer belirleme çalışmasına 1968'de başladı. 1971'de kurulan Türkiye Elektrik Kurumu, 1972 - 1974'te çalışmayı revize etti. 1976'da santral yeri seçildi. 1977'de uluslararası ihaleye çıkıldı. İsveç'in ASEA-ATOM, STAL-LAVAL şirketleri ihaleyi kazandı. Ancak, 1983'te tekrar uluslararası ihaleye çıkıldı. 1986'da çalışmalar durduruldu. 1994'te Santral Müşavirlik Hizmetleri ihalesine 18 şirket teklif verdi. 1996'da ihale yenilendi. Santralın ilk ünitesinin 2006'da servise girmesi planlandı. Ancak ihale yine iptal edildi. 


</TEXT>
</DOC>
