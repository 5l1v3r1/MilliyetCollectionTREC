<DOC>
<DOCNO> 289537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/son/soneko32.html </URL>
<DATE> 2004/11/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
SOCAR Başkanı BTC'nin maliyeti öngörülenden fazla olacak 
</HEADLINE>
<TEXT>

     Rena Bendaliyeva AA 

Azerbaycan devlet petrol şirketi SOCAR Başkanı Natıg Aliyev, Hazar petrollerini Türkiye üzerinden dünya pazarına ulaştırmayı amaçlayan Bakü-Tiflis-Ceyhan BTC petrol boru hattı inşaatı maliyetinin öngörülenden fazla olacağını bildirdi. 
     Natıg Aliyev, yaptığı açıklamada, inşaat çalışmalarının Gürcistan ve Türkiye kesimlerindeki gecikme nedeniyle harcamaların artacağını belirterek, ''bazı güçlerin projeye karşı çıkması nedeniyle Türkiye kesiminde inşaat geç başlandığını, bu güçlerin bugün de engel çıkarmaya çalıştığını'' kaydetti. 
     Maliyet artışının yüzde 5 ile 7 oranında olabileceğini ifade eden Natıg Aliyev, ''BTC'nin çok güçlü düşmanları var. Yasal ve yasal olmayan tüm yollara baş vurarak, projenin inşaatına engel olmaya çalışıyorlar. Sonuçta biz çok vakit kaybettik ve bu da projenin pahalılaşmasına neden oldu'' diye konuştu. 
     BTC boru hattı projesine bugüne kadar 3 milyar dolardan fazla yatırım yapıldığını ve tüm güçlüklere karşın son aşamaya ulaşıldığını dile getiren Natıg Aliyev, Türkiye'de inşaat çalışmalarının başarılı bir şekilde sürdürülmekte olduğunu, Türk yetkililerin açıklamalarına göre inşaat işlerinin Mart 2005'te sona ermesinin beklendiğini kaydetti. 
     
</TEXT>
</DOC>
