<DOC>
<DOCNO> 292644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/27/son/sonspo17.html </URL>
<DATE> 2004/11/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Del Bosque Takıma olan güvenimi kesinlikle yitirmedim... 
</HEADLINE>
<TEXT>

     Beşiktaş Teknik Direktörü Vicente Del Bosque, siyah-beyazlı takımın istikrarsız gidişinin, futbolculara olan güvenini sarsmadığını söyledi. 
     BJK Nevzat Demir Tesisleri'ndeki düzenlediği basın toplantısında soruları yanıtlayan Vicente Del Bosque, istikrarsız gidişle ilgili bir soruya, ''Takıma olan güvenimi kesinlikle kaybetmedim. Aynı iskeleti son maçlarda oldukça sabit tutmaya çalışıyorum. Kadroda sadece ufak tefek değişiklikler yapıyorum. Takımın şu anda dengeli bir şekilde devam etmesini isterdim. Daha düzenli ve sabit bir çizgide gitmemiz lazım'' diye yanıt verdi. 
     
     ŞAMPİYONLUK ŞANSI 

     Del Bosque, Birinci Süper Lig'de alınan başarısız sonuçlara karşın, şampiyonluk şansının yitirildiğini düşünmenin hata olacağını kaydetti. 
     ''Beşiktaş lige havlu attı, UEFA Kupası'nı düşünüyor'' biçimindeki bir düşünce tarzının yanlış olacağını ifade eden İspanyol çalıştırıcı, şöyle devam etti 
     ''Hiçbir zaman şampiyonluk şansını elden bırakmamamız gerekir. Bu sezon artık şampiyon olamayız diye bir düşünce bize çok zarar verir. 14., 15. haftada daha çözülmemiş maçlar varken, 34. haftadaki maçı düşünmememiz, en iyisini istememiz gerekir. Biz yarın yalnızca Samsunspor maçını düşünüyoruz. Futbolun işleyiş tarzı budur. Pazar akşamından itibaren de Standard Liege maçını düşünmemiz gerekiyor.'' 
     
     ''GALİBİYET SERİSİNE BAŞLAMAK İSTİYORUZ'' 

     Del Bosque, Samsunspor maçını kazanıp bu galibiyetle birlikte ligde bir galibiyet serisine başlamak istediklerini vurguladı. 
     Yarınki maçta hırslı bir takımla karşılaşacaklarını düşündüğünü belirten Del Bosque, ''5 maç öncesini düşünürsek ligde bunların 2'sini berabere tamamladık, 3'ünü yitirdik. Konyaspor maçını kazanmamız gerekiyordu. Bu maç itibarıyla yeniden galibiyet serisine başlamak istiyoruz. Çarşamba günü yapacağımız UEFA Kupası maçını düşünmeden yalnızca Samsunspor maçına konsantre olmalıyız'' diye konuştu. 
     
     DÜŞÜŞÜN NEDENİ 

     İspanyol teknik adam, UEFA Kupası'nda Atlethic Bilbao ve ligde Fenerbahçe galibiyetlerinin ardından neden düşüşe geçtikleri konusundaki bir soruya, ''Bunun nedenini biz de kendimize soruyoruz'' yanıtını verdi. 
     Söz konusu 2 maçtan sonra takımın birden bire sezon başındaki duruma döndüğünü anlatan Del Bosque, ''Çok ilginç bir soru. Bu soruyu biz de kendimize soruyoruz. Bilbao ve Fenerbahçe maçlarından sonra takım çok iyi bir yükselişe geçmişti. Sonra birden bire sezon başındaki duruma döndük'' diye konuştu. 
     
     ''SEYİRCİSİZ OYNAMAK BAHANEMİZ OLAMAZ'' 

     Beşiktaş Teknik Direktörü, ligde 3 maçı seyircisiz yapacak olmalarının kendilerine zararı dokunacağını, ancak bunun takımın kötü gitmesinin bahanesi olarak gösterilemeyeceğini söyledi. 
     Del Bosque, ''Seyircisiz oynamak ligdeki maçlarımızda zarar verecektir, bize herhangi bir yararı dokunmayacaktır. Benim huyumu artık öğrendiniz. Bu tarz şeyleri bahane olarak görmüyorum. Bu takımın kötü gitmesinin nedenini seyircisiz oynamamıza bağlayamayız'' dedi. 
     
     ''KALEDE ŞU AN İÇİN DEĞİŞİKLİK DÜŞÜNMÜYORUM'' 

     Cordoba'yı Samsunspor maçının kadrosuna da almayan Del Bosque, kalede şu an için bir değişiklik yapmayı düşünmediğini söyledi. 
     Bugüne dek yitirdikleri maçların nedeninin kalecilerden kaynaklanmadığını belirten Del Bosque, şu anda Ramazan'ı kaleden çıkarmak için bir neden bulamadığını anlatarak, ''Herkese eşit davranmam gerekiyor, şu anda değişiklik için bir neden bulamıyorum. Ancak bu, gelecek maçlarda yapmayacağım anlamına da gelmez'' dedi. 
     
     ''BEŞİKTAŞ AİLESİNİN VE KULÜBÜN CİNAYETLE İLGİSİ YOK'' 

     Del Bosque, BJK İnönü Stadı'nda bir taraftarın bıçaklanarak öldürülmesi olayının Beşiktaş ailesi ve kulüple bir ilgisi olmadığını söyledi. 
     Olayın üzüntü verici olduğunu anlatan Del Bosque, ''Daha önce de belirttim. Çok üzüntü verici bir olay. Umarım yinelenmez. Ama bunu bizim bahane olarak görmememiz gerekir. Daha fazlasını da söylemem gerekirse Beşiktaş ailesinin ve kulübün bu olayla bir ilgisi yok. Bizim kulübümüzün içinde ya da sahasında olması bizi çok üzüyor. Bu üzüntünün futbolcuları oynarken o kadar etkilediğini düşünmüyorum. Sahaya konan futbola bu üzüntünün bahane olarak gösterilmesi doğru değil'' diye konuştu. 
     
     ''ZAYIF BİR TAKIMLA KARŞILAŞACAĞIMIZI SANMIYORUM'' 

     İspanyol çalıştırıcı, Samsunspor'da 5 futbolcunun hafta içinde kadro dışı bırakılması nedeniyle karşılarına zayıf bir ekibin çıkacağını düşünmediğini bildirdi. 
     Rakibinin maçı kazanmayı çok isteyecek bir ekip olarak karşılarına çıkacağını düşündüğünü anlatan Del Bosque, şunları kaydetti 
     ''Samsunspor, bu 5 kişiyi kadrodan çıkardıysa, gerekli olduklarını görmüştür. Futbol açısından arkalarında daha iyi oyuncular olduğu görüldüğü için çıkarılmıştır. Ben zayıf bir takımla karşılaşacağımızı hiç sanmıyorum. Bu maçı kazanmak için oldukça güç harcayacaklarına inanıyorum. Maçı kazanmayı çok isteyeceklerdir. Geçen yılı düşünerek rövanş maçı olarak görmemeliyiz. Onlar son 2 maçı yitirdi. Hırslı bir takımla karşılaşacağımızı düşünüyorum.'' 
     
     7 FUTBOLCU KADRODA YOK 

     İspanyol teknik adam, yarın deplasmanda Samsunspor ile yapacakları maçın kadrosuna 7 futbolcuyu almadı. 
     19 futbolcunun yer aldığı kafilede Okan, Carew, Cordoba, Berkant, Serdar Özkan, Ronaldo ve Kaan Dobra yok. 
     
</TEXT>
</DOC>
