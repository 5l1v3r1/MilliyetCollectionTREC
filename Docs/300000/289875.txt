<DOC>
<DOCNO> 289875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sonspo13.html </URL>
<DATE> 2004/11/18/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Basketbolda, Beşiktaş ve Fenerbahçe kulüp takımlarının gururu oldu 
</HEADLINE>
<TEXT>

     Türkiye Basketbol Ligi'nin 4. haftası geride kalırken, ligde yeni sezonda başarılı bir performans ortaya koyan Beşiktaş ve Fenerbahçe, kulüp takımlarının gururu oldu. 
     Son yıllarda şampiyonluğa ambargo koyan ve zaman zaman ''Efes Pilsen-Ülkerspor Ligi'' diye tanımlanan ligde Fenerbahçe ve Beşiktaş, ortaya koydukları performansla Efes Pilsen ve Ülkerspor'un şampiyonlukta önemli rakipleri olduklarını gösterdiler. 
     Fenerbahçe ve Beşiktaş, ligin ilk 4 haftasında 4'er galibiyet alarak, Efes Pilsen ve Ülkerspor gibi ligde iddialı olduklarını ortaya koydular. 
     
     BEŞİKTAŞ, GEÇEN SEZONKİ PERFORMANSINI SÜRDÜRÜYOR 
     Türkiye Basketbol Ligi'nde, geçen sezon aldığı yıldız oyuncularla ligin önemli takımlarından biri olan ve play-off'larda yarı finale dek yükselme başarısı gösteren Beşiktaş, bu sezon da aynı performansını sürdürüyor. 
     Geçen sezon ligin en değerli oyuncusu seçilen El Amin'i kadrosunda tutan siyah-beyazlı ekip, yeni sezon öncesi de NBA patentli Varda'yı kadrosuna katarak gücüne güç kattı. 
     Antrenör İhsan Bayülken yönetiminde ligin ilk haftasında zorlu İzmir deplasmanında Pınar Karşıyaka'yı 87-75 yenen Beşiktaş, daha sonra yeni salonu Akatlar Spor Kompleksi'nde İTÜ'yü 97-74 yendi. 
     Siyah-beyazlı ekip, daha sonra İstanbul Tekelspor'u 85-80 ve Ankara Büyük Kolej'i 77-73 yenerek, ligde 4 maçta 4 galibiyet elde etti. Beşiktaş, aldığı 4 galibiyetle Efes Pilsen ve Ülkerspor'un ardından averajla 3. sırada yer aldı. 
     
     FENERBAHÇE, ÖRS İLE YENİ BİR HAVA YAKALADI 
     Sezon öncesi takımın başına deneyimli antrenör Aydın Örs'ü getiren Fenerbahçe, Örs yönetiminde yeni bir hava yakaladı. 
     Örs'ün istekleri doğrultusunda kadroyu Ömer, Booker, Salyers, Mrsiç ve Harvey gibi oyuncularla güçlendiren Fenerbahçe, ligde 4 galibiyet alarak şampiyonluğun güçlü adaylarından olduğunu gösterdi. 
     Beşiktaş gibi Fenerbahçe'nin ilk 4 haftada aldığı galibiyetler basketbol camiasında heyecan yarattı. 
     Sarı-lacivertli takım, ligin ilk haftasında zorlu Erdemirspor deplasmanında 72-67 kazanırken, daha sonra Darüşşafaka'yı 92-84, Türk Telekomspor'u 87-82 ve İstanbul Tekelspor'u da 80-71 yendi. 
     
     AVRUPA'DA BAŞARILI BİR GÖRÜNTÜ ÇİZDİLER 
     Bu sezon FIBA'nın düzenlediği Avrupa Erkekler Ligi'nde mücadele eden Fenerbahçe ve Beşiktaş, bu kupada da başarılı bir performans ortaya koydular. 
     Kupada A Grubu'nda yer alan Fenerbahçe, şu ana dek yaptığı 4 maçta yalnızca 1 yenilgi alırken, elde ettiği 3 galibiyetle lider durumda bulunuyor. 
     Beşiktaş ise B Grubu'nda 4 maçta 3 galibiyet ve 1 yenilgi alırken, topladığı 7 puanla averajla 3. sırada yer alıyor. 
     
     HAFTA SONUNDA KARŞI KARŞIYA GELECEKLER 
     Lige rekabet getiren Beşiktaş ve Fenerbahçe, 20 Kasım Cumartesi günü Abdi İpekçi Spor Salonu'nda karşı karşıya gelecek. 
     Bu arada yeni sezonda aldıkları sonuçlarla taraftarlarını sevindiren iki ekibin yapacağı karşılaşmayı basketbol camiası da heyecanla bekliyor. 
     
</TEXT>
</DOC>
