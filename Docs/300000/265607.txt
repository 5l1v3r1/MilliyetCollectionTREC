<DOC>
<DOCNO> 265607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/23/yasam/axyas02.html </URL>
<DATE> 2004/08/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Güzellik uğruna öldü 
</HEADLINE>
<TEXT>


Burnuna estetik yaptırmak isteyen genç kadının kalbi ameliyat masasında durdu. Savcılık, hastane ve doktorlar hakkında soruşturma başlattı... 

GAZİANTEP DHA 

Merinos Halı İhracat Müdürü Yasemin Balsu 31 , burun estetiği ameliyatı olduğu Gaziantep Amerikan Hastanesi'nde önceki gün yaşamını kaybetti. 
ABD'de master yapan Balsu, bir fabrikada yönetici olarak çalışan dört yıllık eşi Ahmet Balsu'yla Türkiye'ye döndükten sonra amcası İbrahim Erdemoğlu'nun sahibi olduğu Merinos Halı Fabrikası'nda çalışmaya başladı. Burnundaki kemik eğriliğinden şikayet eden Balsu, estetik yaptırmaya karar verdi. 
Gaziantep Devlet Hastanesi'nde de görev yapan estetik cerrah Opr. Dr. Rohat Kutlay'la anlaştı ama ameliyat için Amerikan Hastanesi'nin ameliyathanesi ve ekibi kullanıldı. Yaklaşık 1.5 saat süren ameliyatın sonuna doğru kalbi duran Balsu, tüm müdahalelere rağmen kurtarılamadı. 
Hastaneye gelen savcı, Balsu'nun ölümünü şüpheli bularak soruşturma başlattı. Genç kadının cenazesi, dün Ulu Cami'de kılınan cenaze namazının ardından Asri Mezarlık'ta toprağa verildi. 

Aile davacı olmadı 

AMERİKAN Hastanesi Başhekimi Dr. Cezmi Ük, şunları söyledi "Balsu'nun akrabaları da hastanemizde doktor olarak çalışıyor. Ameliyat normal seyrinde devam ederken kalbi durdu. Operasyona katılan 10 kadar uzman hekim tarafından yeniden canlandırma müdahalesi yapıldı. Bize göre hastanın ölüm nedeni, anesteziye karşı alerjisinin bulunması. Kesin ölüm nedeni Adana Adli Tıp Kurumu'na gönderdiğimiz otopsi sonucu ortaya çıkacak. Aile de davacı olmadı." 


</TEXT>
</DOC>
