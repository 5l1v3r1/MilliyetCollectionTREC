<DOC>
<DOCNO> 278591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/magazin/amag.html </URL>
<DATE> 2004/10/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmet Ay'ın son sürprizi 
</HEADLINE>
<TEXT>


Sade bir törenle toprağa verilen İsmet Ay, 150 milyar kadar olan mirasını da yeğeni ve manevi kızı Oya Ay'a bıraktı 

İLKNUR GÜLMEZ 

Uzun süredir solunum yetmezliği tedavisi gördüğü Şile Devlet Hastanesi'nde vefat eden 'Devlet Sanatçısı', dev tiyatrocu İsmet Ay, doğup büyüdüğü Şile'de sade bir törenle son yolculuğuna uğurlandı. İsmet Ay'ı son yolculuğuna uğurlamak için Şile'ye gelenler arasında sanat dünyasından birçok ünlü vardı. Ay, Keçeli Camii'nde kılınan ikindi namazının ardından Şile'deki aile kabristanında toprağa verildi. 

Nüfusuna aldı 
Bu arada, yıllar önce vefat eden ağabeyinin çocukları Oya ve Mehmet Ay dışında yakını olmayan İsmet Ay'ın, çocukluğundan itibaren yanında olan, hastalığı sırasında da özel hemşire gibi kendisine bakan yeğeni Oya Ay'ı tek mirasçısı yapabilmek için birkaç yıl önce nüfusuna aldığı ortaya çıktı. 
Yakın dostları, Ay'ın, vefat etmeden birkaç saat önce, tek mirasçısı olmasına karşın bürokratik işlemlerle uğraşmasın diye, bankadaki 150 milyar lira civarındaki parasını da Ay'ın hesabına geçirdiğini söyledi. 


</TEXT>
</DOC>
