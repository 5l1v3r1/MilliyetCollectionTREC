<DOC>
<DOCNO> 294849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/05/ekonomi/eko07.html </URL>
<DATE> 2004/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Akaryakıt ürünlerinde ÖTV artışı 
</HEADLINE>
<TEXT>



Bakanlar Kurulu, bazı akaryakıt ürünlerinin özel tüketim vergisi ÖTV oranlarını yeniden düzenledi. Resmi Gazete'nin dünkü sayısında yayımlanan kararnameye göre, 18 Kasım'dan geçerli olmak üzere oktanı 95 veya daha fazla fakat 98'den az olan kurşunsuz süper benzinin ÖTV'si 1 milyon 261 bin 500 liraya, oktanı 98 veya daha fazla olan kurşunsuz süper benzinin ÖTV'si de 1 milyon 382 bin 500 liraya yükseltildi. Oktanı 98'den az olanlar ile 98 veya daha fazla olan kurşunsuz süper benzin ÖTV'si ise 1 milyon 279 bin olarak belirlendi. Sıvılaştırılmış propan, bütan, LPG ile gaz propan ile bütandaki ÖTV tutarı 407 bin lira, otogazdan alınacak ÖTV 667 bin lira oldu. 19 Kasım'dan geçerli olarak ağırlıkta kükürt oranı yüzde 0,05'i geçmeyen motorin, marine diesel ve diğerlerindeki ÖTV 862 bin lira olarak saptandı. Kükürt oranı yüzde 0,05'i geçen ama yüzde 0,2'yi geçmeyen motorin, marine diesel ve diğer ürünler ile kükürt oranı yüzde 0,2'yi geçen motorin, marine diesel, diğer ürünlerdeki ÖTV 785 bin oldu. 


</TEXT>
</DOC>
