<DOC>
<DOCNO> 287457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy07.html </URL>
<DATE> 2004/11/09/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
İtalyan Bakan AB'nin Türkiye'ye tarih vereceğinden şüphem yok 
</HEADLINE>
<TEXT>

     İtalya'nın yurtdışında yaşayan vatandaşlarından sorumlu Devlet Bakanı Mirko Tremaglia, Türkiye'nin AB'nin istediği koşulları yerine getirdiğini belirterek, ''17 Aralık'ta yapılacak Avrupa Birliği liderler zirvesinde, AB'nin Türkiye'ye tam üyelik için müzakere tarihi vereceğine hiç şüphem yok. Türkiye Avrupa'nın bir parçasıdır'' dedi. 
     Bakan Tremaglia, İzmir Valisi Yusuf Ziya Göksu ve Büyükşehir Belediye Başkanı Aziz Kocaoğlu'nu ziyaret etti. 
     Vali Göksu ve Kocaoğlu'na, bakanlığının simgesi birer gümüş tabak hediye eden Tremaglia, gümüş tabakların Türk-İtalyan dostluğunun simgesi olmasını dilediğini söyledi. 
     Türkiye'nin NATO'ya katılması ile NATO'nun güçlendiğini anlatan Tremaglia, ''Yaklaşık 40 yıl süren soğuk savaşta önemli rol üstlenen Türkiye, bu büyük rolü başarıyla yerine getirdi'' dedi. 
     Türkiye'nin AB'nin istediği koşulları yerine getirdiğini belirten Bakan Tremaglia, ''17 Aralık'ta yapılacak Avrupa Birliği liderler zirvesinde, AB'nin Türkiye'ye tam üyelik için müzakere tarihi vereceğine hiç şüphem yok. Türkiye Avrupa'nın bir parçasıdır'' şeklinde konuştu. 
     Türkiye'de yaşayan İtalyanların çok mutlu olduğunu ve Türk ekonomisine katkı sağladığını belirten Mirko Tremaglia, iki ülke arasındaki ekonomik, kültürel ve sosyal ilişkilerin geliştirilmesi gerektiğini vurguladı. 
     Bakan Tremaglia, Ankara Büyükelçisi Carlo Marsili ve İzmir Konsolosu Michele Tommasi'nin, iki ülke ilişkilerinin gelişmesine büyük katkı sağladığını, Tommasi'nin ''İzmir'in fahri hemşehrisi'' unvanı aldığını belirtti. 
     Vali Göksu, ziyaretinden büyük mutluluk duyduğu İtalyan bakanın, 29 Ekim'de Başbakan Recep Tayyip Erdoğan ve Dışişleri Bakanı Abdullah Gül'ün de katıldığı Avrupa Anayasası imza töreninde bulunduğunu, iki ülke ilişkilerinin gelişmesine büyük katkı sağladığını kaydetti. 
     Türk ve İtalyan Başbakanları arasındaki sıcak dostluğun iki ülke insanlarını birbirine yaklaştırdığını belirten Vali Göksu, AB'ye tam üyelik sürecinde İtalya'nın verdiği destek için konuk bakana teşekkür etti. 
     Kocaoğlu da Tremaglia'ya ziyaretinden dolayı teşekkür etti. 
     
</TEXT>
</DOC>
