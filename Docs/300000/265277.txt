<DOC>
<DOCNO> 265277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sonsiy07.html </URL>
<DATE> 2004/08/21/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
CHP'li Anadol "Çakıcı gibi kişiler vaktiyle MİT'te çalıştırılmışlardır" 
</HEADLINE>
<TEXT>

     CHP Grup Başkanvekili Kemal Anadol, ''Alaattin Çakıcı gibi kanun dışı kişiler, vaktiyle MİT'te kanunsuz biçimde çalışmış ve çalıştırılmışlardır'' dedi. 
     Anadol, CHP Zonguldak İl Başkanlığı'nda düzenlediği basın toplantısında, bir gazetecinin, ''Çakıcı'nın Yargıtay'daki dava sürecinde MİT'in devreye girdiği yönünde bazı gazetelerde yer alan haberleri nasıl değerlendiriyorsunuz'' şeklindeki sorusu üzerine, MİT ve Yargıtay'ın Cumhuriyetin en değerli kurumları olduğunu söyledi. 
     Yargıtay Başkanı Eraslan Özkaya ve MİT Müsteşarı Şenkal Atasagun'un konuyla ilgili açıklamalarda bulunduğunu ancak teşkilatın doğrudan bağlı olduğu Başbakan Recep Tayyip Erdoğan'ın konuşmadığını ifade eden Anadol, şunları kaydetti 
     ''Ancak bazı emekli MİT mensupları, ayrıldıkları kuruluşlarının yasasına aykırı biçimde vakıf oldukları sırları açıklıyorlar. Alaattin Çakıcı gibi kanun dışı, mahkeme kararıyla aranan, hakkında idam cezası verilen ve devletin yargı organı tarafından hükmü kesinleşen kişiler, 1998'e kadar MİT'te kanunsuz biçimde çalışmış ve çalıştırılmışlardır.'' MİT'in, yeniden yapılandırılması gerektiğini belirten Anadol, '' İstihbarat teşkilatını yeniden yapılandıracağız diye kadrolaşma yoluna gidilmemeli, diğer kurumlarda gerçekleştirilen tahribat bu kuruluşta yapılmamalıdır'' diye konuştu. 
     Anadol, MİT'in yanı sıra Yargıtay'ın da yıpratılma çabası içinde olduğunu savundu. 
     
</TEXT>
</DOC>
