<DOC>
<DOCNO> 253744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/spor/aspo.html </URL>
<DATE> 2004/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TEMEL SAĞLAM 2-0 
</HEADLINE>
<TEXT>


Siyah - Beyazlılar, Danimarka'nın Brondby takımı önünde ortaya koyduğu futbolla umut verdi. Veysel ve Berkant'ın golleriyle sonuca gitti, Alpen Cup'ta finale yükseldi 


Uyum dikkat çekti 
BEŞİKTAŞ, Alpen Cup'taki ilk maçında Danimarka'nın Brondby takımını her iki yarıda attığı birer golle devirdi, olumlu futbolu ile umut verdi. Kartal'ın yeni transferleri takıma çabuk uyum sağladıklarını gösterdi, baştan aşağıya değişen kadronun birbiriyle uyumu dikkat çekti. Siyah - Beyazlılar 4-4-2 sistemiyle çıktığı maçta rakibine fazla gol şansı da tanımadı. 

Çok fırsat harcadı 
KARTAL, 9.dakikada savunmanın arkasına sarkan Veysel'in şık plasesi ile öne geçti. İkinci yarıda da tempolu oyununu sürdüren Siyah - Beyazlılar 59'da Berkant'ın vuruşuyla iki farklı üstünlüğü yakaladı. Beşiktaş girdiği bir çok pozisyonu da cömertce harcadı. Kartal, cuma günü turnuvanın finalinde Avusturya'nın Salzburg takımı ile saat 21.00'de karşılaşacak. 

Maçın karnesi 
HAKEMLER Benhard Bruggen, Norbert Schawab, Renne Zechener 
BEŞİKTAŞ Murat 6 - Ali Güneş 3 Fatih Dk.55 5 , Emre 6 Mustafa Dk.46 6 , İbrahim Toraman 5 - Ahmet 6 , Berkant 7 Kaan Dk.70 5 , Okan 8 , Serdar Özkan Dk.46 6 , Tümer 4 , İbrahim Akın Dk.70 6 , İbrahim Üzülmez 7 - Pancu 5 , Sergen Dk.46 6 , Veysel 7 
BRONDBY Ankergren 4 - Nıelsen 3 , Johansen 4 , Skarbalıus Dk.46 3 , Daugaard 5 - Kamper 4 , Flınta Dk.76 4 , Hansen 5 , Elmander 4 , Foldgast Dk.62 5 , Sennels 6 , Lorentzen 4 - Absalonsen 5 , Retov 3 Chmıdt Dk.46 3 
SARI KARTLAR Emre, Ahmet Beşiktaş , Lorentzen, Ankergren Brondby 
GOLLER Veysel Dk.9 , Berkant Dk.59 

Henüz hazır değiliz 

Temkinli konuştu 
BEŞİKTAŞ'IN Avusturya kampındaki ilk maçında ortaya koyduğu futbol yöneticilerin yüzünü güldürürken teknik direktör Del Bosque, temkinli konuştu. İspanyol teknik adam bugüne kadar toplam 23 antrenman yaptıklarını belirterek, "Bu oynadığımız ilk maçtı. Skora bakıldığında iyiyiz. Ancak kondisyon olarak eksiklerimizin olduğunu düşünüyorum. Daha üst seviyelere çıkmalıyız" dedi. 

Menajerler akın etti 
VİCENTE Del Bosgue'nin karşılaşma boyunca yardımcılarına sürekli not tutturduğu gözlendi. Bu arada Beşiktaş'ın oyuncu arayışı içinde olduğunu bilen menajerler dün Brondby maçından önce yöneticileri yakın markaja aldı. Bu durumdan rahatsız olan Kıvanç Oktay menajerlere, "Burası yeri değil. Kartlarınızı bırakın, biz sizi ararız" diye konuştu. 

Yeniler mercek altında 
OKAN BURUK Oyunda kaldığı ilk 45 dakika içinde sadece Beşiktaş'ın değil sahanın en iyisiydi. Topu her ayağına aldığında adam eksiltti, olumlu paslar verdi. Aynı zamanda da rakibin oyununu bozmasını bildi. 
MURAT ŞAHİN Rakibin ender geliştirdiği ataklarda iyi yer tuttu, soğukkanlılığı gözdoldurdu. Kartal'daki ilk sınavında fazla zorluk çekmedi, güven verdi. 
ALİ GÜNEŞ Kalitesine yakışmayan bir performans ortaya koydu. Acemice hareketleri dikkat çekti. İsabet yüzdesi çok düşüktü. Sürekli açık verdi. Gereksiz bir heyecan ve panik içindeydi. 
İBRAHİM TORAMAN Del Bosque tarafından orta alanda oynatıldı. Yeni yerini yadırgadı. Rahat hareket edemedi. Ancak fizik gücünden iyi yararlandı, açıklarını bu şekilde kapadı. 
BERKANT Sağ kanatta farklı bir görev üstlendi. Her atağa çıkışta, forvete yardım etti. İlk yarıdaki şahsi futbolu takımı oyundan düşürdü. İkinci devre akıllı bir vuruşla golü buldu. 
VEYSEL Maça golle başlaması moralini yükseltti. Rakip kaleye yakın bölgelerde yaptığı çapraz koşularla, boş alan yaratıp, savunmayı yordu. Çakılı santrfor tipinden çok, pasörlüğü düşündü. 
İBRAHİM AKIN En büyük özelliği topsuz oyunda da olmasıydı. Sürekli takımını yönlendirmeye çalıştı, olumlu not aldı. 
FATİH SONKAYA İyi niyetle çalıştı, elinden geleni yaptı. Müthiş fizik gücü ile çok zor çalım yiyor, topu iyi kullanıyor. 
MUSTAFA DOĞAN Emre'nin yerine savunmada görev yaptı. Hava toplarında uzun boylu rakip forvetlere üstünlük kurdu. Topu oyuna sokmakta ise zorlandı. 


</TEXT>
</DOC>
