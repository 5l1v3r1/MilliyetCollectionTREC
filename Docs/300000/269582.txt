<DOC>
<DOCNO> 269582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/dunya/adun.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Babalar tetiklemiş 
</HEADLINE>
<TEXT>


Rus İzvestia gazetesi, Beslan'da faciaya dönüşen müdahalenin, çocukları rehin tutulan Oset babaların ilk ateşi açmaları sonucu kontrolsüz biçimde başladığını yazdı 

Cenk Başlamış - MOSKOVA 


Rusya, Kuzey Osetya'nın Beslan kasabasında geçen cuma günü düzenlenen operasyonda hayatını kaybeden, yarısı çocuk 335 rehine için yas tutarken, faciaya dönüşen operasyonla ilgili olarak ortaya çıkan yeni bilgiler olayların güvenlik kuvvetlerinin tümüyle kontrolünden çıktığını gösterdi. 
İzvestiya, okul binasında çatışmaların çocukları rehin tutulan babaların ateş açmasıyla başladığını yazdı. Daha önce, okulda patlama meydana gelmesi ardından teröristlerin kaçan çocuklara ateş açması üzerine özel timin operasyon başlatmak zorunda kaldığı bildirilmişti. Olay yerindeki İzvestiya muhabirleri, "Önce sadece otomatik silahlardan ateş ediliyordu. İlk ateşi Oset siviller açtı. Bunun üzerine teröristler okul bahçesindeki cesetleri almak için gelen görevlilere ateş etti. Bir dakika sonra patlama oldu. Okula ilk koşmaya başlayanlar da özel tim üyeleri değil, silahlı sivillerdi" dedi. 

Özel tim yarım saat gecikti 
Vremya Novostey de, gizli servis kaynaklarına dayanarak, Alfa ve Vimpel özel timlerinin sivillerin ateş açmasından yarım saat sonra çatışmalara katıldığını yazdı. Gazete, operasyon planı yapılmadığını ve iki timin görev alanlarının bile belirlenmediğini bildirdi. Uzmanlara göre, okul çevresinde en az bir kilometrelik güvenlik kuşağı oluşturulması gerekiyordu. Oysa, rehine yakınlarının okuldan 150 metre uzakta beklediği biliniyor. 
Internet sitesi 'gazeta.ru', Beslan'da bin kadar Oset'in İnguşların evlerini yağmalama girişiminde bulunduğunu, polisin kalabalığı zorlukla durdurabildiğini bildirdi. 

Emri Basayev verdi 
Bu arada operasyon sırasında sağ yakalanan tek terörist, saldırı emrini Çeçen lider Aslan Masadov ve komutan Şamil Basayev'den aldıklarını söyledi. Rus televizyonunda görüntüleri yayınlanan terörist, eylemin amacının Kafkasya'yı karıştırmak olduğunu belirtti. Adı açıklanmayan terörist, eylemi gerçekleştiren grup içinde değişik milletlerden militanlar olduğunu kaydetti. 


</TEXT>
</DOC>
