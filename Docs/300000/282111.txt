<DOC>
<DOCNO> 282111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun18.html </URL>
<DATE> 2004/10/21/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
USA Today yazdı Irak'ta bugün seçim olsa kim kazanır 
</HEADLINE>
<TEXT>

     Amerikan USA Today gazetesi, Irak'ta bugün başkanlık seçimi olması halinde, Şii Irak İslam Devrimi Yüksek Konseyi IİDYK lideri Abdülaziz El Hekim'in galip olacağını yazdı. 
     Gazete, bir demokrasi geliştirme örgütü olan Uluslararası Cumhuriyet Enstitüsü tarafından yaptırılan, sonuçları gelecek ay yayınlanacak kamuoyu araştırmasına dayanarak, Iraklıların bugünkü Başbakan İyad Allavi yerine El Hekim'e oy verecekleri görüşünü dile getirdiklerini yazdı, ancak herhangi bir oran belirtmedi. 
     Araştırmanın sonucu, Irak'ta adı en çok bilinen siyasi kişilikler arasında radikal Şii lider Mukteda Sadr'ın yüzde 88 ile önde olduğunu, onu yüzde 86 ile Allavi'nin izlediğini de ortaya koydu. 
     Habere göre, dindar bir adaya oy vermek isteyenlerin yüzde 54'ü, Irak'taki en büyük dini otorite olan Şii Büyük Ayetullah Ali Sistani'nin talimatını izlemeye hazır olduğunu söyledi. 
     Kamuoyu araştırmasının, 24 Eylül ile 4 Ekim arasında 2 bin Iraklıya sorular sorularak yapıldığı ve yanılma payının yüzde 2,5 olduğu belirtildi. 
     
</TEXT>
</DOC>
