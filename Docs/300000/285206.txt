<DOC>
<DOCNO> 285206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur28.html </URL>
<DATE> 2004/11/01/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Kanalizasyon borusu patladı, sarılık vakaları arttı... 
</HEADLINE>
<TEXT>

     İstanbul İl Sağlık Müdürü Erman Tuncer, Sarıyer ilçesinde görülen sarılık vakalarının kanalizasyon borusunun patladığı bölgede görüldüğünü belirtti. 
     Tuncer, yaptığı yazılı açıklamada, Sarıyer ilçesi Alpaslan İlköğretim Okulu'nda 25 Ekim 2004 tarihinde birden fazla öğrencide sarılık vakası görüldüğünü hatırlatarak, yapılan tarama sonucunda farklı sınıflarda okuyan 11 öğrencide sarılık vakası tespit edildiğini kaydetti. 
     Erman Tuncer, okulun bulunduğu bölgede yapılan incelemede Şalçıkır Caddesi'nde bir ay önce kanalizasyon patlağı olduğu, vakaların çoğunun bu bölgede yaşayan öğrencilerde görüldüğünü bildirdi. 
     Tuncer, İSKİ ile yürütülen çalışmalar sonunda, patlağın tamir edildiğini ve halen şebeke suyunda herhangi bir sızıntının olmadığını da ifade ederek, alınan su örneklerinde yapılan mikrobiyolojik incelemede herhangi bir üreme görülmediğini kaydetti. 
     
</TEXT>
</DOC>
