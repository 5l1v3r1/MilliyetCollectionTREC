<DOC>
<DOCNO> 285092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/soneko23.html </URL>
<DATE> 2004/11/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
YUKOS'a son darbe Çin'den... 
</HEADLINE>
<TEXT>

     Geçmiş yıllara ait milyarlarca dolarlık vergi borcu nedeniyle Rus hükümetiyle başı dertte olan ve banka hesapları dondurulan YUKOS'a bir darbe de Çin'den geldi. 
     Çin gazetelerinde yer alan habere göre, devlet petrol şirketi China National Petroleum, CNPC YUKOS'un 28 Eylül'den itibaren sevkıyat taahhüdünü yerine getiremediği 400 bin ton ham petrol nedeniyle oluşan zararının karşılamasını isteyecek. 
     YUKOS, Çin'in ulusal rafineri şirketi CNPC'ye yapılan ham petrol sevkıyatının askıya alınmasına gerekçe olarak ''yüksek nakliye bedelini karşılayamamasını'' göstermişti. 
     Rus yetkililerin, YUKOS'un askıya aldığı sevkıyatın 20 Ekim'den sonra normale döneceği konusunda verdikleri sözün yerine getirilmediğini belirten CNPC, uğradığı zararın boyutlarını belirlemek üzere çalışmalarını sürdürüyor. 
     Söz konusu zararın tazmini için önce YUKOS'la masaya oturacağı bildirilen CNPC'nin bir sonuç elde edememesi durumunda uluslararası uyuşmazlık mahkemelerine başvuracağı kaydedildi. 
     YUKOS'un askıya aldığı CNPC sevkıyatının Çin'in günlük 6 milyon varillik petrol talebinin yüzde 2'sine ulaşmaması nedeniyle zararın çok yüksek olması beklenmiyor. 
     
     BORÇ KATLANARAK ARTIYOR 
     Rus Kommersant gazetesi ise milyarlarca dolarlık vergi borcu bulunan YUKOS'a hükümetin 5.7 milyar dolarlık yeni borç çıkarmaya hazırlandığını yazdı. 
     Gazetenin iddiasına göre, bu durumda YUKOS'un geçmişe dönük çıkartılan vergi borcu toplamı 14 milyar dolara ulaşacak. 
     YUKOS'un ana üretim birimi Yugansk'ın satışa hazırlandığını belirten bazı yorumculara göre ise hükümet, tahmini satış bedeliyle vergi borçlarını eşitlemek istiyor. 
     Hükümet tarafından değer tespiti için görevlendirilen Alman yatırım bankası Dresdner Kleinwort Wasserstein, en olumsuz koşullarda Yugansk'a 10.4 milyar dolar fiyat belirlemişti. 
     
</TEXT>
</DOC>
