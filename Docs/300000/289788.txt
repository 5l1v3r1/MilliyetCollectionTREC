<DOC>
<DOCNO> 289788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/sondun36.html </URL>
<DATE> 2004/11/18/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Hillary Clinton, başkan adaylığını şimdilik düşünmüyor 
</HEADLINE>
<TEXT>

     ABD'nin eski başkanlarından Bill Clinton, bugün memleketi Arkansas'ta başkanlık kütüphanesini açmaya hazırlanırken, New York senatörü eşi Hillary Clinton, 2008'de başkan adaylığını şimdilik düşünmediğini söyledi. 
     Hillary Clinton, NBC televizyonunda katıldığı ''Today'' programında, Demokrat Parti'nin, 2 Kasım başkanlık seçimi kampanyasında, fikir ve ideallerini iyi bir şekilde ortaya koyamadığından yakındı. 
     Clinton, 2008 yılında Demokrat Parti'den başkan adayı olacağı söylentilerine karşılık, birinci önceliğinin 2006 yılında New York senatörlüğüne yeniden seçilmek olduğunu söyledi. 
     ''2008 başkanlık seçimi için ne zaman karar vereceksiniz '' sorusuna Clinton, ''Ben bu konuyu düşünmüyorum. Düşündüğüm, 2006'da Senato seçimini yeniden kazanmak. Senato'da olmayı çok seviyorum. Terörizmle savaş, vergi reformu ve sosyal güvenlik konularında iyi bir tartışma ortamı yaratmak önemli'' yanıtını verdi. 
     Little Rock kentinde başkanlık kütüphanesini bugün açacak olan Bill Clinton'ın geçirdiği kalp ameliyatından sonra sağlık durumuna ilişkin bir soru üzerine Hillary Clinton, ''Bill, gücünü toplamaya çalışıyor. Eskiden olduğundan daha çabuk yoruluyor. Birkaç ay sonra eskisinden de iyi olacak. Bugün onun için çok heyecanlı, duygusal bir gün'' dedi. 
     Bill Clinton karşıtlarının, Little Rock'taki kütüphanesini alaya alan alternatif bir kütüphane açmayı planladığının söylenmesi üzerine de Hillary Clinton, bunun sadece kütüphaneye daha fazla dikkat çekilmesine yarayacağını kaydetti. 
     Clinton başkanlık kütüphanesi, Amerikan basınındaki bazı yorumlarda, Clinton'ın neredeyse görevden azledilmesine yol açan, dönemin Beyaz Saray stajyeri Monica Lewinsky skandalına ilişkin eleştirilere de hedef oluyor. Clinton, Lewinsky ile ilişkisi olmadığı yönünde yalan söylemiş ve yalan söyleyen bir başkan olarak görevden azledilmesi için Kongre'de oylama yapılmıştı. Bill Clinton, bu oylamada azledilmekten kıl payıyla kurtulmuştu. 
     
</TEXT>
</DOC>
