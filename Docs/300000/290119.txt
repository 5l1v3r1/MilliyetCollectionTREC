<DOC>
<DOCNO> 290119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sondun46.html </URL>
<DATE> 2004/11/19/ </DATE>
<TIME> 20.26 </TIME>
<AUTHOR>  </AUTHOR>
<HEADLINE>
Bağdat'ta camiye ABD askerlerinin baskınında 4 kişi öldü... 
</HEADLINE>
<TEXT>

     Irak'ın başkenti Bağdat'ta, Amerikan eğitimli Iraklı güvenlik güçleri ve Amerikalı askerlerin Ebu Hanife Camisine, cuma namazı çıkışında düzenlediği baskında cemaatten 4 kişinin öldüğü bildirildi. 
     Görgü tanıkları ve ajansların bildirdiğine göre, kentin Azamiye semtindeki camiye cuma namazından sonra düzenlenen operasyonda 17 kişi yaralandı, 40 kişi de tutuklandı. 
     Amerikan askerlerinin, işgalci güce karşı tekbir getiren cemaat üzerine ateş açtıktan sonra Iraklı güvenlik güçlerinin camiye girmesine izin verdiği, ancak kendilerinin camiye girmedikleri kaydedildi. 
     Camide patlamalar duyduklarını belirten görgü tanıkları, imamın odasında kitapların ve bilgisayarın yere atılmış ve eşyaların devrilmiş halde bulunduğunu söyledi. 
     Müslüman Dinadamları Derneği, yüzlerce Iraklı güvenlik gücü elemanı ve Amerikan askerinin, kızgın cemaat üzerine önce el bombaları attıklarını iddia etti. 
     
</TEXT>
</DOC>
