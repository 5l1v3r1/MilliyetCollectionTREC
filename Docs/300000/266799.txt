<DOC>
<DOCNO> 266799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun12.html </URL>
<DATE> 2004/08/27/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Irak Hükümeti, Sistani - Sadr anlaşmasını kabul etti... 
</HEADLINE>
<TEXT>

     Irak geçici hükümeti, Büyük Ayetullah Ali Sistani ve Mehdi Ordusu'nun lideri Mukteda Sadr'ın, Necef'te çatışmaların durması ve Necef ile Kufe'nin silahtan arındırılmış kent olması konusunda yaptıkları anlaşmayı kabul ettiğini açıkladı. 
     Devlet Bakanı Kasım Davut, yaptığı açıklamada, Necef'te çatışmalar dolayısıyla meydana gelen yıkım sonrasında yeniden inşa çalışmaları yapılması için geçici hükümetin mali kaynak ayıracağını da belirtti. 
     Düzenlediği basın toplantısında, Irak halkına hitaben, ''kardeşler, barış kapısından girdik'' diyen Davut, Irak halkını, kazandığı bu ''barış zaferinden'' ötürü kutladığını belirtti. Davut, ''Necef ve Kufe'de bundan sonra barış olacak. Bu kentlerde silah ve milis olmayacak'' dedi. 
     Davut, Irak geçici hükümeti başbakanı İyad Allavi'nin, ABD güçlerine, Necef'ten çekilmeleri direktifi verebileceğini de belirtti. Davut, ''başbakan direktif verdiğinde, Amerikan ve diğer koalisyon güçleri kentten çekilecek'' dedi Iraklı bakan, Irak güvenlik güçlerinin, ''Sadr'ı tutuklamaya çalışmayacaklarını'' da kaydetti. Davut, Sadr'ın, ''herhangi bir Irak vatandaşı gibi serbest olacağını ve istediğini yapabileceğini'' belirtti. 
     Irak geçici hükümeti, Sadr'a bağlı Mehdi Ordusu adlı milis grubunun dağıtılmasını ve siyasal bir partiye dönüşmesini de talep ediyordu. Ancak Davut'un, basın toplantısında yalnızca, Mehdi Ordusu'nun silahlarını bırakmasından söz etmesi, bu grubun dağıtılması talebinden vazgeçildiği yorumuna yol açtı. 

     
</TEXT>
</DOC>
