<DOC>
<DOCNO> 270041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko11.html </URL>
<DATE> 2004/09/08/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Yapı Kredi Bankası 60 yaşında... 
</HEADLINE>
<TEXT>

     Türkiye'nin ilk özel bankası olarak Kazım Taşkent tarafından 9 Eylül 1944 yılında 1 milyon lira sermayeyle kurulan Yapı Kredi Bankası, yarın 60. yılını kutlayacak. 
     Genel Müdür Naci Sığın, bankanın kuruluşunun 60. yıldönümü nedeniyle AA muhabirine yaptığı açıklamada, 428 şubesi, 10 bin çalışanı, 24 katrilyon liraya ulaşan aktifi ve 3.8 katrilyon liralık özkaynağı bulunan Yapı Kredi'nin, mevduatta yüzde 10, kredilerde yüzde 11, kredi kartı ve üye işyerinde yüzde 25'lik pazar payı ile 5 milyon aktif müşteriye sahip olduğunu belirtti. 
     Yapı Kredi'nin 60 yıllık süre içinde kurumsallaşmayı çok iyi başardığını dile getiren Sığın, bundan sonraki dönemde ağırlık verecekleri en önemli kriterlerden birinin hizmet kalitesinde farklılaşma yaratmak, 5 milyon müşterinin bağımlılığını daha da pekiştirmek ve müşteri sayısını artırmak olduğunu söyledi. 
     Bankanın sosyal sorumluluk faaliyetlerini gerçekleştirmeye devam ettiğine değinen Sığın, Üsküdar'da banka mülkiyetindeki 200 dönümlük koru içinde bulunan ve son halife Abdülmecid Efendi'ye ait köşkün restorasyonu için şimdiye kadar 1 milyon doların üzerinde harcama yapıldığını bildirdi. 
     Sığın, Abdülmecid'in şu anda Topkapı Müzesi'nde muhafaza edilen eserlerinin sergileneceği köşkün, bankanın 60. yılının kutlanacağı yarın açılacağını belirtti. 
     
     ''VİZYONUMUZ, DÜNYA STANDARTLARINDA HİZMET KALİTESİ'' 
     Naci Sığın, bankanın 2002'den beri ortaklık yapısıyla ilgili yaşadığı sorunlara işaret ederken, ''çalışanlarımızın kuruma olan inançları, müşterilerimizin ve üçüncü tarafların bankamız ile yönetime olan inançları ve güvenleriyle bu zor günleri atlattığımızı düşünüyorum'' dedi. 
     Önümüzdeki dönemde bankayı büyüterek, uluslararası standartlarda değerlendirilen bir yapı haline dönüştürmeyi hedeflediklerini dile getiren Sığın, ''Yapı Kredi bence çok önemli bir okul. Burada aldığımız derslerin toplumla paylaşılması çok önemli bir katma değer olarak değerlendirilebilir. Önümüzdeki 60 yılda da bankayı şu ana kadar olduğu gibi yüksek performansta, Türkiye'nin en önemli markalarından biri olarak devam ettirmeyi istemekteyiz'' diye konuştu. 
     Naci Sığın, 2005 ve sonrasında banka vizyonunun, dünya standartlarında hizmet kalitesine erişen bir banka haline gelebilmek olduğunu söyledi. 
     
     ÇUKUROVA GRUBU İLE BDDK ARASINDAKİ SÖZLEŞME 
     Çukurova Grubu ile BDDK arasında yapılan sözleşmeye değinen Sığın, Yapı Kredi Bankası'nın gruba ait yüzde 45 oranındaki hissesinin 2005 Ekim ayı sonuna kadar satılacağını, satışın gerçekleştirilememesi halinde TMSF'nin kendi elindeki yüzde 13 ve Çukurova Holding'in elindeki yüzde 45'lik hissenin satışı için girişimde bulunacağını anımsattı. 
     Sığın, ''biz ortakların aldığı karar doğrultusunda bu süreçte yönetim olarak gerekli desteği vereceğiz. Görüşmelerde ve pazarlıklarda direkt rolümüz olmayacak, ancak bankayla ilgili bilgileri sunmak ve bankayı tanıtmak açısından sorumluluklarımızı yerine getireceğiz'' dedi. 
     Banka bilançosunun iştirak portföyünde önemli yere sahip Turkcell İletişim A.Ş. ve Turkcell Holding'in yaklaşık yüzde 13'lük bölümüne sözleşme çerçevesinde satış opsiyonu tanıdıklarını hatırlatan Sığın, bunların satışıyla Nisan sonuna kadar bankaya 1 milyar dolar civarında nakit enjeksiyonu yapılmasının planlandığını belirtti. Sığın, Mart 2006'ya kadar da Çukurova Grubu'nun bankaya 1 milyar dolar daha ödeyeceğini söyledi. Sığın, yapılacak ödemelerle yaratılacak kaynağı ana işlerinde kullanacaklarını ve bankayı büyüteceklerini söyledi. 
     Naci Sığın, Çukurova Grubu ile yapılan yeni sözleşmeyle 2002 Aralık ayında gerçekleştirilen finansal yeniden yapılandırma sözleşmesinde ortalama vadesi 5.6 yıl olan banka alacağının tahsilat süresinin 1.8 yıla indiğini kaydetti. 
     Genel Müdür Sığın, ''Bankanın içinde bulunduğu sürecin tamamlanması, birtakım belirsizlikler tamamen ortadan kalkacağı için banka açısından ileriye dönük daha sağlıklı karar alma dönemini getirecektir.'' dedi. 
     
     BANKACILIK TASLAĞI 
     Bankacılık Kanunu taslağı ile ilgili olarak da Sığın, bankacılık sektöründe arzu edilmeyen gelişmeler nedeniyle ilgili otoritenin herşeyi gözönünde bulundurarak, oldukça sıkı bir kanun taslağı hazırladığına dikkat çekti. 
     Taslağın daha önce yaşanan olumsuzlukların tekrarlanmamasına yönelik olduğunu ifade eden Sığın, şöyle konuştu 
     ''Ancak diğer taraftan bankacılık sektörünün çalışarak para kazanıp özkaynaklarını büyütmek, bu kaynaklarını reel sektör ile paylaşıp ülkenin gelişmesine ve refahına katkıda bulunması gerekir. Burada ben bir çelişki görüyorum. Önümüzdeki dönem para kazanmanın çok daha zorlaşacağı bir ortam olacak. Yeni düzenlemede bu alanda kısıtlar söz konusu ve temel para kazanma yaklaşımından biraz uzakta. Fakat son halini önümüzdeki günlerde alacak. Orada bir iyileştirme yapılacağını düşünüyorum.'' Naci Sığın, banka sahipliği ile ilgili tartışmalara ilişkin olarak ise, ''Bankacılık sektörünün mali sektör içinde kalması, diğer sektördeki yatırımlardan arındırılması ve kendi işine odaklanmasını doğru buluyorum'' dedi. 
     Kredi kartı kullanımı tartışmalarına da değinen Sığın, ''Kredi kartı kullanımında alarm verici durum söz konusu değil. Ancak aşırı şekilde taksitlendirerek, tüketicileri teşvik etmek dikkat edilmesi gereken bir nokta'' diye konuştu. 
     Sığın, banka sistemlerinin yeni TL'ye uyumlandırılması için yaklaşık 4 milyon dolarlık yatırım yaptıklarını bildirdi. 
     
     1 MİLYON TL SERMAYEYLE İLK ÖZEL BANKA 
     Kazım Taşkent tarafından 9 Eylül 1944 tarihinde ulusal çapta Türkiye'nin ilk özel bankası olarak 1 milyon lira sermayeyle kurulan Yapı Kredi'nin kuruluşunda çalışan sayısı 14, ilk şubesi de Bahçekapı oldu. 
     Bankacılık sektöründe birçok ilke imza atan, 1967'de ilk kez bilgisayar kullanan, 1975 yılında da Türkiye'de ilk olarak döviz pozisyonunu tutma yetkisini alan Yapı Kredi Bankası, 1980 yılında Çukurova Holding bünyesine girdi. 
     
</TEXT>
</DOC>
