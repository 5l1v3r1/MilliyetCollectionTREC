<DOC>
<DOCNO> 282116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/21/son/sondun23.html </URL>
<DATE> 2004/10/21/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Rusya, 'liberal' parti kuruyor 
</HEADLINE>
<TEXT>

     Rusya'da Kremlin yönetiminin ''liberal'' bir parti kurmaya hazırlandığı bildirildi. 
     Yeni İzvestiya gazetesinde yer alan haberde, Ekonomik Gelişme ve Ticaret Bakanı German Gref, Maliye Bakanı Aleksandr Kudrin ve Devlet Denetleme Komisyonu Başkanı Sergey Stepaşin'in, Kremlin yönetimi tarafından kurulması planlanan yeni liberal partide kurucu üye olarak yer alabilecekleri belirtildi. 
     Adının açıklanmasını istemeyen, Rus Parlamentosu'nun alt kanadı Duma'da görevli bir kişi, Kremlin yönetiminin partinin kurulması için gerekli hazırlıkları tamamladığını belirterek, partinin 57 bölgedeki temsilciliklerinin de hazır durumda olduğunu söyledi. 
     Politika Teknolojileri Merkezi Başkan Yardımcısı Aleksi Makarkin, yeni liberal partinin, Kremlin yanlısı merkezdeki Birleşik Rusya ve ulusal solcu Anavatan Partisi'ne karşı denge oluşturmak amacıyla kurulacağını belirterek, ''Yeni bir liberal parti, Batıdan ve iç kamuoyundan yetkililere özgürlüklerin kısıtlanması konusunda yapılan eleştirilerin önünü almaya çalışmak anlamına geliyor'' dedi. 
     Maliye Bakanı Kudrin, Rus basınında yer alan, Birleşik Rusya Partisi'ne katılacağına dair iddiaları yalanlamıştı. 
     
</TEXT>
</DOC>
