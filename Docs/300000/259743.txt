<DOC>
<DOCNO> 259743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/soneko01.html </URL>
<DATE> 2004/08/01/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
"TL değerli olmasaydı dış ticaret açığı 20 milyar doların altında olurdu" 
</HEADLINE>
<TEXT>

     Devlet Bakanı Kürşad Tüzmen, ''Türk Lirası aşırı değerli olmasaydı bu yıl dış ticaret açığı 20 milyar doların altında olurdu'' dedi. 
     Dış ticaret açığının büyümesi konusunda A.A muhabirinin sorularını yanıtlayan Bakan Tüzmen, bu yıl 25-30 milyar dolar arasında dış ticaret açığı beklediklerini belirterek, aşırı değerli TL'nin ithalat baskısı yarattığını söyledi. 
     İhracatçıların dış pazarları kaybetmemek ve zararına ihracat yapmamak için hammadde ve ara malları ithalat etmeye başladıklarını anlatan Tüzmen, şöyle konuştu 
     ''İhracat yapabilmek pazarını kaptırmamak için başka çareleri de yoktu. İhracatçılar ithal ettiği hammadde ve ara malları işleyip ihraç etti, bu durum da dış ticaret açığının büyümesine yol açtı. Yaptığımız hesaplara göre bu yıl 25-30 milyar dolar arasında dış ticaret açığı olacak. 140 milyar dolarlık dış ticaret hacmi içinde bu açık ciddi bir tehlike oluşturmuyor. Ancak dikkatli olmamız ve gelişmeleri dikkatle takip etmemiz gerekiyor. TL aşırı değerli olmasaydı, normal değerinde olsaydı 4-5 milyar dolar daha fazla ihracat, 5-6 milyar dolar daha az ithalat yapardık. Bunun sonucunda da bu yıl dış ticaret açığımız 20 milyar doların altında olurdu. İhracatın ithalatı karşılama oranı da yüzde 70'in üzerine çıkardı.'' 
     
     HAMMADDE VE ARAMAL İTHALATININ ARTMASI 
     Hammadde ve ara mal ithalatının artmasının ara mal ve hammadde üreten sektörlerde sıkıntılar yarattığını belirten Tüzmen, bu durumun istihdamı da olumsuz etkilediğini vurguladı. 
     ''Aşırı değerli TL ile başka ülkelerin ara mal üreticilerini, hammadde üreticilerini ve tarımını destekler hale geldik'' diyen Tüzmen, bu durumun son bulması gerektiğini bildirdi. 
     TL'nin gerçek değerine gelmesi ile yaşanan sıkıntıların son bulacağını yineleyen Tüzmen, ''Bu, hükümet olarak gündemimizin ilk sıralarında olan işsizliğin önlenmesi konusuna da önemli katkılar sağlayacaktır. Ben önümüzdeki dönemde TL'nin değerinin dengeye oturacağına ve ihracatçıların rahatlayacağına inanıyorum'' diye konuştu. 
     
     İHRACAT HEDEFLERİ 
     İhracat hedefleri konusunda da bilgi veren Tüzmen, 2006, 2010 ve 2023 ihracat hedeflerinde bir değişiklik olmadığını, 2006'de 75 milyar dolar, 2010'da 100 milyar dolar ve 2023'de de 500 milyar dolar ihracat hedefine ulaşacaklarını kaydetti. 
     Bakan Tüzmen, ''Bu hedefler ulaşılabilir hedeflerdir, üzerinde çok iyi çalışılmış stratejik planlardan sonra belirlenmiştir. Bu yıl 58-60 milyar dolarlık ihracata ulaşarak belirlenen hedeflere adım adım yürüdüğümüzü göstereceğiz'' diye konuştu. 
     
</TEXT>
</DOC>
