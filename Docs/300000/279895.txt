<DOC>
<DOCNO> 279895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/ekonomi/eko01.html </URL>
<DATE> 2004/10/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Faizden 7.5 katrilyon tasarruf edilecek 
</HEADLINE>
<TEXT>


Bu yıl 66 katrilyon lira ödenek ayrılan faiz ödemeleri 58.5 katrilyon lirada kalacak. YTL olarak Meclis'e sunulacak 2005 bütçesinde ise faiz için 56.4 milyar YTL öngörülüyor 

AHMET ERHAN ÇELİK Ankara 

Yüksek Planlama Kurulu'na YPK sunulan 2005 bütçe büyüklükleri belli oldu. Yeni yıl bütçesinde uzun yıllardan sonra ilk defa faiz ödenekleri bir önceki yılki ödeneklerin altında kalacak. 
Yılbaşında 66 katrilyon lira ödenek ayrılan faiz ödemelerinin bu yıl 58.5 katrilyon lira civarında tutulacağı tahmin edildi. Böylece yıl sonunda 7.5 katrilyon lira faiz tasarrufu sağlanacak. 2005 bütçesinde de 56.4 milyar Yeni Türk Lirası YTL yani 56.4 katrilyon lira faiz ödenmesi öngörüldü. 
2005 bütçe harcamalarının büyüklüğü 155.5 katrilyon lira 155.5 milyar YTL olarak belirlendi. Bütçe açığı 29.3 katrilyon lirada tutulurken toplam gelir tahmini 126.2 katrilyon lira. Yatırım ödeneklerinin 8.1 katrilyon liradan 10.4 katrilyon liraya çıkartılması kesinlik kazandı. Ancak yatırım ödeneklerinin örneğin kamulaştırma bedellerinin yatırım tanımından çıkartılması halinde 400 - 500 trilyon lira eksilebileceği uyarısında bulunuldu. 
Ekonominin önümüzdeki yıl yüzde 5 oranında büyüyeceği programlanırken, gayri safi milli hasılanın GSMH 480 katrilyon liraya ulaşacağı belirlendi. 2004 GSMH hedefi de 424 katrilyon lira olarak revize edilecek. 

Zam sıkıntısı 
YPK öncesi soruları yanıtlayan Başbakan Yardımcısı Abdüllatif Şener, 2005 kamu kesimi faiz dışı fazla FDF hedefinin GSMH'ye oranının yüzde 6.5 olarak belirlendiğini açıkladı. İçki, sigara ve akaryakıt zamlarıyla ilgili sorular üzerine Şener, "Bu konu YPK gündemine gelmedi" dedi. Şener, yıllık ortalama iç borçlanma faiz oranın, 2004'te yüzde 24.8 olarak gerçekleşmesinin beklendiğini açıkladı. 

Tek haneli enflasyon hedefi 2004 gerçekleşme tahminleri ve 2005 hedefleri Hedef 2004 tahmini 2005 Enflasyon Yüzde 10 Yüzde 8 Büyüme Yüzde 10 Yüzde 5 İhracat 62 milyar dolar 71 milyar dolar İthalat 95.5 milyar dolar 104 milyar dolar Dış ticaret açığı 33.5 milyar dolar 33 milyar dolar Bütçe açığı GSMH - 8.0 - 6.1 yüzde Faiz dışı fazla GSMH Yüzde 6.5 Yüzde 6.5 

</TEXT>
</DOC>
