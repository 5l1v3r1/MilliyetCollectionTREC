<DOC>
<DOCNO> 268161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/soneko40.html </URL>
<DATE> 2004/09/01/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Para programında Ağustos ayı hedefleri tutturuldu... 
</HEADLINE>
<TEXT>

     Merkez Bankası, 2004 yılı para programında, 15 Temmuz 2004 tarihli Niyet Mektubu ile Ağustos 2004 sonu için Para Tabanı ve Net Uluslararası Rezervlere ilişkin performans ile Net İç Varlıklara ilişkin gösterge niteliğindeki hedeflerin tutturulduğunu bildirdi. 
     Bu kapsamda, Ağustos'un son 5 iş günü Para Tabanı ortalaması 19 katrilyon 301 trilyon lira olarak gerçekleşerek, 20 katrilyon 500 trilyon liralık üst sınırın altında kaldı. 
     Merkez Bankası'nın Nisan-Ağustos 2004 dönemi gerçekleşmelerine ilişkin duyurusunda, Para programında performans kriteri niteliğinde belirlenen Ağustos sonu Para Tabanı üst sınırının 20 katrilyon 500 trilyon Türk lirası olarak belirlendiği hatırlatıldı. 
     Duyuruya göre Ağustos'un son 5 iş günü Para Tabanı ortalaması 19 katrilyon 301 trilyon Türk lirası olarak gerçekleşerek, üst sınırın altında kaldı. 
     Programda tanımlanan Net Uluslararası Rezervler ise 1 milyar 629 milyon ABD doları olarak gerçekleşerek, performans kriteri niteliğindeki eksi - 2 milyar ABD dolarlık alt sınırın üzerinde gerçekleşti. 
     
     EYLÜL-ARALIK 2004 DÖNEMİ PARA PROGRAMI HEDEFLERİ 
     Duyuruya göre, 15 Temmuz 2004 tarihli Niyet Mektubu ile belirlenen Eylül - Aralık 2004 dönemi para programı hedefleri ise şöyle 
     ''Performans kriteri niteliğinde belirlenen Aralık ayı sonu Para Tabanı üst sınırı 20.900 trilyon Türk lirası. Hesaplama, Aralık ayı son 5 iş günü değerleri ortalaması alınarak yapılacak. 
     Performans kriteri niteliğinde belirlenen Aralık ayı sonu Net Uluslararası Rezervler alt sınırı eksi - 2.000 milyon ABD doları. Gösterge niteliğinde belirlenen Aralık ayı sonu Net İç Varlıklar üst sınırı 35.000 trilyon Türk lirası. Hesaplama, Aralık ayı son 5 iş günü değerleri ortalaması alınarak yapılacak.'' 
     
</TEXT>
</DOC>
