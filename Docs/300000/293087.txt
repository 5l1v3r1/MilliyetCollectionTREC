<DOC>
<DOCNO> 293087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/sonsiy04.html </URL>
<DATE> 2004/11/29/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Vekillerden Meclis'e on ayda 11 trilyon telefon faturası 
</HEADLINE>
<TEXT>

     Milletvekillerinin, yılın ilk on ayındaki telefon görüşmelerinin TBMM'ye faturası 11 trilyon liraya ulaştı. TBMM İdare Amiri ve AKP Bingöl Milletvekili Feyzi Berdibek, telefon faturalarının bu kadar yüksek gelmesinin nedeninin telekonferans bağlantıları olduğunu belirterek, milletvekillerine çok zorunlu hallerde konferans bağlantısı yaptırmamaları çağrısında bulundu. 
     Milletvekilleri ocak-ekim döneminde 11 trilyon liralık telefon görüşmesi yaptı. Buna göre, milletvekillerinin konuşmaları dolayısıyla Meclis'in aylık ortalama telefon faturası 1.1 trilyon lira oldu. Milletvekili başına ödenen aylık telefon faturası 2 milyar liraya geldi. On aylık dönemdeki vekil başına aylık ortalama görüşme tutarı 20 milyar lirayla, yılın tümü için geçerli "iki maaş" sınırını aştı. 
     Milletvekillerinin yılda iki aylık maaşları tutarına kadar olan yani 13 milyar liralık telefon görüşmelerini TBMM ödüyor, bu miktarı aşan kısım ise milletvekilinden tahsil ediliyor. 
     
     TELEKONFERANS PAHALIYA GELİYOR 

     TBMM İdare Amiri ve AKP Bingöl Milletvekili Feyzi Berdibek, telefon faturalarının bu kadar yüksek olmasının telekonferans bağlantılarından kaynaklandığını söyledi. 
     Berdibek, TBMM çatısı altında hat transferi nedeniyle telefon görüşmelerinin bedava olduğu, milletvekillerine dağıtılan Aycell hatlı telefonların bu hatlardan bedava aranabildiğini belirtti. Ancak Berdibek, Aycell'in kapsama alanı dar olduğu için vekillerin Türkcell ve Telsim hatlarını daha çok kullandıklarını ifade etti. 
     Berdibek, bu nedenle milletvekillerinin telekonferansla görüşmeler yaptıklarını ve bunun da çok pahalıya mal olduğunu vurgulayarak, milletvekillerini bu konuda uyardı. 
     Berdibek, "Görüşmelerde vicdan muhasebesi de yapılarak kısıtlamaya gidilmeli. Çok zaruri hallerde konferans yapılmalıdır. Konferans yapılacaksa da kısa tutulmalıdır" dedi. 
     
</TEXT>
</DOC>
