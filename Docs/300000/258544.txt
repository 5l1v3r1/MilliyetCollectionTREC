<DOC>
<DOCNO> 258544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/27/son/sonspo08.html </URL>
<DATE> 2004/07/27/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
''Hiçbir kulübümüz naklen yayın ihale sonucundan memnun değildir...'' 
</HEADLINE>
<TEXT>

     Birinci Süper Futbol Ligi kulüpleri, Digitürk ile imzalanan naklen yayın ihalesinde muhammen bedelin düşüklüğünden yakınarak, Futbol Federasyonu'ndan, mağduriyetlerinin giderilmesi için gerekli çalışmaları yapmalarını istedi. 
     Ankaragücü dışında, ligde yer alan 17 takımın imza koyduğu ortak açıklamada, kulüplerin ihaleden sonra mağdur duruma düştüğü savunularak, şu görüşlere yer verildi 
     ''3.5 yıl önce yapılan ihalede kazanan firma olan Digitürk, 2000-2001 dönemi yarım sezon için 44 milyon dolar, 2001-2002 yılı için 116 milyon dolar, 2002-2003 yılı için 142.5 milyon dolar, 2003-2004 yılı için de 162.5 milyon dolar teklif vermişdi. 2001 yılında yaşanan kriz neticesinde Kulüpler Birliği, Digitürk'e yardımcı olmak amacıyla kurdaki ani yükselişlerden dolayı kur rakamını düşük tutmuştur. Kulüpler Birliği'nin o günkü göstermiş olduğu iyiniyetin bedeli olarak, bugün ihale muhammen bedeli biraz önce bahsettiğimiz rakamlarla alakası olmayan bir şekilde belirlenmiştir. Başka bir alıcının çıkmaması nedeniyle de 94 milyon dolar rakamı karşılığı 135 trilyon 950 milyar liraya TV naklen yayın hakkı Digitürk'e ihale edilmiştir. Kulüpler geçen yıl 162.5 milyon doları, 1 milyon 80 bin liralık kurdan almasına rağmen, 2003-2004 sezonunda 175 trilyon 656 milyar 487 milyon 500 bin lira kulüplere dağıtılmıştır. 
     Bu rakamlardan anlaşıldığı üzere hiçbir kulübümüz bu ihale sonucundan mutlu değildir. Bu konuda kamuoyunu bilgilendirmek maksadıyla yaptığımız bu açıklamayı, yeni doğan mağduriyetin giderilmesi için Futbol Federasyonu'nun gerekli çalışmaları yapmasını talep ediyoruz. Digitürk yetkililerinin de bu anlaşmadaki aksaklıkları daha önce Kulüpler Birliği'nin zor dönemlerde kendilerine yapılan olumlu yaklaşımlarını düşünerek bu sözleşmeyle ilgili düzeltmeleri yapacağını umuyoruz.'' 
     
</TEXT>
</DOC>
