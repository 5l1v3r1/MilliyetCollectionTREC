<DOC>
<DOCNO> 253587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sonsiy01.html </URL>
<DATE> 2004/07/07/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Bulgaristan Başmüftüsü'nden Erdoğan'a ''Müslümanların sorunları'' dosyası 
</HEADLINE>
<TEXT>

     Bulgaristan Başmüftüsü Fikri Salih, bu ülkede yaşayan Müslümanların sorunlarını içeren bir dosyayı Başbakan Recep Tayyip Erdoğan'a sunduklarını söyledi. 
     Başbakan Erdoğan'ın Hilton Oteli'nde Salih'i kabulü yaklaşık bir saat sürdü. 
     Salih, görüşmenin ardından gazetecilere yaptığı açıklamada, Erdoğan'a sorunlarını içeren yazılı bir dosya sunduklarını belirtti. 
     Dosyada, burada verdikleri hizmetler, müftülüğün durumu ve ihtiyaçları gibi birçok konunun yer aldığını ifade eden Salih, Filibe'deki Taşköprü Camii'nin bara dönüştürülmesi ve burada içki içilip satılması konusunu da gündeme getirdiklerini söyledi. 
     Bu uygulamanın sona erdirilmesi için Erdoğan'dan istekte bulunduklarını anlatan Salih, Bulgaristan'da bulunan birçok caminin müftülüklerinden ayrılması konusunu da aktardıklarını kaydetti. 
     Başmüftü Salih, birçok caminin Bulgar hükümeti tarafından tarih müzesi olarak kullanıldığını ve Osmanlı'dan kalan birçok vakfın ellerinde olmadığını, bu vakıfların envanterinin komünist yönetim döneminde yok edildiğini bildirdi. 
     Salih, vakıf mallarının mahkeme kararıyla değil, belediyeler, valilikler veya parlamentodan çıkarılacak yeni bir yasayla müftülüğe iade edilmesi gerektiğini kaydetti. 
     Başbakan Erdoğan'ın kendilerine sorunlarıyla yakından ilgileneceğini söylediğini aktaran Salih, Erdoğan'ın, Türkiye'de kiliselerin devlet tarafından onarıldığını, Bulgaristan'daki camiler konusunda da aynı uygulamanın olması gerektiğini söylediğini belirtti. 
     Salih, Bulgaristan'da dini inançlarını yaşamaları konusunda sıkıntıları olmadığını, Bulgar devlet okullarında İslam dininin okutulduğunu, 3 imam hatip lisesi ile Sofya İslam Enstitüsü bulunduğunu ve Kuran kursları açabildiklerini sözlerine ekledi. 
     
</TEXT>
</DOC>
