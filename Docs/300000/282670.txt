<DOC>
<DOCNO> 282670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/yazar/theper.html </URL>
<DATE> 2004/10/23/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
İstanbul bitti, tükendi 
</HEADLINE>
<TEXT>


Sayın İçişleri Bakanı'nı İstanbul'a davet ediyorum, geldiğimde kendi arabamı tahsis edeceğim, İstanbul caddelerinde sivil bir araçla dolaşması için. Öyle eskortsuz, sirensiz, şöyle bir iş çıkış saati hiç olmazsa Karaköy'den çıkıp bir Beşiktaş'a veya Levent'e, isterse köprüden Kadıköy yakasına bir geçsin. Geçsin ki eskortsuz, tepesinde kırmızı - mavi ışıksız araçların arasında gezmekle vatandaşın şartları içinde trafiğe girmek ne demekmiş görsün. Çok değil, kastettiğim iki saat, hepsi bu. 
İstanbul trafik yönünden öldü, bitti, kural kaide yok, denetleyen yok bundan daha kötüsü olamaz. Işığı takan yok, en işlek caddeler iki üç sıra park yeri, tek yönlü yolda gidiş geliş, hiçbir trafik kuralı uygulanmıyor, en civcivli saatte bile ortada görülen bir tek görevli yok. Peki sorarım, düzeni görevli zabıta sağlamayacaksa, bunu da mı mafya üstlenecek 
Aslında fena fikir değil, mafyanın para cezası yazma fikri aklına gelse toplayacağı para iyi paradır. Üç günde trafiği muma çevirir. 
Belki İçişleri Bakanı'nın işi çok, İstanbul'un trafiğine kadar inemeyecek peki ya bu felaketi duyan Emniyet Genel Müdürü veya ne bileyim İstanbul Emniyet Müdürü de mi yok 
Geçtiğim yollarda adım başı kaza, adım başı kapışma, bu şehirde böyle mi yaşayacağız Vuran vurduğuyla, döven dövdüğüyle mi kalacak Bu devlet otoritesi nasıl sağlanacak Biri çıkıp söylese, biri çıkıp "Bu iş üstlenilmiştir" dese. İstanbul öldü, bitti, kaderine terk edildi. Bunun sonu neye varacak 
Biri çıksa da "Mübalağa ediyorsun" dese yine razıyım, böyle bir problem yok da denmiyor, var ama şöyle çözeceğiz de denmiyor. Nedir bu Allah aşkına, bunun sonu nedir 



</TEXT>
</DOC>
