<DOC>
<DOCNO> 284594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/son/sondun01.html </URL>
<DATE> 2004/10/30/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Talat Türkiye KKTC'deki hiçbir seçime karışmamalı... 
</HEADLINE>
<TEXT>

     KKTC Başbakanı Mehmet Ali Talat, ''Türkiye'nin KKTC'deki hiçbir seçime karışmaması gerektiğini'' söyledi. 
     Seçimde işbaşına gelecek hükümetin Türkiye ile işbirliği yapmasının gerekli olduğunu belirten Talat, Türkiye ile KKTC'nin politikalarını birlikte koordine etmeleri gerektiğinin altını çizdi. 
     Hükümet ortağı ile erken seçimin tarihi konusunda anlaşamadıklarını da kaydeden Talat, Kıbrıs Türk halkının iradesinin, Nisan 2000'deki cumhurbaşkanlığı seçiminden bugüne hızla değiştiğini, bu iradenin meclise yansımasını istediklerini ifade etti. 
     Talat, A.A muhabirine yaptığı açıklamada, ''seçimde Türk hükümetinden destek beklemediklerini, böyle bir şeyin söz konusu olmadığını'' belirterek, şunları söyledi 
     ''Öyle bir şey beklemiyoruz. Çünkü biz, başkalarına zamanında Türkiye hükümeti destek verirken, karşı çıktık hep. 'Türkiye hükümeti iç politikaya karışmamalı' dedik. Bu yüzden biz Türkiye hükümetinden bir şey beklemiyoruz, öyle bir talebimiz yok. Türkiye hiçbir seçime karışmamalı. Bu bizim iç seçimimiz buna karışmamalı. Kim seçilirse seçilsin o işbirliği yapmalı Türkiye ile, koordine etmeli politikalarını.'' ''Erken seçimin tarihi konusunda koalisyon ortağı ile anlaşmadıklarına'' işaret eden Talat, ''Tarih konusunda anlaşamadık, sürüklenerek gidiyoruz. Tarih yok ki'' dedi. 
     
     ''YENİ İRADE MECLİSE YANSIMALI'' 
     ''Şu anki meclisten istikrarlı bir hükümetin çıkmayacağını, bunun için erken seçim istediklerini'' yineleyen Başbakan Talat, ''şu andaki meclisin 14 Aralık 2003 seçiminin iradesini yansıttığını, 24 Nisan referandumunda orta çıkan iradenin meclise yansımadığını'' kaydetti. 
     Talat, ''14 Aralık'ta yüzde 50-50 çıkan irade, referandumda yüzde 65-35'e dönüştü. Bu da gösteriyor ki referandum ve onun sonrasındaki irade meclisin oluşumunda yok. O nedenle biz, meclisin yeni iradeye uygun olarak şekillenmesini istiyoruz. Bunun yolu da seçimdir'' diye konuştu. 
     Cumhuriyetçi Türk Partisi'nin CTP seçimden ''güçlü çıkacağından emin olduğunu'' ifade eden Talat, Kıbrıs Türk halkının iradesinin Nisan 2000'deki cumhurbaşkanlığı seçiminden bugüne çok değiştiğini kaydetti. 
     Talat, şöyle devam etti 
     ''Kıbrıs Türk halkının iradesi büyük bir hızla değişmeye başladı. Peki bu iradeyi niye parlamentoya yansıtmayalım. Doğru olan bu değil mi, demokrasi bunu gerektirmiyor mu, bütün mesele budur. Temsili demokrasinin gereğidir bu. CTP güçlü olacak o ayrı bir konu. Onun nedeni şu CTP ne anlattıysa bugüne kadar, ne söylemişse gerçekleşti, doğrulandı.'' 
     
     GENÇKEN FENERBAHÇELİYDİ 
     Başbakan Talat, gençlik yıllarında Fenerbahçe'yi tuttuğunu da belirterek, ''Gençlik sevdasıydı. Şimdi merakım kalmadı'' dedi. 
     Bugün oynanacak Beşiktaş-Fenerbahçe maçıyla ilgili skor tahmini yapmayan Talat, ''Maçı seyrederim ama herhangi bir tarafı tutmaz oldum. Ben tahmin yapamam'' diye konuştu. 
     
</TEXT>
</DOC>
