<DOC>
<DOCNO> 296198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun48.html </URL>
<DATE> 2004/12/09/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Kızılhaç, ilk kez Felluce'ye girdi... 
</HEADLINE>
<TEXT>

     Uluslararası Kızılhaç Komitesi'nden bir heyetin Amerikan operasyonundan beri ilk kez önceki gün Felluce'ye girdiği bildirildi. 
     Kızılhaç Sözcüsü Florian Westphal, ''Önceki gün, 7 kişiden oluşan Kızılhaç heyeti, birkaç saatliğine Felluce kent merkezini ziyaret etti'' dedi. 
     Westphal, ''heyetin, su ve kanalizasyon şebekesi yetkilileriyle görüştüğünü ve bir camideki tıp merkezini ziyaret ettiğini'' söyledi. 
     ABD güçlerinin 8 Kasım'da Felluce kentine yönelik operasyon başlatmasının ardından kente yardım merkezi kuran Irak Kızılayı pazar günü Amerikan askerlerinin emri üzerine kentten ayrılmıştı. 
     Yardım kuruluşları, Felluce saldırısı yüzünden 250 bin Iraklının evlerinden ayrıldığını tahmin ediyor. 
     Irak Kızılayı'ndan bir yetkili de kentte yaklaşık 150 ailenin bulunduğunu belirtmişti. 
     
</TEXT>
</DOC>
