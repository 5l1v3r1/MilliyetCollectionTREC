<DOC>
<DOCNO> 293625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/ekonomi/aeko.html </URL>
<DATE> 2004/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Birliği de gözden geçirecek 
</HEADLINE>
<TEXT>


Artık ekonomiyi yalnız IMF değil, AB de 'daha sıkı' takibe alacak. İzlemenin temelini oluşturacak Katılım Öncesi Ekonomik Program, bugün açıklanıyor 

EKONOMİ SERVİSİ 

Şimdiye kadar stand - by anlaşmaları çerçevesinde, Uluslararası Para Fonu'nun IMF periyodik 'gözden geçirmeleri' kapsamında 'izlenen' Türkiye ekonomisi, bundan böyle Avrupa Birliği'nin AB de daha yakın 'izlemesi'ne tabi olacak. Daha önce Türkiye'yi daha çok siyasi kriterler açısından 'yeterlilik' incelemesine tabi tutan AB ile ilişkilerde bir de ekonomi penceresi açılmış olacak. AB, siyasi gelişmelerin yanı sıra Türkiye ekonomisini artık daha yakından izleyecek. Bu 'izleme'ye temel oluşturacak Katılım Öncesi Ekonomik Program KÖEP bugün açıklanıyor. Bu gelişme ile birlikte, AB'de parasal birlik için yeterli ekonomik kriterleri içeren 'Maastricht Kriterleri' de Türkiye'nin gündemine fiilen girmiş olacak. 
Devlet Bakanı ve Başbakan Yardımcısı Abdüllatif Şener, daha önce taahhüt edildiği üzere, 1 Aralık'ta AB makamlarına iletilmesi gereken KÖEP'in içeriğini bugün, Devlet Bakanı Ali Babacan ve Maliye Bakanı Kemal Unakıtan'ın da katılımı ile düzenlenecek bir basın toplantısında açıklayacak. 
Yüksek Planlama Kurulu'nda imzalanması işlemleri tamamlanan programın temel perspektifini, Türkiye'nin ekonomik verilerinin Maastricht Kriterleri'ne yakınlaşması oluşturuyor. 

Stand - by'a baz oluşturacak 
AB'nin, aday ülkelerde ekonomik gelişmelerin izlenmesi amacıyla 2001 yılında başlattığı uygulama çerçevesinde verilecek bu yılki KÖEP, Türkiye açısından, öncekilere kıyasla daha büyük önem taşıyor. Türkiye daha önce 2001, 2002 ve 2003 yıllarında programlarını iletmişti. Ancak bu program, hem Türkiye ile üyelik müzakerelerine başlanması konusunun görüşüleceği AB Zirvesi tarihinin 17 Aralık yaklaşması ve Türkiye'nin genişleme açısından AB'nin birinci gündemi olmasından, hem de Uluslararası Para Fonu IMF ile yeni stand - by görüşmelerine rastlamasından dolayı büyük önem taşıyor. 

Türkiye'ye Maastricht perspektifi Katılım Öncesi Ekonomik Program, AB'ye katılım için gerekli ekonomik şartların sağlanmasına, yani Kopenhag Kriterleri'ne yoğunlaşıyor. Ancak üyelik sonrasında Ekonomik ve Parasal Birliğe katılmaya yönelik kurumsal yapının oluşturulması gündeme geliyor. Nihai amacı, üye ülkede parasal birlik kriterlerini oluşturan Maastricht Kriterleri'ne giden süreci başlatıyor. 

Dört kriter 
AB Komisyonu tarafından formatı geliştirilen program, ekonomideki son gelişmeler, detaylı makroekonomik çerçeve, kamu maliyesi ve yapısal reformları içeriyor. Bu kapsamda, hükümetin IMF ile görüşmeleri sürdürülen stand - by kapsamındaki makro ekonomik hedefleri 2005 ve 2006 için yüzde 5 oranında büyüme, 2005 yılında tüketici ve toptan eşya fiyatları enflasyonu yüzde 8, kamu kesimi borçlanma gereğinin milli hasılaya oranının bu yıl yüzde 5.9'a, 2005 yılı için de yüzde 3.6'ya düşürülmesi gibi hedefler programda yer alacak. 

Kriterler henüz çok uzak Katılım Öncesi Ekonomik Programların nihai amacı durumundaki Maastricht Kriterleri dört temel başlıktan oluşuyor. Bunlar şöyle 
Devlet borç stoku, Gayri Safi Yurtiçi Hasıla'nın yüzde 60'ını geçmeyecek.Bütçe açığı ise Gayri Safi Yurt İçi Hasıla'nın yüzde 3'ü ile sınırlı kalacak. Enflasyon, üye 15 ülkenin en düşük enflasyona sahip üç ülkesinin ortalamasının en fazla 2 puan üstünde olabilecek. Bu da yaklaşık yüzde 2 - 3 arasına denk geliyor.Faiz de aynı enflasyon gibi, en düşük üç ülke ortalamasından 1.5 puan fazla olabilecek. 
Bu oranlar Türkiye için henüz uzak. Türkiye'de kamu borç stoku, Türkiye'de milli hasılanın yüzde 70'ine yakın. Bütçe açığı milli hasılanın yüzde 8'i düzeyinde. Faizler yüzde 20'nin, enflasyon ise yüzde 10'un üzerinde. 


</TEXT>
</DOC>
