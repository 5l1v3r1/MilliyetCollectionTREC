<DOC>
<DOCNO> 269943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/yasam/ayas.html </URL>
<DATE> 2004/09/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvaletinde kamera var 
</HEADLINE>
<TEXT>


Avusturya'da avukatını azledip, çete üyelerini savunmakla ünlü bir avukat tutan Alaattin Çakıcı, duş ve tuvalette gözlenmekten şik yetçi 


Viyana'da tutuklu bulunan Alaattin Çakıcı'nın, hücresinin duş ve tuvaletine kamera konmasından rahatsız olduğu, tuvaletteki kameranın kaldırılması için başvuruda bulunduğu öğrenildi. Çakıcı, hücredeki yaşamı hakkında basına açıklama yapan avukatı Eduard Wegrostek'i de azletti. Wegrostek'in görevden alınmasından sonra Çakıcı için, organize suç şebekesi üyelerini savunmakla ünlenen avukat Karl Bernhauser'in tutulduğu öğrenildi. 

Müvekkili mafya babasıydı 
Karl Bernhauser, son olarak geçen yıl Polonyalı mafya lideri Jeremiasz Baranski'yi savunmuştu. Ancak, Varşova'da Gama restoranında beş kişinin ölümüyle sonuçlanan katliamla Polonya Spor Bakanı Jacek Debski'nin ölüm emrini vermekle suçlanan Baranski, kararı beklemeden canına kıydı. 
Polonyalı organize suç şebekesi lideri olarak Uluslararası Polis Teşkilatı INTERPOL kayıtlarına geçen Baranski 57 ile Alaattin Çakıcı arasında ilginç benzerlikler bulunduğu bildirildi. 1978'de Avusturya vatandaşlığı alan Baranski, 1995'te Almanya Federal Kriminal Dairesi BKA tarafından "muhbir" olarak kullanılmaya başlandı. Baranski, BKA'ya Polonyalı çetelerin Almanya'ya yaptıkları sigara ve uyuşturucu kaçakçılığı hakkında istihbarat veriyordu. 
BKA'nın ilişki kurduğu tarihte Polonya polisi, Baranski'yi Varşova'daki Gama restoranındaki katliamın sorumlusu olarak arıyordu. Polonya güvenlik güçlerinin talebi üzerine, 6 Temmuz 2001'de tutuklanan Baranski, Viyana Eyalet Mahkemesi'nde hücreye konuldu. Soruşturma sırasında, Almanya Federal Kriminal Dairesi ve Avusturya polisinin yargıyı etkileyerek Baranski'yi kurtarmaya çalıştıkları, ABD'ye yerleştirmeyi planladıkları basına sızdı. 

Çakıcı aralıksız izleniyor 
Baranski ile polis ilişkisini araştırmak üzere özel bir komisyon kurulması kararlaştırıldı. "Serbest bırakılmazsa polis hakkında konuşacağı" tehdidinde bulunan Baranski, kurtuluş umudunu yitirince, 2003'te hücresinde kemeriyle kendini astı. Baranski nedeniyle, Avusturya makamlarının, Çakıcı'yı kamerayla 24 saat aralıksız izledikleri belirtiliyor. Çakıcı'nın, tuvaletindeki kameranın kaldırılması için başvurduğu, ancak bu isteğinin kabul edilmediği öğrenildi. 


</TEXT>
</DOC>
