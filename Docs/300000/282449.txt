<DOC>
<DOCNO> 282449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/son/sondun52.html </URL>
<DATE> 2004/10/22/ </DATE>
<TIME> 21.19 </TIME>
<AUTHOR>  </AUTHOR>
<HEADLINE>
Orta Asya'nın en büyük camisi açıldı 
</HEADLINE>
<TEXT>

     Türkmenistan Devlet Başkanı Saparmurat Niyazov Türkmenbaşı, ''Orta Asya'nın en büyük camisini'' kendi köyü Kıpçak'ta bugün açtı. 
     Başkent Aşkabat'a yakın Kıpçak köyünde Fransız medya-inşaat şirketi ''Bouygues SA''nın yaptığı, 10 bin kişinin aynı anda namaz kılabildiği görkemli cami, Türkmenbaşı'nın annesi Gurbansultan'a adandı. Cami 113 milyon dolara mal oldu. 
     Dört yanında 91 metre boyunda 4 minare bulunan caminin dev kubbesi 55 metre yüksekliğinde. 
     Cami Kuranıkerim ayetlerinin yanı sıra Türkmenbaşı'nın şiirleriyle de bezendi. 
     
     ''DİN ASLA SİYASETE ALET EDİLEMEZ 
     Türkmenbaşı, caminin açılış törenindeki konuşmasında, ''dinin asla siyasete alet edilemeyeceğini, şahsi çıkarlar için de asla alet olarak kullanılamayacağını'' belirtti. 
     Türkmenbaşı, konuşmasına ''Allahım senin için bu camiyi yaptırdım'' diyerek başlarken, din işleriyle devlet işlerinin bir birinden daima ayrı tutulması gerektiğini'' kaydetti. 
     Devlet Başkanı Türkmenbaşı, konuşmasını şöyle sürdürdü 
     ''Biz tarih boyunca dine hizmet ederek gelmiş bir milletiz, bundan sonra da aynı şekilde devam edecektir. Biz Türkler İslam dinine daima hizmet etmiş bir milletiz. Onun gelişmesinde de, onun dünyaya yayılmasında da çok büyük hizmetler vermiş halkız. Din asla siyasete alet edilemez, şahsi menfaatler için de asla kullanılamaz.'' Caminin yanına kendisi, annesi ve babası için yaptırdığı kabir bulunurken, dört minaresinin etrafına ve iç kubbenin etrafına, kendi yazdığı Ruhname kitabından satırlar yerleştiren Türkmenbaşı, böylece Orta Asya'nın en büyük camisini inşa ettirmiş olduğunu belirtti. 
     Cami, 17 bin 672 metrekarelik alana kurulu. 
     Tüm kabine üyeleri ve çok sayıda yabancı misyon şefinin de katıldığı cami açılışının ardından Devlet Başkanı Türkmenbaşı tarafından iftar yemeği verildi ve havai fişek gösterisi yapıldı. 
     
</TEXT>
</DOC>
