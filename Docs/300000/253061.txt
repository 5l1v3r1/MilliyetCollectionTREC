<DOC>
<DOCNO> 253061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/sonspo11.html </URL>
<DATE> 2004/07/05/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Yunanistan sabaha kadar uyumadı 
</HEADLINE>
<TEXT>

     Eda Demirören bildiriyor 

Yunan Milli Takımı'nın, dün akşam ev sahibi ekip Portekiz'i 1-0 yenerek Avrupa Şampiyonu olması, Yunanistan'da sabah saatlerine kadar çoşkuyla kutlandı. 
     Maçın sona ermesi ve milli takımın kupayı kaldırması ile birlikte başta başkent Atina caddeleri olmak üzere, ülke genelinde sokağa dökülen milyonlarca Yunan vatandaşı hep bir ağızdan milli marşlarını söylediler. 
     Sabahın erken saatlerinden itibaren Yunan bayrağının mavi-beyaz renkleri ile giyinen Yunanlılar, balkon, araç, motorsiklet ve toplu taşıma vasıtalarını bayraklar ile süslerken, polis araçları ile ambulansların da kent caddelerinde korna çalıp, bayrak dalgalandırması dikkat çekti. 
     Yunanlar, meydanlarda bulunan Sokrates dahil tüm eski Yunan filozoflarının heykellerine de milli takım forması giydirdiler. 
     Tavernaların büyük bölümü menülerine Portekizli oyuncuların adlarını uygun görürken, en çok ilgi gören ve domuz etinden hazırlanan menünün ismi, ''Izgara küçük Portekizliler'' oldu. 
     Bu arada, dün kıyılması planlanan nikahların büyük bölümünün iptal edildiği, kıyılanların da maç saatinden erken saate alındığı öğrenildi. 
     Öte yandan, Yunan televizyonları gece yarısından sonra sokağa dökülen kalabalığın coşkusunu sabaha kadar devam eden canlı yayınlarla izleyicilerine aktardılar. 
     
     ''MUCİZE GERÇEK OLDU'' 

     Yunan Milli Takımı'nın başarısını, ''Mucizenin gerçekleşmesi'' olarak nitelendiren Yunan gazeteleri, şampiyonluk haberini manşetlerine taşıdılar. 
     Gazeteler, ''Avrupa'nın efendileriyiz'', ''Olimpos'un 11 yeni tanrısı var'', ''Ölümsüzüz'', ''Sevinç gözyaşları döküyoruz'' gibi başlıklarla Yunanistan'ın Avrupa şampiyonluğunu okuyucularına aktardılar. 
     Bu şampiyonluğun çok kişi tarafından ''hayal'' olarak nitelendirildiğini kaydeden Yunan basını, Portekiz'in alışıla gelenden daha düşük tempolu bir oyun çıkardığını, 57. dakikada Haristeas'ın kaydettiği golün ise ev sahibi takımı yıktığını yazdı. 
     Tüm dünyanın Yunanistan'dan söz ettiğini belirten gazeteler, ''Tüm güçlüklere göğüs gerdik. Zafere bileğimizin gücüyle ulaştık. Portekizliler'in önüne adeta duvar olduk. Avrupa'nın en güçlü takımıyız, adımızı tarihe altın harflerle yazdık. Tanrı, mavi beyaz renklerle 11 melek gönderip bizi göklere yükseltti'' değerlendirmesini yaptılar. 
     
</TEXT>
</DOC>
