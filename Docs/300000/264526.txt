<DOC>
<DOCNO> 264526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur54.html </URL>
<DATE> 2004/08/18/ </DATE>
<TIME> 21.29 </TIME>
<AUTHOR>  </AUTHOR>
<HEADLINE>
Alman Büyükelçisi "Türkiye'ye Aralık ayında tarih verilmesini bekliyoruz" 
</HEADLINE>
<TEXT>

     Almanya'nın Ankara Büyükelçisi Wolf-Ruthart Born, müzakereler için Türkiye'ye Aralık ayında tarih verilmesini beklediklerini söyledi. 
     Karadeniz Bölgesi'ne yaptığı gezi kapsamında Samsun'a gelen Born, 19 Mayıs Gazeteciler Cemiyeti'nde basın toplantısı düzenledi. 
     Bir soru üzerine, Türkiye'nin AB süreciyle ilgili değerlendirmelerde bulunan Born, Almanya'nın bu konuda Türkiye'ye destek verdiğini belirterek, ''Aralık ayında tarih verilmesini bekliyoruz. Bu konuda olumlu izlenimler var'' dedi. 
     Türkiye ile Almanya arasında ekonomik, kültürel ve sosyal alanda önemli ilişkiler bulunduğunu ifade eden Büyükelçi Born, ''İki ülke arasında 16 milyar euro dolayında bir ticaret hacmi bulunuyor. Türkiye ile Almanya arasında bin 200 kategoride işkolu var. Bu ilişkileri geliştirmek amacındayız'' diye konuştu. 
     Born, ülkelerinde Türk-Alman ayrımcılığının olmadığını, iki ülke insanının aile gibi olduğunu söyledi. 
     Yaşanan ekonomik durgunluktan Türklerin de etkilendiğini anlatan Born, ''Almanya'da 4 milyon işsiz var. Türkleri ayrı tutmuyoruz. Ancak işsiz Türklerin sayısının fazla olması aradaki dil ve eğitim farklılığından kaynaklanıyor. Dil bilmedikleri ve eğitimleri olmadığı için iş bulma imkanları da olmuyor'' dedi. 
     
</TEXT>
</DOC>
