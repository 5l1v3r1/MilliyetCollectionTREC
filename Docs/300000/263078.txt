<DOC>
<DOCNO> 263078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/13/son/sondun25.html </URL>
<DATE> 2004/08/13/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Rum milletvekilinden yeni eylem Tel örgülere tırmandı 
</HEADLINE>
<TEXT>

     Kıbrıs Rum kesiminden Avrupa Parlamentosu miletvekili olan Marios Matsakis, KKTC'ye izinsiz girme girişimlerine bir yenisini ekleyince, KKTC tarafından bir süre gözaltına alındı. 
     Rum yönetimi lideri Tasos Papadopulos'un partisi DİKO'dan Avrupa Parlamentosu'na seçilen Matsakis, Rum basınıyla birlikte Ledra Palas sınır kapısına gelerek kimlik göstermeden KKTC'ye geçmek istedi. 
     Kendisine izin verilmemesi üzerine tel örgülerin üstünden atlamaya çalışan Matsakis. bu girişimi üzerine KKTC Sınır güvenlik görevlilerince gözaltına alındı. Bir süre Ledra Palas sınır kapısındaki polis noktasında tutulan Matsakis, daha sonra BM Barış Gücü yetkililerine teslim edildi. 
     Matsakis, geçen günlerde de Ledra Palas sınır geçiş kapısında kimlik ibraz etmeden sınır delme eylemi yapmaya çalışınca, Türk polisi tarafından geri çevrilmişti. 
     Kıbrıs'ın her bölgesinde özgürce gezme hakkı olduğunu ileri süren Matsakis, daha önce de İngiliz üslerinin bulunduğu bölgede, üsleri çevreleyen tellere tırmanarak İngilizleri protesto etmişti. 
     
</TEXT>
</DOC>
