<DOC>
<DOCNO> 275040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun18.html </URL>
<DATE> 2004/09/26/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Alman basını Türkiye Avrupa'nın kaderi mi olacak 
</HEADLINE>
<TEXT>

     Almanya'da pazar günleri yayınlanan Welt am Sonntag gazetesi, ''Türkiye Avrupa'nın kaderi mi olacak '' başlığı altında yayınladığı 2 tam sayfalık haberde, Türkiye'nin muhtemel AB üyeliğine ilişkin görüş ve haberlere yer verdi. 
     Türkiye'nin üyeliği ile ilgili olumlu ve olumsuz görüşlerin yer aldığı haberde, Türkiye'de yaşayan bazı Alman vatandaşları ile Almanya'da yaşayan bazı Türk vatandaşlarının bakış açıları yansıtıldı. 
     Haberde, Sosyal Demokrat Parti SPD federal meclis milletvekili Lale Akgün'ün 52 , Türklerin çoğunun Avrupalıların kendilerini istemedikleri duygusu içinde olduğunu, üyelik müzakerelerine başlanmasının Almanya'da yaşayan Türkler arasında da büyük coşku yaratacağı görüşünü taşıdığı bildirildi. 
     Yazar ve Türkolog Nevfel Cumart 40 , Türkiye'de tüm özgürlüklerin sürekli güvence altına alınacağı için AB üyeliğinden yana olduğunu ifade ederken, İslam Toplumu Milli Görüş IGMG derneği Genel Sekreteri Oğuz Üçüncü 35 de Türkiye'nin AB üyeliğinin, Avrupa'da yaşayan Müslümanlara dışlanmadıkları duygusunu vereceğini ve uyuma büyük katkı sağlayacağını söyledi. 
     
     DER SPIEGEL TARTIŞMALI DOSTLUK 

     Alman Der Spiegel dergisi, Başbakan Recep Tayyip Erdoğan'ın Brüksel'de AB Komisyonu'nun genişlemeden sorumlu üyesi Günter Verheugen ile görüşmesinden sonra, Alman politikacılar arasında Türkiye konusunun yeniden gündeme geldiğini belirtti. 
     ''Tartışmalı dostluk'' başlığıyla yayınlanan 4 sayfalık haberde, Erdoğan-Verheugen görüşmesinden sonra özellikle muhalefetteki politikacıların Türkiye'ye karşı tutumlarını yineledikleri kaydedildi. 
     Hıristiyan Demokrat Birlik Partisi CDU Genel Başkanı Angela Merkel'in girişimlerine de işaret edilen haberde, Avrupa anayasası konusunda gelecek yıl çok sayıda ülkede yapılacak halkoylamalarında bu konunun muhafazakar partiler tarafından Türkiye'nin AB üyeliği ile bağlantılı hale getirilebileceği görüşüne yer verildi. 
     Öte yandan, AB Komisyonu'nun tarımdan sorumlu üyesi Franz Fischler'in bile, Türkiye'nin büyük maliyete sebep olacağını savunmasına rağmen, Türkiye'deki reformları takdir ettiğine dikkat çekilen haberde, Avusturya Başbakanı Wolfgang Schüssel'in de koalisyon ortağı aşırı sağcı FPÖ'nün, Türkiye'nin desteklenmesi durumunda koalisyondan ayrılacağı tehdidine rağmen, diğer ülkelerin Türkiye ile üyelik müzakerelerine başlanması yönünde karar almaları durumunda bunu kabul edeceği belirtildi. 
     Haberde ayrıca Avrupa'da hiçbir hükümet ya da devlet başkanının Türkiye'ye karşı açık şekilde cephe almaya yanaşmadığı ifade edildi. 
     
</TEXT>
</DOC>
