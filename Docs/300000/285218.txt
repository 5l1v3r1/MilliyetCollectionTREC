<DOC>
<DOCNO> 285218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sontur41.html </URL>
<DATE> 2004/11/01/ </DATE>
<TIME> 21.09 </TIME>
<AUTHOR>  </AUTHOR>
<HEADLINE>
Otomobillerde ÖTV yükseltiliyor 
</HEADLINE>
<TEXT>

     Binek otomobillere uygulanan Özel Tüketim Vergisi ÖTV oranları 7 ila 9 puan arasında artırılıyor. 
     Otomobildeki talebi kısmak ve ekonomiyi bir miktar soğutmak amacıyla gerçekleştirilen düzenleme çerçevesinde, halen yüzde 30 olarak uygulanan, motor silindir hacmi 1600 cc'ye kadar olan otomobillerdeki ÖTV oranı yüzde 37'ye çıkarılıyor. 
     Motor silindir hacmi 1600-2000 cc arasında olan otomobillerin ÖTV oranını yüzde 52'den yüzde 60'a yükselten kararla, lüks otomobillerin ÖTV oranı da zamlanıyor. Buna göre, motor silindir hacmi 2000 cc'nin üzerindeki binek otomobillerin özel tüketim vergisi oranı da yüzde 75'ten yüzde 84'e çıkarılıyor. 
     Yeni ÖTV oranları, ilgili kararnamenin Resmi Gazete'de yayımlanmasından sonra yürürlüğe girecek. 
     
     UNAKITAN ''OTOMOBİL İTHALATIMIZ, 7.5 MİLYAR DOLARA ULAŞMIŞ BULUNUYOR. BUNDAN DOLAYI BU TEDBİRİ ALDIĞIMIZI HERKESİN BİLMESİ İCAP EDİYOR'' 

     Maliye Bakanı Kemal Unakıtan, binek otomobillerde ÖTV oranlarının, 1600 cc'ye kadar yüzde 37'ye, 2000 cc'ye kadar yüzde 60'a, 2000 cc'nin üzerindeki otomobillerde ise yüzde 84'e çıkarılacağını açıkladı. 
     Unakıtan, otomobil ithalatının 7.5 milyar dolara çıktığını belirterek, bunun önlenmesi amacıyla bu tedbiri aldıklarını bildirdi. 
     Bakan Unakıtan, TBMM'de gazetecilere yaptığı açıklamada, otomobillerde alınan ÖTV nispetlerinde bir ayarlamaya gidildiğini bildirdi. 
     1600 cc'ye kadar olan binek otomobillerdeki ÖTV oranın yüzde 30'dan yüzde 37'ye, 2000 cc'ye kadar olanlarda yüzde 52'den yüzde 60'a, 2000 cc'nin üzerindekilerde yüzde 75'den yüzde 84'e çıkarıldığını bildiren Unakıtan, şöyle konuştu 
     ''Bunlar, otomobillerin perakende satış fiyatlarında yaklaşık yüzde 5 civarında bir artışa tekabül etmektedir. Tabii, otomobil satıcılarının bunu yansıtıp yansıtmayacakları kendi satış politikalarına göre alacakları bir karardır. 
     Bunları niçin yaptık Daha önce çeşitli defalar açıkladığımız üzere, ekonomimizdeki dengelerin sağlanması ve ekonomideki istikrar ve güven ortamının devam etmesi için gerekli önlemleri her zaman alırız demiştik. Bu da o önlemlerden bir tanesi oluyor. 2004 yılı içinde Eylül sonu itibarıyla, bir önceki yılın aynı dönemine göre, otomobil ithalatı yüzde 143 oranında artmıştır. 
     Bu, bekletilmiş talepten olabilir, vatandaşlarımızın gelir seviyelerinden olabilir. Hangi düşünce ile olursa olsun, ithalattaki bu derecedeki artış, cari açık nedeniyle bizleri fevkalade hassas noktalara götürmüştür. 
     Dolayısıyla bu tip önlemleri almaya sebep teşkil etmiştir. Bu önlemi, bundan dolayı almış bulunuyoruz. Yarınki Resmi Gazete'de de bu aldığımız kararın yayınlanacağını ümit ediyorum. Bu, yayından itibaren de 2 gün sonra yürürlüğe girmiş olacaktır. 
     Yüzde 143 oranında artış ile otomobil ithalatımız, 7.5 milyar dolara ulaşmış bulunuyor. Bundan dolayı bu tedbiri aldığımızı herkesin bilmesi icap ediyor. Ekonomimizin dengeleri çok önemlidir. Ekonomimizin güven ve istikrarı bizim için önemlidir.'' 
     
     ''DEVAMI DİYE BİRŞEY SÖZ KONUSU DEĞİL'' 

     ''Bu düzenlemeden, ne kadar pay bekleniyor '' sorusu üzerine Unakıtan, bunu daha sonra açıklayabileceğini ifade etti. 
     Unakıtan, bir başka soru üzerine, artışın sadece otomotiv ile sınırlı olduğunu belirterek, ''Binek otomobillerle ilgili bu. Devamı diye bir şey söz konusu değil. Diğer önlemler diye henüz herhangi bir önlem yoktur. Şu anda bunu gerekli gördük ve bu önlemi alma mecburiyetini hissettik'' dedi. 
     Bakan Unakıtan, ''hassas dengeler'' açısından bu artışın yeterli olduğunu söyledi. 
     Artışla ilgili kararın Resmi Gazete'de yayınından 2 gün sonra yürürlüğe girmesini de bir soru üzerine değerlendiren Unakıtan, ''Şu anda muamelesini yapmış olanlar vardır, birden bire onları sıkıntıya düşürmek niyetimiz değildir. Tamamen ithalatın çok artmasından dolayı alınmış bir önlemdir. Bu cari açıkları, ilerde herhangi bir sıkıntı yaşamamak için alınmış bir önlemdir'' dedi. 
     
</TEXT>
</DOC>
