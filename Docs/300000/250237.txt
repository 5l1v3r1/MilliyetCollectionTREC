<DOC>
<DOCNO> 250237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/23/son/soneko32.html </URL>
<DATE> 2004/06/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Clinton'ın kitabı... Demirel Memnun oldum... 
</HEADLINE>
<TEXT>

     9. Cumhurbaşkanı Süleyman Demirel, eski ABD Başkanı Bill Clinton'ın kitabında kendisiyle ilgili ifadelere ilişkin olarak, memnun olduğunu söyledi. 
     Süleyman Demirel, İstanbul Sanayi Odası'nın İSO Haziran ayı Meclis Toplantısı'na katılmak üzere geldiği Odakule'de gazetecilerin Clinton'ın ''Hayatım'' adlı kitabına ilişkin sorularını yanıtladı. 
     Demirel, kendisiyle ilgili olarak ''Her görüşümde memnunluk duydum. Geniş düşünceli bir adamdı'' şeklinde kitapta bahsedildiğinin hatırlatılarak, görüşünü soran gazetecilere, ''Memnun oldum'' dedi. 
     ''Siz de Clinton için aynı şeyleri paylaşıyor musunuz '' sorusunu ''O başka, ben kitap yazmadım'' diyerek yanıtlayan Demirel, bir gazetecinin ''Tansu Çiller için de zeki ve modern bir kadın ifadesini kullanmış'' sözleri üzerine de, ''O da onun görüşü. İyi, iyi şeyler söylemiş'' dedi. 
     9. Cumhurbaşkanı Demirel, ''Şimdiki Başkan Bush ile Clinton arasında bir fark var mı dünya barışı açısından, yorumunuz nedir '' sorusunu da şöyle yanıtladı 
     ''Her ikisi de Amerikan Cumhurbaşkanları. Onda rey hakkımız yok. Bir değerlendirme yapamam çünkü siyasetçiler hakkında değerlendirme, görevini yaptığı zaman, bitirdiği zaman yapılır. Bugünkü Başkan fevkalade zor şartlar altında görev yapıyor. Bu görevini bitirdiği zaman o kıyaslamayı yapma imkanı olur. Bugün zordur kıyaslama, objektif olmaz.'' Bill Clinton'ın kitabında ''Türkiye'nin Doğu ile Batı arasında bir köprü olmasını istiyordu'' ifadesi için ''Doğru söylemiş'' diyen Demirel, ''Kitabı istettiniz mi, okuyacak mısınız '' sorusunu da, ''Kitap benim elime birkaç gün sonra gelir'' şeklinde yanıtladı. 
     
</TEXT>
</DOC>
