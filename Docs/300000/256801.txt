<DOC>
<DOCNO> 256801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/soneko24.html </URL>
<DATE> 2004/07/20/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Mali disiplin ve faiz dışı fazla 2005'in de temel önceliği olacak... 
</HEADLINE>
<TEXT>

     Maliye Bakanı Kemal Unakıtan, mali disiplini sürdürmenin, faiz dışı fazlanın ve Avrupa Birliği AB üyeliğine yönelik çalışmaların 2005'in de temel öncelikleri olacağını bildirdi. 
     2005 yılı bütçe hazırlıklarında dikkate alınacak esaslar, Maliye Bakanı Unakıtan imzasıyla yayımlanan 2005 yılı Bütçe Hazırlama Rehberi ile açıklandı. 
     Rehberde, 2005'de mali disiplini sürdürmenin, borçların sürdürülebilirliğini sağlayacak faiz dışı fazla vermenin, Türkiye'nin AB üyeliği yönünde ortaya koyduğu politika ve önceliklerin hayata geçirilmesi çalışmalarını hızlandırarak zamanında sonuçlandırmanın ve başlatılan yapısal reformları kararlılıkla gerçekleştirmenin temel öncelikler olacağı belirtildi. 
     
     GENEL İLKELER 
     Bu çerçevede 2005 yılında da kamu harcamalarında etkinlik ve verimliliğin artırılarak sürdürülmesi yönündeki politikaların devam edeceği vurgulanan rehberde, daha sonra 2005 yılı bütçe hazırlıklarında dikkate alınacak genel ilkeler sıralandı. 
     Kamu kuruluşlarının 2005 yılı bütçe çalışmaları sırasında gözönünde bulunduracakları bazı esaslar şöyle 
     -Her birimin yapmakta olduğu hizmetler gözden geçirilerek, ihtiyaç duyulmayan, öncelik taşımayan veya mükerrerlik arzeden hizmetler için ödenek teklif edilmeyecek, devamına ihtiyaç duyulan hizmetler için önceki yıl verileri de ortaya konularak belirtilen esaslar dahilinde ödenek teklifinde bulunulacak. 
     -Yerleşim merkezleri ve birimler arasında personel dağılımındaki dengesizliği giderecek tedbirler alınacak ve açıktan atama talepleri asgari seviyede tutulacak. 
     -Yurtdışı görevleri esas itibarıyle yurt dışı teşkilatları veya Dışışleri Bakanlığı'nın yurtdışı temsilcilikleri aracılığıyla yürütülecek. Bu nedenle yurt dışı geçici görevlendirmeler, bu türden teşkilatın bulunmadığı yerlerdeki hizmetler ve zorunlu hallerle sınırlı tutulacak. Heyet halindeki görevlendirmelerde heyetteki personel sayısı asgari düzeyde belirlenecek. 
     -Eğitim ve dinlenme tesisleri ile benzeri sosyal tesislerin işletme giderlerinin kendi gelirleriyle karşılanması zorunlu olacak. Mevcut tesislerin bakım ve onarımları için zorunlu haller dışında ödenek talep edilmeyecek. 
     -Hizmet genişlemesi dışında, temizlik ihaleleri için bir önceki yıl ihale kapsamında çalıştırılan eleman sayısı aşılmayacak. 
     -Döner sermaye gelirleri ile konsolide bütçe kaynakları birlikte kullanılarak, yürütülen hizmetlerde, döner sermayeler aracılığı ile karşılanabilecek ihtiyaçlar için bütçeden ödenek istenmeyecek. 
     -Hizmetler, mevcut hizmet binalarında sürdürülecek ve kesinleşmiş mahkeme kararı veya tahliye kararı olan hizmet binaları dışında yeni kiralama, satın alma ya da yeni inşaatlar için ödenek talebinde bulunulmayacak. 
     
     TEKLİFLER AY SONUNA KADAR VERİLECEK 
     Milli Eğitim Bakanlığı'nca 2005 yılında yurtdışına ilk defa gönderilecek burslu öğrenci sayısının da 50'yi geçmemesi istenen Bütçe Hazırlama Rehberi'nde, kamu kuruluşlarının, sermaye giderleri ve sermaye transferlerine ait teklifleri DPT Müsteşarlığı'na iletmesi gerektiği vurgulandı. 
     Buna göre, DPT Müsteşarlığı'na iletilen bu teklifler de dahil olmak üzere tüm ödenek teklifleri en geç 30 Temmuz 2004 tarihine kadar tek nüsha olarak, görüşmeler sonucunda kesinleşen bütçe tasarıları ise 4 nüsha olarak Maliye Bakanlığı'na teslim edilecek. 
     Sosyal güvenlik kurumları ile düzenleyici ve denetleyici kurumlar ve bağımsız bütçeli kuruluşlar da, 2005 yılı bütçelerini sınıflandırma tekniği ve sistematiği açısından incelenmek üzere 30 Temmuz'a kadar Maliye Bakanlığı'na gönderecek. 
     Dış proje kredilerinin Haziran sonu uygulama durumları, yıl sonu tahminleri ve 2005 yılında kullanılacak dilimlere ilişkin bilgiler de bütçe teklifleri ile birlikte DPT ve Maliye Bakanlığı'na teslim edilecek. 
     
</TEXT>
</DOC>
