<DOC>
<DOCNO> 287220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sontur25.html </URL>
<DATE> 2004/11/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Ne oldu bize .. Liseliler dedikodu için kavga etti, bir ölü var... 
</HEADLINE>
<TEXT>

     Antalya'da dün gece bıçaklanarak öldürülen gencin cinayet zanlısının kimliği tespit edildi. Gencin, mahalle arkadaşı tarafından dedikodu yüzünden çıkan kavga sonucu öldürüldüğü belirlendi. 
     Ünsal Mahallesi'nde evlerinin yakınında kavga sonucu ağabeyi Ramazan Uçar 16 ile birlikte bıçaklanarak ağır yaralanan ve kaldırıldığı hastanede yaşamını yitiren Rıdvan Uçar'ın 15 cenazesine Devlet Hastanesi morgunda otopsi yapıldı. Otopside Rıdvan Uçar'ın göğsünden tek bıçak darbesiyle öldürüldüğü belirlendi. 
     Kavgaya müdahale ederken bıçakla yaralanan ve Antalya Devlet Hastanesi'nde tedavi altına alınan ağabey Ramazan Uçar'ın ise hayati tehlikeyi atlattığı ve yoğun bakım servisine alındığı bildirildi. 
     
     ZANLI MAHALLE ARKADAŞI 

     Alınan bilgiye göre, Uçar kardeşleri bıçakladıktan sonra kaçan zanlının kimliği, görgü tanıklarının verdiği ifadeler sonucu tespit edildi. 
     Zanlının, Rıdvan ve Ramazan Uçar'ın mahalle arkadaşları E.D. 17 adlı genç olduğu belirlenirken, E.D'nin olayın ardından ortadan kaybolduğu kaydedildi. 
     Polis yetkilileri, bir kardeşin ölümüne, diğerinin yaralanmasına neden olan kavganın, dedikodu suçlamasıyla çıkan tartışma sonucu meydana geldiğini belirterek, görgü tanıklarının ifadelerine göre, cinayet zanlısı E.D'nin olay anında Rıdvan Uçar'a ''Benim kavgacı olduğumu söylüyormuşsun. Dedikodumu yapıyormuşsun'' diyerek tartışma çıkardığını söylediler. 
     Gençler arasındaki tartışmasının bir anda kavgaya dönüştüğünü ve E.D. ile Rıdvan Uçar'ın boğuştuğunun anlaşıldığını bildiren yetkililer, Uçar'ın bıçaklandığını, olaya müdahale eden ağabeyi Ramazan Uçar'ın da E.D. tarafından kaçarken bıçaklandığını kaydettiler. 
     Ağabeyi ile birlikte tekne tamiratı işi yapan Rıdvan Uçar'ın cenazesi, otopsinin ardından memleketi Burdur'un Bucak İlçesi'ne gönderildi. 
     Halıcılık yapan bir ailenin çocuğu olan zanlı E.D'nin yakalanması için de polis ekiplerinin Antalya şehir merkezi, çevresi ve gitme olasılığına karşı memleketi Isparta'da tedbir aldıkları öğrenildi. 

     
</TEXT>
</DOC>
