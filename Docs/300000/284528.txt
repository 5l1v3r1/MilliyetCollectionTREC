<DOC>
<DOCNO> 284528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/30/guncel/gun01.html </URL>
<DATE> 2004/10/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Maçka 'korku' parkı 
</HEADLINE>
<TEXT>


Maçka Parkı'nda, son 5 ay içinde 30 kişi kesici aletler kullanılarak soyuldu. Parka, akşam saatlerinde polis bile yaya girmeye çekiniyor 

OSMAN KARA - ELVAN EZBER İstanbul 

Maçka Parkı, gündüz saatlerinde bile gasp ve kapkaç olaylarının yaşandığı, korku parkı haline geldi. Parkta, son 5 ay içinde 30 kişi, bıçak ve kesici aletler kullanılarak soyuldu. Tinerci ve kapkaççıların korku saldığı parka akşam 20.00'den sonra polis bile yaya olarak girmeye çekiniyor. 
Saldırganlar, parka gelen vatandaşları, bıçak, falçata ve kurusıkı tabancayla etkisiz hale getirdikten sonra soyuyor. Karşı çıkanlar dayak yiyor, üzerindeki eşyalar gasp ediliyor. 
Polise göre, yaz aylarında artışa geçen gasp olaylarında, en fazla birlikte gezen sevgililer hedef oluyor. Saldırıya uğrayan vatandaşların bir bölümü ise ölüm korkusu nedeniyle polise gitmekten çekiniyor. Emniyet, şik yetler üzerine geçtiğimiz aydan itibaren özel bir ekip kurdu. Park içinde gündüzleri 3 sivil nöbet tutarken, bir polis otosu da 24 saat dolaşıyor. 
Güvenlik görevlisi ile birlikte yaya olarak gezdiğimiz korku parkında sadece birkaç genç çift dikkatimizi çekti. Harbiye Mahallesi Muhtarı Yavuz Tüntaş, emniyete dilekçe verdiğini belirterek, şunları söyledi "İnsanlar gündüzleri bile geçerken çekinir oldu. Oysa düne kadar ailelerin çok sevdiği ve nadir yeşil alanlardan olan bir parktı. Maalesef bu özelliğini kaybetti." 


</TEXT>
</DOC>
