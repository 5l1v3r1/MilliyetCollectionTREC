<DOC>
<DOCNO> 287371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sondun09.html </URL>
<DATE> 2004/11/09/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
İngiltere'de Irak Savaşı'na muhalefet rekor düzeye çıktı 
</HEADLINE>
<TEXT>

     İngiltere'de yapılan bir kamuoyu yoklaması, Irak savaşını doğru bulmayan İngilizlerin sayısının rekor derecede arttığını gösterdi. 
     Times gazetesinin anketine göre, İngilizlerin yüzde 57'si, Saddam Hüseyin'i devirmek için yapılan askeri harekatı doğru bulmuyor. Ankete katılanların yüzde 31'i ise Irak savaşını destekliyor. 
     Gazetenin, 1504 kişinin katılımıyla yaptığı anketin, Irak savaşına muhalefetin arttığına işaret etmesine rağmen katılımcılar, Başbakan Tony Blair'in İşçi Partisi'nin gelecek seçimleri de kazanacağına inanıyor. 
     Ankete göre, gelecek seçimlerde İşçi Partisi yüzde 34, Muhafazakar Parti yüzde 33 oranında oy alacak. 
     Times'ın Nisan 2003'te yaptığı benzer ankete katılan İngilizlerin üçte ikisi Irak savaşının gerekliliği yönünde fikir belirtirken, sadece yüzde 24'lük bir kesim savaş kararının yanlış olduğunu söylemişti. 
     
</TEXT>
</DOC>
