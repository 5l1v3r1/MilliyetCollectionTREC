<DOC>
<DOCNO> 287266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/son/sonyas18.html </URL>
<DATE> 2004/11/08/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Yarın Kadir gecesi... 
</HEADLINE>
<TEXT>

     Diyanet İşleri Başkanı Ali Bardakoğlu, Kadir Gecesi'nde edilen duanın önemine işaret ederek, ''Bu mübarek gecede sadece kendimizi ve yakınlarımızı değil, bu güzel vatanda birlikte yaşadığımız bütün kardeşlerimizi, dünyanın değişik ülkelerinde yaşayan bütün vatandaş, soydaş ve din kardeşlerimizi de hatırlayalım. Yakın ve uzak çevremizde savaş ve şiddetin yerini adalet ve sevginin, barış ve huzurun alması için de dua edelim'' dedi. 
     Bardakoğlu, yarın idrak edilecek Kadir Gecesi dolayısıyla bir mesaj yayınladı. 
     Ferdi ve sosyal hayata canlılık kazandıran, pek çok güzelliği ve bereketi bünyesinde barındıran Ramazan ayının sonuna yaklaşırken, bin aydan daha hayırlı olduğu bildirilen Kadir Gecesi'ne ulaşmanın sevinç ve mutluluğunun yaşandığını belirten Bardakoğlu, Kadir Gecesi'nin, Kuran'ın indirilmeye başlandığı, esenlik ve güvenliğin her tarafa yayıldığı, sema kapılarının açıldığı, dua ve tövbelerin kabul edildiği kutlu bir gece olduğunu kaydetti. 
     Değeri Kuran'a dayanan bu gecenin en güzel şekilde değerlendirilmesinin, ancak Kuran'a yönelmekle ve mesajını anlamakla mümkün olacağını vurgulayan Bardakoğlu, şöyle devam etti 
     ''Çünkü, Kuran sonsuz bir hazinedir. Onun, insanlığın ufkunda bir ışık gibi yanan meşalesi her dönemde insanlığı aydınlatmaya devam edecek, taşıdığı değer ve anlamlar, getirdiği ahlak ve erdem ilkeleri hep taze ve yeni kalacak, yaptığı davet kıyamete kadar sürecektir. 
     Kuran, aklın ve gönlün şifa kaynağıdır. O, anlaşılmak ve insanlığa rehber olmak için gönderilmiştir. Hayatı peygamber kılavuzluğuyla yaşamak, bütün zamanları Kadir gecesi bilmek, yaratılanı yaratandan ötürü sevme olgunluğuna erişmek, imanı bir güç, aşkı bir teslimiyet, ölümü bir diriliş kabul etmek, ancak Kuran'a muhatap olmakla, onun mana ikliminde yol almakla mümkün olur. 
     Diğer kutlu zamanlar gibi Kadir Gecesi de özümüze dönerek, gaflet içinde geçen günlerimizi sorgulama, unutarak ve bilmeyerek işlediğimiz hatalara tövbe edip bağışlanma dileme, kendimizi ve irademizi yenileme zamanıdır. Mükafatların sınırsız olarak verildiği bu gece, kalplerimizin, duygu ve davranışlarımızın her türlü kötülükten arınması, dinimiz hakkında sağlıklı ve doğru bilgimizin artması, aramızdaki sevgi ve bağışlanmanın hepimizi kucaklaması için yeni adımlar atma imkanıdır.'' 
     
     ''DUA, İBADETİN ÖZÜDÜR'' 
     Ali Bardakoğlu, tövbenin, günahla kirlenen ruhu yıkamanın ve yeniden dirilişin ifadesi, duanın ise yalnızlaşan insanın yaratıcısına yaklaştığı en vasıtasız an olduğuna işaret etti. 
     Duanın, sınırlı, sonlu ve aciz olan varlığın sınırsız ve sonsuz kudret sahibi ile kurduğu bir köprü olduğunu belirten Bardakoğlu, şunları kaydetti 
     ''Hz. Peygamber'in ifadesiyle o ibadetin özüdür. Allah Resulü, faziletine inanarak ve sevabını da yalnız Allah'tan bekleyerek bu geceyi güzel amellerle geçirenlerin geçmiş günahlarının bağışlanacağı müjdesini vermiştir. 
     Bu mübarek gecenin rahmet ikliminde ellerimizi ve gönlümüzü Yüce Mevla'ya açarken, sadece kendimizi ve yakınlarımızı değil, bu güzel vatanda birlikte yaşadığımız bütün kardeşlerimizi, dünyanın değişik ülkelerinde yaşayan bütün vatandaş, soydaş ve din kardeşlerimizi de hatırlayalım. Yakın ve uzak çevremizde savaş ve şiddetin yerini adalet ve sevginin, barış ve huzurun alması için de dua edelim. 
     Bu duygu ve düşüncelerle aziz milletimizin, soydaş ve dindaşlarımızın Kadir Gecesi'ni tebrik ediyor ve bu gecenin, ülkemize, İslam alemine ve bütün insanlığa hayırlar getirmesini Cenabı Allah'tan niyaz ediyorum.'' 
     
</TEXT>
</DOC>
