<DOC>
<DOCNO> 298255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sonspo22.html </URL>
<DATE> 2004/12/16/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Erkek takımına kadın transfer... 
</HEADLINE>
<TEXT>

     Meksika İkinci Futbol Ligi takımlarından Celaya, kadın futbolcu Maribel Dominguez ile sözleşme imzaladı. Domunguez, forvette oynuyor... 
     Atina Olimpiyat Oyunları’nda Meksika Bayan Milli Futbol Takımı’nın formasını giyen forvet oyuncusu Maribel Dominguez, Meksika İkinci Lig takımlarından Celaya ile anlaştı. 
     Bir erkek takımında yer alacak ilk kadın futbolcu olmak isteyen Dominguez’in önündeki tek engel FIFA. Celaya Asbaşkanı Mauricio Ruiz, Dominguez ile resmi sözleşme imzaladıklarını ancak gerekli izin için FIFA’ya başvurmaları gerektiğini söyledi. 
     
     
     Kararı FIFA verecek 

     Meksika Futbol Federasyonu FMF Başkanı Alberto de la Torre, Maribel Dominguez için gelecek hafta FIFA yetkilileriyle görüşeceğini ifade ederek, bir kadın futbolcunun erkekler liginde oynayıp oynayamayacağını FIFA’ya soracağız, eğer kurallara uygunsa benim için de bir sorun yok demektirö diye konuştu. 
     Federasyon Başkanı, Dominguez’in oynamasına engel olmak istemediğini ancak bu durumun herhangi bir risk taşımadığından da emin olması gerektiğinin altını çizdi. 
     İtalyan takımı Perugia, geçtiğimiz yıl iki İsveçli kadın futbolcuyu transfer etmek istemiş, FIFA da kararı İtalya Futbol Federasyonu’na bırakmıştı. Zaten kadın futbolcular da transfer teklifini kabul etmemişti. 
     
     Dominguez istekli 

     1 metre 60 santim boyunda ve 54 kilo ağırlığındaki Maribel Dominguez, futbol hayatını Amerika Birleşik Devletleri’nde sürdürüyordu. Meksika’da profesyonel bir kadınlar futbol ligi bulunmuyor. 
     Dominguez, erkeklere karşı oynamanın tek zorluğunun fiziksel güç olduğunu söyledi. Milli oyuncu, ötekniğim var ve çok da kararlıyım. İşin zor kısmı erkeklerin fiziksel gücüyle başedebilmekö diye konuştu. 
     
</TEXT>
</DOC>
