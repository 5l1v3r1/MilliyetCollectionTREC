<DOC>
<DOCNO> 282922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/son/soneko04.html </URL>
<DATE> 2004/10/24/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Beyaz eşyadaki rekabet, tüketiciye yaradı... 
</HEADLINE>
<TEXT>

     Firmalar arasında yaşanan rekabet nedeniyle, beyaz eşya fiyatlarında geçen yıla göre 81 milyon ile 300 milyon lira arasında, televizyonlarda ise 5,5 milyar liraya varan düşüşler oldu. 
     AA muhabirinin belirlemelerine göre, bir evin temel ihtiyaçlarından olan buzdolabı, çamaşır makinesi, televizyon ve fırın gibi dayanıklı tüketim mallarının fiyatları, artan rekabet karşısında düşüş gösterdi. 
     Önceki yıllarda uzun vadeli taksitlerle oldukça pahalı fiyatlardan satılan beyaz eşyalar, yaşanan bu gelişme karşısında artık toplu halde peşin olarak bile alınabilir duruma geldi. 
     Özellikle son bir yıldır ekonomide yaşanan olumlu gelişmeler, enflasyon oranlarının düşmesi ve rekabetin artması, beyaz eşya fiyatlarını aşağıya çekerken, bu durum en çok tüketicileri sevindirdi. 
     Yaşanan ekonomik krizler nedeniyle beyaz eşya almakta zorlanan ya da eski beyaz eşyalarını değiştiremeyen vatandaşlar, şimdi üreticilerin rekabet amaçlı fiyat düşürme kampanyaları ile mağazalara akın ediyor. 
     Beyaz eşya sektörünün iddialı firmalarından Vestel'de, geçen yıl 1.450 milyon liradan satılan no-frost buzdolabını bu yıl 1 milyar 200 milyon liraya almak, 900 milyon lira değerindeki buzdolabına ise 700 milyon lira karşılığında sahip olabilmek mümkün hale geldi. 
     
     TELEVİZYONDA 5,5 MİLYAR LİRALIK İNDİRİM 
     Geçen yıl sinema keyfini evlerinde yaşamak isteyen tüketicilerin tercih ettiği 109 ekran Vestel televizyonun fiyatı 9 milyar liradan 3,5 milyar liraya gerilerken, 70 ekran bir televizyon ise 700 milyon lira yerine artık 490 milyona satılıyor. 
     Bu yıl Vestel marka çamaşır makinelerinin fiyatı 700 milyon liradan 400 milyon liraya, bulaşık makineleri ise 750 milyon liradan 500 milyon liraya düştü. 
     Arçelik'te de geçen yıl 680 milyon lira olan buzdolabı bu yıl 580 milyon, 680 milyon lira olan fırın 480 milyon, 700 milyon liralık 70 ekran televizyonlar ise 500 milyon liradan alıcı buluyor. 
     Piyasada yaşanan bu durum karşısında Beko da fiyatlarında indirime giderken, 55 ekran televizyon, 700 milyon liradan 365 milyon liraya, bulaşık makinesi 670 milyon liradan 470 milyon liraya, çamaşır makinesi 640 milyon liradan 540 milyon liraya geriledi. 
     Profilo ise 770 milyon lira olan çamaşır makinelerini 670 milyon liraya, 555 milyon lira olan tek kapılı buzdolabı ise 81 milyon liralık indirimle 474 milyon liradan satıyor. 37 ekran Profilo televizyon ise bu yıl 230 milyon liraya kadar düştü. 
     
     SATIŞLAR ARTTI, STOKLAR TÜKENDİ 
     Firma yetkilileri, fiyatların düşmesini, ülke ekonomisinde yaşanan olumlu duruma bağlarken, üretici firmaların kar marjlarını aşağıya çekmelerinin ve yaşanan rekabetin de bunda etken olduğunu söylediler. Yetkililer, fiyatlardaki bu düşüşle birlikte satışların yüzde yüzlere varan oranlarda arttığını belirterek, ''Artışa paralel olarak depolarımızdaki beyaz eşya stokları tükendi. Önceki yıllarda az satış yapıp çok kar ederken, şimdi çok satış yaparak karımızı korumaya çalışıyoruz'' dediler. 
     
</TEXT>
</DOC>
