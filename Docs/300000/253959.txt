<DOC>
<DOCNO> 253959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonyas17.html </URL>
<DATE> 2004/07/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Müslüman olup 'Yusuf İslam' adını alan Cat Stevens'ın hayatı film oldu 
</HEADLINE>
<TEXT>

     Alman özel televizyonu Phoenix, Müslüman olup Yusuf İslam adını alan ünlü pop şarkıcısı Cat Stevens'ın 55 hayatını anlatan filmi gösterecek. 
     Televizyonda 13 Temmuz'da gösterime girecek ''Cat Stevens - Gerçek Bir Hikaye'' adlı filmde, Yusuf İslam'ın gençliği, müzik kariyeri ve Müslüman olduktan sonra insanlara nasıl yardım ettiği anlatılacak. 
     İngiltere'nin başkenti Londra'da bir Kıbrıslı Rum babayla İsveçli bir annenin oğlu olarak dünyaya gelen Yusuf İslam, küçük yaştan itibaren müziğe olan ilgisini keşfederek gitar çalmaya başlamış, gözlerinin kedi gözüne benzemesi nedeniyle kız arkadaşları tarafından ''cat'' lakabıyla anılmıştı. 
     ''I love my dog'' ve ''Matthew and Son'' adlı parçalarıyla bir anda üne kavuşan ve Cat Stevens sanatçı adını alan Yusuf İslam, turnelerinde çok yorularak tüberküloza yakalanmıştı. 
     Bu hastalığı yenmeyi başaran Yusuf İslam, 1969'da klinikten çıktıktan sonra yaklaşık 50 yeni parçayla ününü pekiştirmiş ve 1974'te UNICEF'in iyi niyet elçisi olarak Etiyopya'ya gitmişti. 
     Ağabeyi David'in 1975'te kendisine okuması için Kuranıkerim vermesinden sonra Malibu'da yaptığı bir tatil sırasında boğulma tehlikesi atlatan Yusuf İslam, gittikçe daha yoğun şekilde dinle ilgilenmeye başlamış, 1977'de Kudüs'e yaptığı bir ziyaretten sonra 1978 Mayıs ayında din değiştirerek Müslüman olduğunu açıklamıştı. 
     5 çocuk babası olan Yusuf İslam, günümüzde dünyada muhtaç insanlara, özellikle çocuklara yardım ediyor ve Londra'da bir ''İslamiyet Okulu'' kuruyor. 
     
</TEXT>
</DOC>
