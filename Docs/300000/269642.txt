<DOC>
<DOCNO> 269642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/spor/spo03.html </URL>
<DATE> 2004/09/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom er meydanı 
</HEADLINE>
<TEXT>


Galatasaray'ın eski başkanları Faruk Süren ile Mehmet Cansun sürpriz şekilde yarınki Divan Kurulu toplantısına katılma kararı aldı. Süren ile Cansun'un sert konuşmalar yapması bekleniyor 

ERHAN TELLİ 


Üçlü zirve olabilir 
SARI - Kırmızılı kulübün eski başkanları Faruk Süren ve Mehmet Cansun'un yarın yapılacak Divan Kurulu toplantısına sürpriz şekilde katılma kararı aldıkları öğrenildi. Divan üyeleri önünde konuşacak olan eski başkanların, görev yaptıkları süre içinde, haklarında iddia edilen suçlamalara sert dille yanıt verecekleri ve yönetimi uyaracakları belirtildi. Başkan Özhan Canaydın ve bazı yöneticilerin de katılması beklenen toplantıda, üç eski başkanın bir araya gelerek sorunları kendi aralarında çözmelerinin de beklendiği kaydedildi. 

Basına kapatılabilir 
GALATASARAY Lisesi Tevfik Fikret Kongre Salonu'nda çarşamba günü 14 30'da başlayacak Divan Kurulu toplantısına katılımın, herzamankinden daha fazla olması beklenirken, tüm üyelerin merakla eski başkanların buluşmalarını bekledikleri ve oturumun basın mensuplarına kapatılabileceği bildirildi. İki eski başkan Faruk Süren ve Mehmet Cansun'un, yönetime de ağır eleştirilerde bulunacağı öğrenilirken, Başkan Özhan Canaydın'ın birlik ve beraberliğe adım atarak önemli bir çağrıda bulunacağı öğrenildi. 

Seyrantepe tam gaz 

MALİ İşler Sorumlu Başkan Yardımcısı Refik Arkan, Seyrantepe projesiyle ilgili bürokratik işlemlerin son aşamasına geldiklerini açıkladı. Arkan ,yeni Ali Sami Yen Stadı'nın kesinlikle Seyrantepe'ye yapılacağını tekrarladı, "Ama bu işler, o kadar kolay değil. Proje için beş - altı alternatif var. Birini seçip hayata geçireceğiz. 100 milyon dolarlık yatırım söz konusu" dedi. Arkan'ın haftada iki - üç kez kez proje çalışmaları için Ankara'ya gittiği öğrenildi. 

Reklam paneli 

RAŞİT ALTUN 

Milli beklenti 
YÖNETİM, Atatürk Olimpiyat Stadı'na geçen sezon 1 milyon 600 bin dolara taktırdığı rüzgar panellerinden gelir elde etmeyi planlıyor. Sarı - Kırmızılılar, yeni federasyonun işbaşına gelmesinden sonra bu stadda Dünya Kupası eleme maçlarının oynanma olasılığının artması üzerine umutlandı. Sportif A.Ş Genel Müdürü Ebru Köksal, Şampiyonlar Ligi finalinin de Atatürk Olimpiyat Stadı'nda oynanacağını hatırlattı. 

"Tek maç yetmez" 
KÖKSAL, "UEFA'nın sponsorlarla ilgili sistemi farklı olduğu için rüzgar panellerine reklam alma hakkı kulübe ait olmasına rağmen, final maçında gelir elde etme durumumuz şu an için soru işareti" diye ekledi. Köksal, milli maçlar için ise hemen harekete geçeceklerini belirtti, "Ancak tek maç gelir getirmez, birden fazla oynanırsa, kasamıza önemli miktarda para girer" ifadesini kullandı. 

Cim-Bom işbaşı yaptı 

GALATASARAY, iki günlük iznin ardından Samsunspor maçının hazırlıklarına Florya'da başladı. Sakatlığı nedeniyle bir süredir takımdan ayrı kalan Ümit Karan'ın yanısıra Kamerun Milli Takımı'ndan dönen Saidou'nun da katıldığı antrenmanda, Hakan Ünsal ayrı çalıştı. İdmana milli takım kamplarında bulunan futbolcularla, sakatlıkları süren Volkan, Suat, Ergün ve Fransa'da olan Song katılmadı. Öte yandan Galatasaray'ın pilot takımı Beylerbeyi tarafından Samsunspor'dan transfer edilen genç oyuncu Can Ulun da takımla birlikte çalıştı. 

Volkan umutlu 

LİGDE geri kalan dört haftada yeterince şans bulamayan Volkan, Samsunspor maçında ilk on bir şansı bekliyor. National Bükreş maçında iyiler arasında yer alan genç futbolcu, "Formdayım ve kendimi hazır hissediyorum. Hocamın da bana güvendiğini biliyorum. Umut ediyorum ki hafta sonunda bana forma verecektir" dedi. 


</TEXT>
</DOC>
