<DOC>
<DOCNO> 299335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/21/guncel/gun00.html </URL>
<DATE> 2004/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet objektifliği 
</HEADLINE>
<TEXT>


Brüksel'deki AB zirvesini, "Yüzde 100 başarı" diye nitelendiren bazı yayın organları zirve sonuçlarına yavaş yavaş v kıf olmaya başlarken, Milliyet, kriz yaratan konuları yansıtmıştı 

ANKARA Milliyet 

Milliyet, özel dosyalar ve objektif tutumuyla, AB zirvesine damgasını vururken, Türkiye adına zirvede alınan sonucu, "Yüzde 100 başarı" diye nitelendiren bazı yayın organlarında, "Medya alınan sonucu abartıyor mu " tartışması başladı. 
Zirveden önce kaynağından verdiği haber ve uzman analizleri ile yayın yapan Milliyet'in gündeme getirdiği bazı kritik düzenlemeler, diğer yayın organlarına gecikerek yansıdı. Olumlu ve olumsuz gelişmeleri birlikte duyuran Milliyet'in AB zirvesine tuttuğu objektif aynayı özetleyen bazı haberler şu seyri izledi. 
10 ARALIK "Bu kısıtlamalar can sıkıyor" başlığıyla birinci sayfadan verilen haberde, zirvedeki karar metninin taslağında, serbest dolaşımın yanı sıra mali yardımlar konusunda da "kalıcı kısıtlamalar" bulunduğu duyuruldu. 
11 ARALIK Brüksel'de hazırlanan 4. taslakta, müzakerelerin askıya alınması maddesinde Türkiye lehine yumuşama yapıldığı duyuruldu. 
12 ARALIK Kıbrıs, kalıcı kısıtlamalar, müzakerelerin açık uçlu olması ve üyelik dışı alternatifler konusunda, Ankara ve AB'nin görüşleri karşılaştırmalı olarak anlatıldı. 
15 ARALIK "Brüksel'de Kıbrıs beklentisi" başlıklı haberde, AB'nin Kıbrıs konusunda Ankara'dan açılım beklentisinin sürdüğü vurgulandı. Beklentinin karşılanmaması durumunda, metindeki paragrafın Türkiye aleyhinde yeniden yazılacağı duyuruldu. 
16 ARALIK Zirvenin başladığı gün Kıbrıs konusunda pazarlıkların son ana kadar süreceği ve net tarih verilmesi durumunda Erdoğan'ın Kıbrıs'ta adım atabileceği yorumuna yer verildi. Aynı gün tartışmalı 3 konudan biri olan "kalıcı kısıtlamalar"da Hollanda'nın Türkiye'ye, "Kısıtlamalar değil, mekanizma kalıcı olacak" açıklamasını ilettiği bildirildi. 
17 ARALIK Zirvenin ilk gecesinde AB liderinin onayladığı taslakla başlayan kriz, Milliyet'te, "Şartlı tarih 3 Ekim 2005" başlığıyla verildi. Haberde, "tam üyelik hedefli ucu açık müzakere" konusunda uzlaşıldığı, ancak "özel statü" anlamına gelebilecek, "başarısızlık anında AB'ye kenetlenme" ifadesi ile Kıbrıs konusunda Türkiye'ye dayatılan şartın ciddi sıkıntı doğurduğu, Güney Kıbrıs ile Ankara Antlaşması'na dayanan uyum protokolüne 24 saatte "paraf", üyelik müzakerelerinden önce de "imza" istendiği vurgulandı. 
18 ARALIK Başbakan'ın Kıbrıs konusundaki restinin zirve düğümünü çözdüğü, "Bye bye dönüyoruz" manşetinin yer aldığı birinci sayfada, "İşte tarihi bildiri" başlığı altında pazarlıkların kilitlendiği 3 konu, sadece Milliyet'te sıralandı. Kararın "tarihi önem taşıdığı" vurgulanırken metinde "üyelik dışında en güçlü bağla Avrupa yapılarına demirleme" ifadesinin, "Türkiye'nin Güney Kıbrıs ile uyum protokolünü müzakereler başlamadan imzalama taahhüdünün" ve "kalıcı koruma önlemlerinin" yer aldığı duyuruldu. 
Kalıcı kısıtlamaların yumuşatıldığı iddiaları yerine, belgeleri dikkate alan Milliyet, Türkiye lehine öne sürülen ifadelerin kararda bulunmadığını ortaya çıkardı. "AB'den Türkiye şartları" başlıklı haberde de zirve kararında yer alan "siyasi raporlama", "kalıcı koruma önlemleri", "bütçe kriterleri", "askıya alma" ve "tam üyelik gerçekleşmezse Avrupa değerlerine demirleme" unsurlarının ilk kez Türkiye ile müzakereler için gündeme getirildiği sadece Milliyet'te yazıldı. Türkiye'nin kazanımları ile karşılanmayan talepleri de sayfalara yansıdı. Erdoğan, zirvenin ardından Brüksel'de düzenlediği basın toplantısında, alınan sonuç için, "İsteklerimizin yüzde 100'ünü alamadık ama başarılı olduk" ifadesini kullanmıştı. 


</TEXT>
</DOC>
