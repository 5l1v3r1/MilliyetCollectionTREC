<DOC>
<DOCNO> 290825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sondun07.html </URL>
<DATE> 2004/10/16/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
İngiliz askerlerinin Bağdat'a kaydırılması için görüşmeler başladı 
</HEADLINE>
<TEXT>

     Irak'taki İngiliz askerinin göreceli olarak daha sakin ve olaysız kabul edilen güney Irak'taki görev bölgesinden Bağdat'ı da içine alan daha kuzeye kaydırılması konusunda, İngiliz ve Amerikalı yetkililer arasında görüşmeler başlatıldı. 
     İngiltere Savunma Bakanlığı'nın Whitehall'daki binasında bu sabah başlayan görüşmelerin, ABD'nin Bağdat ve Felluce'de meydana gelen otorite boşluklarını doldurmak için İngiltere'den yardım istemesi üzerine yapıldığı iddia ediliyor. 
     ABD'den gelen Pentagon mensuplarından oluşan heyetle İngiltere Savunma Bakanlığı yetkilileri arasında yapılan görüşmelerin sonucunun bugün açıklanmasının beklenmediği belirtilıyor. 
     Alınacak kararın hafta ortalarından itibaren Savunma Bakanı Geoff Hoon tarafından Avam Kamarası'nda yapılacak bir konuşmayla kamuoyuna açıklanabileceği kaydediliyor. 
     Bu arada İngiliz askerinin Basra ve çevresindeki görev bölgesinden ABD denetimindeki Bağdat ve Felluce'ye gönderilmesi halinde kimin komutasında olacağı konusunun da tartışmalara yol açabileceği ifade ediliyor. BBC'nin haberinde, ABD'nin bu bölgelerde İngiliz askerine komuta hakkı vermeyeceğine dikkat çekiliyor. 
     Ana muhalefet partisi Muhafazakar Parti'nin lideri Michael Howard da hükümetten konuyla ilgili resmi açıklama beklediklerini bildirdi. Howard, böyle bir adım atılacaksa, bunun en kısa zamanda Avam Kamarası'nda yapılacak resmi açıklamayla halka bildirilmesinin zorunlu olduğunu söyledi. 
     Liberal Demokrat Parti sözcüleri de İngiliz askerinin ABD'nin denetimindeki bölgeye gönderilmesi ve ABD komutası altına girmesine karşı çıktı. Parti sözcüleri, bu konuda yapılacak bir değişikliğin de Avam Kamarası'nın onayına sunulması gerektiğini vurguladı. 
     
</TEXT>
</DOC>
