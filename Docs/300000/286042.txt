<DOC>
<DOCNO> 286042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/soneko11.html </URL>
<DATE> 2004/11/04/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Avrupa'nın en yaşlı ülkesi İtalya... 
</HEADLINE>
<TEXT>

     Nüfusun giderek yaşlandığı Avrupa'da, '65 yaş ve üstü' nüfusun en yüksek olduğu ülke İtalya olarak belirlendi. 
     Avrupa Komisyonu Türkiye Delegasyonu'nun haftalık yayını Güncel Haber'in 52. sayısında yer alan Avrupa Toplulukları İstatistik Bürosu Eurostat'ın 2004 Yıllığı'na göre, AB'ye üye 25 ülkedeki AB25 nüfus giderek yaşlanıyor. Her 6 AB vatandaşından biri 65 yaş ve üstünde bulunuyor. 
     1992-2003 yılları arasında, AB25'de toplam nüfus içinde yaşları 65 ve daha üstünde olan kişilerin oranı yüzde 2 artış gösterdi. Aynı oran Estonya, Slovenya, Litvanya, Letonya, Yunanistan ve İspanya'da yüzde 3'ün üstüne çıktı. Sadece Danimarka, İrlanda ve İsveç'te 65 yaş ve üstü nüfusta bir azalma kaydedilirken, İngiltere'de kayda değer bir artış gözlenmedi. 
     AB'nin 65 yaş ve üstü nüfusunun en yüksek olduğu ülke yüzde 18.2 ile İtalya oldu. İtalya'yı, yüzde 17.5 ile Almanya, yüzde 17.3 ile Yunanistan ve yüzde 17.2 ile İsveç izledi. En düşük olduğu ülkeler ise yüzde 11.1 ile İrlanda, yüzde 11.6 ile Slovakya ve yüzde 11.8 ile Kıbrıs Rum Kesimi olarak sıralandı. 
     Verilere göre, 2003 yılında AB25'de, yaşları 25-64 arasında değişen yetişkinlerin yüzde 9'u kendileriyle görüşüldüğü zaman diliminde son dört hafta içinde bir eğitim-öğretim faaliyeti içinde bulunduklarını belirtti. 
     Bu konuda İsveç yüzde 34.2, Danimarka yüzde 18.9, Finlandiya yüzde 17.6 ve İngiltere yüzde 21.3 ile başı çekti. Aynı dönemde eğitim-öğretime zaman ayıran yetişkinlerde en düşük oran Portekiz'de yüzde 3.6, Yunanistan'da yüzde 3.7, Malta'da yüzde 4.2 ve Litvanya'da yüzde 4.5 olarak belirlendi. 
     25 AB ülkesinde yaşayan yetişkinler içinde eğitim-öğretime katılan kadınların oranı yüzde 9.7 ile yüzde 8.3'lük orana sahip bulunan erkekleri geride bıraktı. 
     Ancak tek tek ülkeler ele alındığında, Almanya, Lüksemburg, Malta, Avusturya ve Slovakya'da erkeklerin bu alanda daha önde olduğu görüldü. ''Okullu'' kadın yetişkinlerin erkeklere büyük fark attığı ülkeler ise Danimarka, Letonya, Finlandiya, İsveç ve İngiltere. 
     
     EN KONUŞKAN İTALYANLAR 
     1998-2002 yılları arasında AB25'te cep telefonu kullanıcılarının sayısı üçe katlandı. Buna göre, söz konusu dönemde cep telefonu abonelerinin sayısı 100 kişide 24'ten 78'e çıktı 
     100 kişiye düşen cep telefonu sayısında İtalya 91 adetle ilk sırayı alırken, İsveç 89, Finlandiya 87 ve Lüksembourg'da 86 olarak sıralandı. Yalnızca üç üye ülkede Polonya 36, Letonya 39 ve Litvanya 47 cep telefonu ile 100 kişiye düşen telefon sayısında 50'nin altında kaldı. 
     Cep telefonu abonelerinin adeta jet hızıyla yükseldiği tek üye ülke ise Çek Cumhuriyeti oldu. Bu ülkede 1998'de her 100 kişiden 9'unun cep telefonu varken, bu sayı 2002'de 84'e çıktı. 
     
     DEMİRYOLLARI İNİŞE GEÇTİ 
     AB'de karayollarının uzunluğu artarken demiryolları ise inişe geçti. 
     1995 ile 2001 yılları arasında 25 AB ülkesinde karayollarının toplam uzunluğu 8,100 kilometre artarak, 55 bin kilometrenin üzerine çıktı. 
     En uzun karayolu ağı Almanya'da 11,800 kilometre, Fransa'da 9,900 kilometre ve İspanya'da 9,600 kilometre olarak belirlenirken, karayollarının en yoğun olduğu ülkeler ise kilometrekare başına Hollanda 67,6 kilometre, Belçika 56.6 kilometre ve Lüksemburg 44.5 kilometre olarak sıralandı. 
     Aynı dönemde Birlik içinde toplam demiryolu uzunluğu ise 8,700 kilometre azalarak 200 bin kilometrenin altına düştü. 
     En uzun demiryolu hattı Almanya'da 36,000 kilometre, Fransa'da 31,400 kilometre ve Polonya'da 21,100 kilometreyken, yoğunluk açısından başı çeken ülkeler ise kilometrekarede 120.8 kilometre ile Çek Cumhuriyeti, 113.2 kilometre ile Belçika, 105.9 kilometre ile Lüksemburg ve 100.8 kilometre ile Almanya oldu. 
     
</TEXT>
</DOC>
