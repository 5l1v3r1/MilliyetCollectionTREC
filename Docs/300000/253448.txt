<DOC>
<DOCNO> 253448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/guncel/gun03.html </URL>
<DATE> 2004/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Atanmayınca kızdılar 
</HEADLINE>
<TEXT>


Atamaları yapılmayan 5 rektörden Prof. Rıza Ayhan, Cumhurbaşkanı Sezer'in yuhlandığı basın toplantısında kırgınlığını dile getirdi... 

Pınar Aktaş İstanbul 

Üniversitelerinde en çok oyu almalarına rağmen Cumhurbaşkanı Ahmet Necdet Sezer tarafından atamaları yapılmayan 5 rektör adayından 3'ü Sezer'e kırgın olduğunu bildirdi. Eski Gazi Üniversitesi Rektörü Prof. Dr. Rıza Ayhan, dün düzenlediği miting gibi basın toplantısında Avrupa İnsan Hakları Mahkemesi'ne AİHM gideceğini söyledi. "Hukuk adamından hukuk cinayeti 366 artı Cumhurbaşkanı büyüktür 1064 artı demokrasi" pankartlarının açıldığı Ayhan'ın basın toplantısında, bazı öğretim üyeleri Sezer için "yuh" çekti. Cumhuriyet Üniversitesi'nden Prof. Dr. Faruk Kocacık da eşinin başının kapalı olduğu iddialarının atamada etkili olduğunu savundu. 
Rektörlerin görüşleri şöyle 
Prof. Dr. Ayhan 1064 oy aldı, yerine 366 oy olan Prof. Dr. Kadri Yamaç atandı Öğretim üyelerinin dörtte üçünün seçme hakkı hiçe sayılmıştır. Anayasayı, uluslararası sözleşmeleri hiçe saymıştır. Meşru olmayan işlemler bunu yapan makamın meşruluğunu da tartışmaya açar ve o makama duyulan güven ortadan kalkar. Atama, değişik bir düşüncenin ürünü değilse demokrasiden rahatsızlığın ideolojik yansıması olarak değerlendirilmelidir. Cumhurbaşkanı, bu tasarrufunu geri almalıdır. Yeniden seçim yapılmalıdır. Ben aday değilim. Bilgi edinme hakkım var ve neden atanmadığımı soracağım. AİHM'ye gideceğim.Prof. Dr. Kocacık 163 oy aldı, yerine 115 oy alan Prof. Dr. Mehmet Bakır atandı Takdirle karşılıyor, saygı duyuyorum. Ancak gerekçesini öğrenmek istiyorum. Ben cumhuriyet ilkelerine bağlı ve laik bir insanım. Seçim sürecinde eşimin başının bağlı olduğu yönünde iddialar ortaya atıldı ki bunlar doğru değildi. Ancak devlet bunun gerçek olup olmadığını öğrenebilirdi. Kırgınım. Sosyoloji Bölüm Başkanı'ydım ama bu hafta bu görevi bırakıyorum. Bunu hak etmedim.Prof. Dr. Levent Alimgil Trakya Üniversitesi 126 oy aldı, yerine 109 oy alan Prof. Dr. Enver Duran atandı Kırgın olmamak mümkün mü Ancak bu sayın Cumhurbaşkanı'nın yetkisi dahilindedir. Mutlaka Cumhurbaşkanı'nın kendisine göre bazı geçerli sebepleri vardır. Bu büyük olasılıkla dezenformasyondur. Ancak benim hakkımda değil bu üniversitede, bu ülkede olumsuz bir fikir üretebilecek kimseyi tanımıyorum. Dilim varmıyor bu işe siyaset demeye ama ne yazık ki biz o dönemde üniversitede siyaset yaptık. Bu bir gerçek. Ama siyasetin genel anlamıyla böyle yapılmaması gerektiğini düşünüyorum." 
Erciyes Üniversitesi'nde Prof. Dr. Cengiz Utaş da 239 oyla rektör oldu, 284 oy almasına rağmen rektörlüğe atanmayan A. Zeki Yılmaz ise telefonla 3 kez not bırakılmasına rağmen yanıt vermedi. 

Aydın'ın yeğeni de atanmadı 

Prof. Dr. Ahmet Feyzi Bingöl Elazığ Fırat Üniversitesi. Devlet Bakanı Mehmet Aydın'ın yeğeni, 245 oy aldı, yerine 159 oy alan Prof. Dr. Mehmet Hamdi Muz atandı Cumhurbaşkanımız böyle uygun görmüş. Neden böyle uygun gördü kendisi bilir. Seçim sürecinde hakkımda hiçbir suçlama, karalama, denetleme veya soruşturma olmadı. Kırgın değilim. Rektörlük geçici bir makamdır. Ben çoğunlukla burslarla okudum. Devletimin bana yapmış olduğu emeğin karşılığını çalışarak ödediğimi ve bundan sonra da öğretim üyesi olarak ödeyeceğimi zannediyorum. 

</TEXT>
</DOC>
