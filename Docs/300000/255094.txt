<DOC>
<DOCNO> 255094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/13/son/sonsiy09.html </URL>
<DATE> 2004/07/13/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
İsrail basınının gündemi Erdoğan'ın Olmert'e randevu vermemesi 
</HEADLINE>
<TEXT>

     İsrail'in sanayi, ticaret ve istihdamdan sorumlu Bakan ve Başbakan Yardımcısı Ehut Olmert'in Türkiye ziyareti ikili ilişkiler için "bir test" olarak değerlendirildi. Haaretz gazetesi, Başbakan Erdoğan'ın tatilde olacağı için İsrail Başbakan Yardımcısı Olmert ile görüşmeyeceğine ancak aynı gün Suriye Başbakanı ile olan görüşmesini iptal etmediğine dikkat çekerken yine ikili ilişkilerin sürdürülmesinin her zamankinden büyük önem taşıdığını vurguladı. 
     Haaretz gazetesi, Ehud Olmert'in Türkiye ziyareti dolayısıyla Türk-İsrail ilişkileri konulu bir başyazı yayınladı. "Beslenmesi gereken bağlar" başlığını taşıyan yazıda Olmert'in ziyaretinin "bir test" olarak değerlendirilmesi gerektiği savunuldu. 
     Tayyip Erdoğan ve Dışişleri Bakanı Abdullah Gül'ün İsrail konusunda yaptıkları sert açıklamalar dikkate alınarak üst düzey bir İsrail yetkilisinin ev sahibi ülke tarafından nasıl karşılanacağına yakından bakılması gerektiği vurgulanan yazıda, Türkiye'den gelen haberlere göre Türklerin Olmert'i iyi ağırlamak amacıyla olağanüstü bir çaba gösterdiği belirtildi. Buna karşın Başbakan Erdoğan'ın tatilde olacağı için Olmert ile görüşmeyeceğini kaydeden Haaretz, ancak Erdoğan'ın aynı gün Suriye Başbakanı ile olan görüşmesini iptal etmediğine dikkat çekti. 

     
</TEXT>
</DOC>
