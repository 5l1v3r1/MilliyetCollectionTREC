<DOC>
<DOCNO> 281307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/18/son/sontur08.html </URL>
<DATE> 2004/10/18/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Mutfak tüpüyle evini havaya uçurmak istedi 
</HEADLINE>
<TEXT>

     ADANA'da işsizlik bunalımına giren 28 yaşındaki Abdurrahman Kuşdemir mutfak tüpüyle evini havaya uçurmak istedi. 
     CANKUR ekiplerinin çabalarına rağmen ikna olmayan Kuşdemir'in üzerine ve mutfağa tazyikli su sıkılarak gazın patlama özelliği ortadan kaldırıldı. Kapıyı kırarak içeri giren ekipler eli bıçaklı genci yarı çıplak dışarı çıkardı. 
     Sümer Mahallesi 128 Sokak'ta anne ve babasıyla birlikte yaşayan Abdurrahman Kuşdemir uzun süredir iş bulamadığı için bunalıma girdi. İftardan sonra kendini mutfağa kilitleyen Kuşdemir evi havaya uçaracağını söyleyerek tüpü açtı. Olay yerine gelen Adana Büyükşehir Belediyesi'ne bağlı CANKUR ekiplerinin çabalarına rağmen ikna olmayan Kuşdemir elindeki çakmağı göstererek tehditler savurdu. 
     Ekiplerin mutfağa gireceğini düşünen Kuşdemir daha sonra kapının arkasına buzdolabını ve masayı yerleştirdi. Kuşdemir'in dışarı çıkmaması üzerine ekipler kapıyı kırmaya çalıştı. Arkasına bırakılan eşyalardan dolayı kapı güçlükle kırılabildi. Kuşdemir içerdeki gazın etkisini ortadan kaldırmak için tazyikli su sıkan itfaiye görevlilerine bardak ve tabak attı, ancak, kapının tamamen açılmasından sonra içeri giren görevlilere daha fazla direnemeyip yarı çıplak olarak dışarı çıkarıldı. 
     Olay yerinde bekletilen ambulansa bindirilen Kuşdemir hastaneye kaldırıldı. 
     
</TEXT>
</DOC>
