<DOC>
<DOCNO> 275730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/sontur37.html </URL>
<DATE> 2004/09/28/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Görevden alınan Karaman TCDD'ye veda etti... 
</HEADLINE>
<TEXT>

     Görevden alınan TCDD Genel Müdürü Süleyman Karaman, kurumdan ayrıldı. 
     Görevden alınma kararı bugün tebliğ edilen Karaman, öğleden sonra TCDD Genel Müdürlüğü'ndeki makamında eşyalarını topladı ve daireleri tek tek dolaşarak, personelle vedalaştı. 
     Karaman, kurumdan ayrılırken personele yaptığı veda konuşmasında, görevi sırasında basın mensuplarının TCDD'nin çalışmalarına yakın ilgi gösterdiğini belirterek, teşekkür etti. 
     ''Birileri istese de istemese de demiryolları Türkiye'de mutlaka gelişecektir. Ama biz yapacağız, ama çocuklarımız. İnandığım için ve sevdiğim için hiç gözümü daldan budaktan sakınmadan çalıştım'' diyen Karaman, göreve geldiklerinde, ''Türk halkını hızlı trenle tanıştırmak'', ''TCDD'de altyapı ile işletmeciliği ayırmak'' ve ''trenleri normal hızlarına ulaştırmayı'' 3 ana hedef olarak belirlediklerini kaydetti. 
     Aralık 2003'ten itibaren İstanbul-Ankara demiryolunun rehabilite ettiklerini, yolun yapıldığına dair 650 teknik elemanın onay verdiğini belirten Karaman, ''Bu ülkede demiryolculardan başka uzman yok'' dedi. 
     Ankara-İstanbul hattında uluslararası standartlara göre çalışma yapıldığını, bunu üniversiteye incelettiklerini, ardından hızlandırılmış trenlerin çalışmaya başladığını anlatan Karaman, ''Sonra kaza oldu. Biz ister miydik Biz treni kaza yapsın diye yapmadık insanlar Ankara-İstanbul arasında daha konforlu, daha hızlı gitsin diye yaptık. 80 kilometre hızla gidilmesi gereken yerde, tren 132 kilometre hızla kaza yaptı'' diye konuştu. 
     
     ''PROJELER YARIM KALDI'' 
     TCDD teknik heyetinin kazanın hız aşımından kaynaklandığını tespit ettiğini, bunun çok sayıda ülkenin uzmanınca teyit edildiğini dile getiren Karaman, ''İTÜ'nün bilgisayar programı almadan, basit hesaplamalarla farklı bir rapor hazırladığını, bunun sonucunda 8 4 TCDD'nin kusurlu gösterildiğini'' savundu. Karaman, şunları söyledi 
     ''Bu kaza bizi ayırdı. Başka birileri gelir. Demiryolları gerçekten değişecek. Buradan, demiryolcularla birlikte ülkemi hızlı trenle tanıştırdıktan, bütün hatları yeniledikten sonra ayrılmak istiyordum. Ama bu fırsatı, bu kazayı yorumlayanlar bana vermediler. Bir sürü çelişkili, saçma sapan şeyler... 
     Projelerimiz yarım kaldı. Bu kaza kendi içinde incelenmediği için, başka sebeplerle, başka yönlere çekilerek yanlış aktarıldı. Yanlış aktarılınca da benim üzerinde çok durduğum projelerim yarım kaldı.'' Başlatılan projelerin sürdürülmesini isteyen Karaman, ''Hakkınızı helal edin'' diyerek konuşmasını tamamladı. Başka bir araçla kurumdan ayrılan Karaman'ı TCDD personeli alkışlarla uğurladı. 
     Bu arada, TCDD Genel Müdürlüğü'ne, Genel Müdür Yardımcısı Erol İnal'ın vekalet edeceği belirtildi. 
     
</TEXT>
</DOC>
