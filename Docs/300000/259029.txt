<DOC>
<DOCNO> 259029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/soneko39.html </URL>
<DATE> 2004/07/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Merkez Bankası, YTL'nin tanıtımı için anlaşma yaptı... 
</HEADLINE>
<TEXT>

     Merkez Bankası, 1 Ocak 2005'te tedavüle çıkacak Yeni Türk Lirası YTL ile alt birimi Yeni Kuruş'un YKr kampanyayla tanıtımında gerekli faaliyetlerin gerçekleştirilmesi için Bersay İletişim Danışmanlığı Ticaret A.Ş. ile anlaştı. 
     Merkez Bankası'ndan yapılan yazılı açıklamaya göre, kampanyayla, YTL'ye geçişin yasal bir zorunluluk olduğu anlatılarak, kamuoyunun bu konudaki bilgi düzeyinin pekiştirilmesi hedefleniyor. 
     Bu çerçevede, YTL ile YKr'nin fiziki ve güvenlik özellikleri tanıtılırken, kullanımına ilişkin topluma bilgi aktarılacak ve çift etiket uygulamasının zorunlu olduğu vurgulanacak. 
     Geçiş sürecinde ortaya çıkabilecek olası yuvarlama etkisi ve benzeri olumsuzlukların da en alt düzeye indirilmesi amaçlanan kampanya, Türkiye genelinde tüm vatandaşlara yönelik olarak uygulanacak, toplumun otomatik para çekme makinaları ve kredi kartı kullanma imkanı bulunmayan kesimleriyle, görme engelli ve kısıtlı vatandaşları da yoğun olarak kapsayacak. 
     
     KAMPANYADA MEDYA HİZMETLERİNDEN YARARLANILACAK 
     Bu amaçlar doğrultusunda yazılı ve görsel gerekli tüm iletişim araçlarının etkin bir şekilde kullanılmasıyla yürütülecek kampanyada, tanıtım kitapçıkları, afiş, poster, broşür, etiket ve benzeri materyaller hazırlanacak, televizyon ve radyo başta olmak üzere medya hizmetlerinden yararlanılacak. Kampanyada, özellikle yerel medyanın bilgilendirilmesi sağlanırken, sektörel yayınlarda bilgilendirme ve haber çalışmaları yapılarak, tanıtım kasetleri hazırlanacak. 
     Kampanya çerçevesinde, kitlesel bilgilendirme faaliyetleri kapsamında, özellikle vatandaşların toplu olarak bulunabilecekleri alan ve mekanlarda tanıtım etkinlikleri düzenlenecek. 
     Bu arada, Merkez Bankası da, tanıtım kampanyasında özel ve kamu kesiminden çeşitli kurum ve kuruluşların desteğinin alınmasına yönelik ortaklık anlaşmalarının tesis edilmesi için işbirliği ve destek önerilerine açık olacak. 
     
</TEXT>
</DOC>
