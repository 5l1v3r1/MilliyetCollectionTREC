<DOC>
<DOCNO> 271092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/spor/spo03.html </URL>
<DATE> 2004/09/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hagi ne derse o 
</HEADLINE>
<TEXT>


Galatasaray'da sezon başından bu yana netleşmeyen prim sistemi konusunda yönetim topu Rumen hocaya attı. Hagi sonuçlara ve performanslara göre oyuncular arasında dağıtım yapacak 

ERHAN TELLİ 


Son karar hocanın 
GALATASARAY Yönetimi, prim sistemini belirleme görevini Teknik Direktör Gheorghe Hagi'ye verdi. Sezon başından bu yana netleşmeyen prim konusunda futbolcularla yönetim arasında ortak bir nokta bulunamamıştı. Sarı - Kırmızılılar, 4 maçlık seri galibiyetler için verilmesi gündeme gelen prim paketini futbolculardan gelen olumsuz tepki üzerine geri çekti. 

Performansa göre 
OYUNCULARIN galibiyet başına ödeme talebine de sıcak bakmayan yönetim, prim konusunda topu Hagi'ye attı. Son toplantıda ödeme koşullarının belirlenmesi için Rumen çalıştırıcıya tam yetki tanındı. Hagi'nin futbolcularının motivasyonunu artırabilmek için özel bir sistem belirleyeceği ve oyuncularının performansına göre ödeme yapacağı açıklandı. 

'Üç puan şart' 
FLORYA'DA basın toplantısını düzenleyen Hagi, Samsun'u yenmek zorunda olduklarını söyledi. Genç teknik adam, "Karadeniz ekipleri her zaman tehlikeli oluyor ve kazanmak istiyorlar. Güzel maç olacak. Hedefimiz üç puan. Hakan Şükür ve Hasan Şaş tecrübeli oyuncular. Milli maçla ilgili olarak ikisiyle de görüştüm. Onlarla ilgili bir sorun yok" yorumunu yaptı. 

Tır yola çıktı 

GALATASARAY ürünlerini İstanbul dışındaki taraftarlara da ulaştıracak olan tır, Florya'da düzenlenen törenle yola çıktı. Başkan Yardımcısı ve Basın Sözcüsü Turgay Kıran ile futbolcular Volkan, Song, Aykut ve Conceiçao, kurdela keserek aracın açılışını yaptı. Törenin ardından futbolcular, Volkan'ın sürdüğü küçük arazi aracına binerek tesislere gitti. Kıran, "Türkiye'nin her bir köşesine ulaşıp, Galatasaray taraftarıyla bütünleşmek istiyoruz" dedi. 

Conceiçao oynamıyor 

GALATASARAY, Samsun maçının hazırlıklarını dün yaptığı idmanla tamamladı. Sakatlığı süren Conceiçao'nun bugün forma giyemeyeceği açıklandı. Necati'nin durumu ise bugün netleşecek. Bu arada Hagi, "www.pazaryerim.com" sitesinde 4 milyar 425 milyon liradan satılan üç formayı mutlu Ertaş isimli taraftara teslim etti. 

Song'tan mesaj var 

BOZHAN MEMİŞ 

SARI - Kırmızılı takımın savunmadaki isimlerinden Song, Samsunspor maçını geçip, Beşiktaş derbisine moralli çıkacaklarını açıkladı. Song, "Kamerun formasıyla, Ahmed Hassanlı Mısır'a karşı oynadık. Tartışılacak bir penaltı yaptı ve bu sayede kazandılar. Ancak rövanşta gülen taraf benim takımım olacak. Bu kez ona geçit vermeyeceğiz" dedi. 

Taçsız Kral'ı yarın anacağız 

Oktay'sız 13. yıl 
TÜRK futbolunun ve Galatasaray'ın unutulmaz golcüsü, gazetemiz yazarı Metin Oktay'ı yarın ölümünün 13. yılında anacağız. Oktay, için Topkapı Mezarlığı'ndaki kabri başında bir tören düzenlenecek. Büyük ustanın sevenlerinin bir araya geleceği tören saat 11.00'de başlayacak. 


</TEXT>
</DOC>
