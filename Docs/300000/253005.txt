<DOC>
<DOCNO> 253005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko11.html </URL>
<DATE> 2004/07/05/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Borsa'da haftaya bakış... Piyasanın gündeminde hangi konular var 
</HEADLINE>
<TEXT>

     Borsa'da yatırımcıların gündeminde bu hafta, açıklanan enflasyon rakamlarının etkisi, mevduata tanınan güvencenin 50 milyar lira ile sınırlandırılması, Hazinenin piyasaya yapacağı itfa, Merkez Bankası'nın beklenti anketinin yanı sıra Avrupa Komisyonu'nun KKTC'ye yönelik olarak açıklayacağı paket gibi konular bulunuyor. 
     Gedik Yatırım Menkul Değerler tarafından hazırlanan haftalık strateji raporunda, İMKB Ulusal-100 Endeksi'nin geçen hafta yüzde 6.11 oranında değer kazanarak 18,416.39 puandan haftayı kapattığı hatırlatıldı. 
     Raporda, geçtiğimiz hafta NATO zirvesinin başarılı sonlandırılmasının yanında üye ülkelerin Türkiye'nin AB sürecine destek açıklamaları, Amerikan Merkez Bankası'nın faiz oranlarını piyasa beklentileri dahilinde 0.25 puan artırması ve ilk çeyrek GSMH rakamlarının beklentilerin oldukça üzerinde gelmesinin piyasalar açısından olumlu algılandığı ve yükselişin ana sebepleri olarak sıralandığı kaydedildi. 
     
     PİYASANIN GÜNDEMİ... 

     Bu haftaya ilişkin değerlendirmelere de yer verilen raporda, haftanın ilk işlem gününde, enflasyon rakamlarının etkisiyle hareket edileceği belirtilerek, özetle şu görüşler dile getirildi 
     ''Pazartesi günü mevduata tanınan güvencenin 50 milyar TL ile sınırlandırılacak oluşu ile sınırlı da olsa sektörün önde gelen bankalarına mevduat akışı olabileceğini, bu bağlamda da mali sektör hisselerinde hareketlerin yoğunlaşabileceğini düşünüyoruz. 
     Ayrıca Çarşamba günü Hazinenin piyasaya yapacağı itfanın yönü de önemli olacaktır. Hazine itfalarının Borsada başlayan harekete yönelmesi halinde, yükselişi destekleyici mahiyette etki yaratması kaçınılmaz olacaktır. Cuma günü ise Merkez Bankası'nın beklenti anketinin yanı sıra Avrupa Komisyonu'nun KKTC'ye yönelik paket açıklayacak oluşu, yine piyasayı etkileyecek gelişmeler olacaktır. Paketin Avrupa Komisyonu toplantısında kabul edilmesi halinde Avrupa Birliği Bakanlar Kurulu tarafından da oylanması gerekecek.'' Komisyonun hazırladığı pakette, KKTC'den Avrupa Birliği ülkelerine doğrudan ticaret yapılabilmesinin önünün açıldığı belirtilen raporda, bu çerçevede KKTC limanlarının uluslararası ticarete yeniden açılmasının önerildiği, bu maddelerin kabul edilmesi için nitelikli oy çoğunluğunun yeterli olduğu, bir başka deyişle, sözkonusu maddelerin Rum kesimi tarafından veto edilemeyeceği vurgulanıyor. 
     Raporda, Komisyon'un hazırladığı pakette, Kuzey Kıbrıs Türk Cumhuriyeti'ne 3 yıllığına toplam 259 milyon Euro'luk mali yardım verilmesinin öngörüldüğüne işaret edilerek, ancak söz konusu yardımın kabul edilmesi için Komisyon üyelerinin oy birliği, yani Rum yönetimi ve Yunanistan'in da onayının gerektiği hatırlatıldı. 

     
</TEXT>
</DOC>
