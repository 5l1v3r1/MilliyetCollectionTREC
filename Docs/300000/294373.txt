<DOC>
<DOCNO> 294373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/03/son/sondun02.html </URL>
<DATE> 2004/12/03/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Chirac "Türkiye'nin AB'ye üye olmasını istiyoruz" 
</HEADLINE>
<TEXT>

     Fransa Cumhurbaşkanı Jacques Chirac, Almanya Başbakanı Gerhard Schröder ile birlikte, Türkiye'nin AB'ye üye olmasını istediklerini söyledi. 
     Chirac, bugün Almanya'nın Lübeck kentinde Schröder ile bir araya gelerek, AB'yi ilgilendiren konuları ve uluslararası gelişmeleri değerlendirdi. 
     Fransa Cumhurbaşkanı, görüşmeden sonra Schröder ile düzenlediği basın toplantısında, ''Türkiye'nin AB üyeliği gerçekleşecekse, ne gibi yöntemler uygulayacağımız konusunu görüştük. Almanya ve Fransa'nın ortak hedefi var Türkiye'nin AB'ye üye olmasını istiyoruz. Bu, herkesin çıkarına. Çünkü güvenli sınırlara sahip, güçlü, sağlam bir Avrupa'ya sahip olmak herkesin çıkarına'' dedi. 
     Türkiye'nin Kopenhag kriterlerini yerine getirmesinin izleneceğini belirten Chirac, ''Bu kriterlerle, insan hakları ve serbest pazar ekonomisiyle ilgili konuları kastediyorum. Bu süreç uzun ve zor olacak. Sonuçta Fransa'da 10 ila 15 yıl sonra halkoylaması yapılacak ve Fransızlar Türkiye'nin AB üyeliği konusunda karar verecekler. Şartlar yerine getirilmezse müzakereler yarıda kesilebilir. Ancak o zaman da Türkiye'nin Avrupa'dan dışlanmaması için ekonomik, siyasi ve kültürel açıdan yeni bir çözüm yolu bulunmalı. Bu konuda Başbakan Schröder ile aynı görüşteyim'' şeklinde konuştu. 
     
     SCHRÖDER ''HEDEF TAM ÜYELİK'' 
     Başbakan Schröder de, ''Görüşmemizde ağırlıklı olarak önemli, hatta tarihi diyebileceğimiz kararların alınacağı AB zirvesi vardı. Bu konularda yoğun şekilde görüştük. Türkiye ile üyelik müzakerelerine başlanması konusunda da görüştük. Her ikimiz de AB Komisyonu'nun geleceğe yönelik, bilgece, akıllıca bir öneri yaptığı görüşündeyiz. Her ikimiz de müzakerelerin tek bir hedefle yürütülmesi gerektiğine inanıyoruz. Bu hedef de üyelik'' dedi. 
     Müzakere sürecinin uzun olacağını bildiklerini ifade eden Schröder, ''Müzakerelerin 10 ila 15 yıl süreceği tahmin ediliyor. Tabii ki, müzakerelerin sonucu açık olarak şekillendirilmesi gerektiğini biliyoruz. Yani Kopenhag kriterlerinin yerine getirilip getirilmediği görüşülecek. Ancak hedefin üyelik olduğu konusunda şüphe duyulmamalı. Biz burada görüşmelerin başarısız kalmasından değil, başarılı olmasından söz ediyoruz. Yine de müzakerelerin istediğimiz gibi sürmemesi durumunda yapılması gerekenler konusunda AB Komisyonu'nun önerileri var. Her halükarda Almanya ve Fransa'nın ortak bir tutum belirleme konusunda zorluk çekeceklerini sanmıyorum'' diye konuştu. 
     Schröder, Kıbrıs Rum kesiminin Türkiye tarafından tanınmasını önşart olarak ileri sürüp sürmedikleri sorusunu, ''Bu konuda tüm taraflarla görüşüyoruz. Umarım AB zirvesinde bu merkezi bir konu olmaz'' diye yanıtladı. 
     
     UKRAYNA'DAKİ KRİZ 
     Fransa Cumhurbaşkanı Chirac, Ukrayna'daki gelişmelerle ilgili olarak da, bu ülkede demokratik bir çözümden yana olduklarını, bu çerçevede kararı Ukrayna halkının vermesi gerektiğini söyledi. 
     Schröder de, ''Bu konuda Rusya Devlet Başkanı Vladimir Putin ile yaptığım telefon görüşmelerinin faydalı olduğuna inanıyorum. Ukrayna halkı kendi karar almalı. Biz tabii ki önerilerde bulunabiliriz, ancak bunları açıkça yaparsak bir faydası olmaz'' dedi. 
     Chirac, bugün Schröder'i Hannover kentindeki evinde de ziyaret ederek yaklaşık bir saat süreyle görüşmüş, daha sonra Schröder ile birlikte Lübeck kentine geçmişti 
     
</TEXT>
</DOC>
