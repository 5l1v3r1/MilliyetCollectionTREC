<DOC>
<DOCNO> 276548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sonspo15.html </URL>
<DATE> 2004/10/01/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kıvanç Oktay Del Bosque'nin arkasındayız... 
</HEADLINE>
<TEXT>

     UEFA Kupası 1. turunda 1-1'in rövanşında Norveç'in Bodo Glimt takımını 1-0 yenerek, grup maçlarına kalan Beşiktaş'ta galibiyetin sevinci yaşanıyor. 
     Beşiktaş Kulübü Asbaşkanı ve Futbol Şube Sorumlusu Kıvanç Oktay, Bodo Glimt karşısında iyi mücadele ettiklerini vurgulayarak, ''Bodo Glimt'i yenerek Avrupa'da yolumuzu açtık. Bundan dolayı büyük mutluluk duyuyoruz'' dedi. 
     Oktay, AA muhabirine yaptığı açıklamada, takımın, sonuç ne olursa olsun her zaman böyle mücadele etmesi gerektiğini vurgulayarak, ''Bu sonuçları ligde de bekliyoruz. Şimdi önümüzde Trabzonspor ile yapacağımız zor bir deplasman maçı var. Bodo Glimt maçının galibiyetinden aldığımız moralle Trabzonspor maçına çıkacağız. Bu maçta alacağımız bir galibiyet, farklı sonuçlar yaratacaktır'' diye konuştu. 
     Kendilerinin her zaman iyi bir kadroya sahip olduklarını söylediğini kaydeden Oktay, ''Teknik direktörümüzün de iyi olduğunu ifade etmiştik. Şu ana kadar kötü sonuçlar almış olabiliriz. Ancak zaman içinde düzeleceğiz. İnşallah bundan sonra hep iyi sonuçlar alırız'' dedi. 
     
     ''TEKNİK DİREKTÖRÜMÜZÜN ARKASINDAYIZ'' 

     Kıvanç Oktay, Beşiktaş'ın teknik direktörlerle her zaman uzun vadede çalıştığını belirterek, ''Her maç sonunda alınan sonuca göre teknik direktörle ilgili karar alamayız'' diye konuştu. 
     Kulüp olarak hiçbir zaman Del Bosque'nin görevine son verecekleri yönünde bir açıklama yapmadıklarını ifade eden Oktay, şunları söyledi 
     ''Beşiktaş'ın böyle bir lüksü yoktur. Beşiktaş teknik direktörle uzun süreli anlaşma yapar, hep böyle olmuştur. Her maçtan sonra alınan sonuca göre teknik direktör gidecek ya da kalacak diye bir tartışmanın içinde değiliz. Geçen hafta Büyükşehir Belediyesi Ankaraspor maçında alınan sonuç büyük üzüntü yaratmıştı. Ancak kulüp olarak açıklamamızda, önümüzde zor maçlar olduğunu ve bunlara konsantre olmamız gerektiğini söylemiştik. Biz 'Hocayı gönderiyoruz' diye bir şey söylemedik. Böyle bir şey hiçbir zaman düşünülmedi. Biz teknik direktörümüzün arkasındayız. Her maç sonucuna göre bu kararımızı değiştirecek değiliz. Bizim için önemli olan bu takımı uzun vadede sağlam bir yapıyla, mücadeleci ruhla iyi bir ekip haline getirmek. Ancak her sonuçtan sonra 'Hoca gidecek mi, kalacak mı' tartışması olmaz.'' Teknik Direktör Vicente Del Bosque'nin kariyerinin ortada olduğunu dile getiren Kıvanç Oktay, ''Del Bosque kendisini ispat etmiş biridir. Evet, şu ana kadar kötü sonuçlar alınmış olabilir. Bunu teknik direktörümüz de söylüyor. Ancak bundan sonra istediğimiz sonuçları alacağımızı düşünüyorum'' dedi. 

     
</TEXT>
</DOC>
