<DOC>
<DOCNO> 295933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonspo08.html </URL>
<DATE> 2004/12/08/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Köpek maç sırasında sahaya girince... 
</HEADLINE>
<TEXT>

     Yaşar ANTER DHA 

MUĞLA'nın Milas İlçesi Güllük Beldesi'nde oynanan Güllük Belediyespor-Bodrumspor 1'nci Amatör küme maçı sırasında tesis personelinin beslediği Topik' isimli köpek sahaya girince ortalık karıştı. Karşılaşma 1-1 devam ederken 75'inci dakikada oyun alanına girip saha ortasında maçı izleyemeye başlayan köpek, futbolcu ve hakemleri şaşkına çevirdi. 
     Olay, karşılaşmayı izleyen futbolseverleri kahkahaya boğarken iki futbolcu tarafından güçlükle saha dışına çıkarılan Topik, tekrar sahaya girdi ve dışarı çıkmamak için direndi. Hakemi Salim Çekiç bunun üzerine tesis personelini uyarıp, "Hayvanı sahadan çıkarıp bağlayın. İki de bir içeri girip oyunun durmasına yol açıyor'' dedi. 
     Hakemin uyarısından sonra görevliler tarafından tekrar saha dışına çıkarılan Topik, tel örgülerin arkasına götürüldü. Karşılaşmanın yaklaşık 5 dakika durmasına neden olan sevimli köpek, Bodrumsporun 2-1 üstünlüğü ile sona eren maçı tel örgülerin ardından hüzünle seyretti. 
     
</TEXT>
</DOC>
