<DOC>
<DOCNO> 298832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/19/spor/spo04.html </URL>
<DATE> 2004/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'da Güven bunalımı 1-1 
</HEADLINE>
<TEXT>


Bordo - Mavili takım, kazanması halinde ilk yarıyı ikinci sırada kapatacağı mücadelede yedi eksiği bulunan İstanbulspor'a puan kaptırdı. Ev sahibi, Fatih ile öne geçmesine rağmen 90'da Güven'in golüne engel olamadı 


Fırsatı teptiler 
TRABZONSPOR, kongrenin gölgesinde yapılan maçta İstanbulspor önünde vasatın altında kaldı, zirve yarışında önemli yara aldı. Karşılaşmaya iyi başlayan ev sahibi ekip, 9. dakikada Yattara'nın ortasını kafayla tamamlayan Fatih Tekke'nin golüyle 1-0 öne geçti. Konuk takım, daha sonra rakibine bariz üstünlük kurdu, ancak beraberlik sayısını bulamadı. İkinci yarıda Lee'nin girişiyle Karadeniz ekibi kendine geldi. Ancak son dakikada ceza alanı içinde oluşan karambolde Güven son sözü söyledi. Hafta içinde satışa çıkarılan İstanbulspor, zorlu deplasmandan puan çıkarmayı başardı. 

Derelioğlu Avantaj kaçtı 

BORDO-Mavililer'in teknik sorumlusu İhsan Derelioğlu, basit bir hatanın kendilerine pahalıya patladığını söyledi. Tecrübeli hoca, "İstemediğimiz bir anda, istemediğimiz bir gol yedik. Kaybedilmiş bir şey yok. Ancak avantaj kaçırdık. Bu takım, mevcut durumunu aşabilecek güce sahiptir. Son hafta ve rakibin sıralamadaki yeri sönük bir atmosferin oluşmasına neden oldu" dedi. İstanbul-spor'un hocası Erol Tok ise, "Trabzonspor'un baskı altında zorlandığını biliyorduk. Puanı hak ederek aldık" diye konuştu. 

Aktuğ mu, Abanoz mu 

11.00'de başlıyor 
KARADENİZ ekibinin 53. Genel Kurulu dün 19 Mayıs Spor Salonu'nda başladı. Mali tablo, faaliyet ve denetleme kurulu raporları okunup, ibra edildiği kongrenin ilk gününe fazla ilgi gösterilmedi. Mevcut başkan Atay Aktuğ ile yeni aday Osman Abanoz arasında seçim yarışının yapılacağı bugünkü zirveye ise büyük ilgi gösterilmesi bekleniyor. Oy kullanma işlemi saat 11.00'de başlayacak, 16.00'da sona erecek. 

Bütçe 66.5 trilyon 
KONGRE divan başkanlığını son dört kongrede olduğu gibi Avukat Cengiz Çebi üstlendi. Genel Müdür Burak Gürdal tarafından açıklanan mali tabloda tahmini bütçe Yeni Türk Lirası üzerinden 66 milyon 511 bin olarak hesaplandı. Futbolcu ödemeleri ile transfer için 14 milyon YTL ayrılırken, bonservis olarak da 3 milyon YTL gözden çıkarıldı. Geçen yıla göre borç miktarının yüzde 26 artması eleştiri konusu oldu. 


</TEXT>
</DOC>
