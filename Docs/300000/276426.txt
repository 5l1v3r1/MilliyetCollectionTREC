<DOC>
<DOCNO> 276426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/yazar/kohen.html </URL>
<DATE> 2004/10/01/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Başlangıcın sonu... 
</HEADLINE>
<TEXT>


AB ile müzakere yolunun açılmasının ilk etabı olan Komisyon'un İlerleme Raporu'nun çıkmasına sadece beş gün kaldı. Haftalardır üzerinde yoğun çaba harcanan, karar gününe - veya Fransızların deyimiyle "gerçek saati"ne - işte öylesine yaklaşmış bulunuyoruz. 
Ankara'daki bir Avrupalı diplomatın ifadesiyle Komisyon'un kararını "başlangıcın sonu" olarak görmeli. Ondan sonraki "tamamlayıcı etap", 17 Aralık'ta AB Konseyi'nin - yani "zirve"nin - kararı olacak. 
Eğer umulduğu gibi gerek Komisyon'un İlerleme Raporu, gerekse Konsey'in nihai kararı olumlu olacaksa, müzakere için verilecek tarihten itibaren "sonun başlangıcı" aşamasına, yani yıllarca sürecek olan esas görüşme sürecine girilecek. 
Şu anda bütün temenniler, 6 Ekim'deki "başlangıcın sonu"nun gerçek bir "mutlu son" olması yönündedir... 

ÖYLE olacağını gösteren epey işaret var. Komisyon yetkilisi Günter Verheugen'in dün tekrarladığı "artık engel yok" şeklindeki beyanı gibi. Veya dün basına sızan Komisyon'un "etki raporu" gibi... 
Türkiye'nin AB üyeliğinin olası etkilerini inceleyen rapor aslında AB liderlerine ve politikacılarına, Türkiye'ye neden "evet" demeleri gerektiğini - kendi açılarından da çıkarlarını tek tek sayarak - net biçimde anlatıyor. Verdiği mesaj açık Türkiye AB üyeliğinden kazançlı çıkacak, ama AB de bir o kadar istifade edecek. 
Yani Türkiye'nin AB ile bütünleşmesi tam bir "win - win" durumu. Bu anlayışa yatkın olan Avrupalıların bu tavsiyeye kulak vermesi gerek. Tıpkı son zamanlarda yayımlanan örneğin "akil adamlar"ın raporundan, Brüksel'deki düşünce kuruluşu CEPS'in araştırmasına kadar çeşitli raporlardaki tavsiyeler gibi... 

AB'nin "resmi" cephesinde Türkiye lehinde oluşan müsait havaya karşılık, bazı üye ülkelerin "kamuoyu" kesiminden gelen sinyaller iyi değil doğrusu. 
Örneğin, Fransa'daki durum diğer birçok AB üyesinden hatta Türkiye'ye soğuk bakan Avusturya'dan dahi daha olumsuz. Nitekim "Le Figaro"da yayımlanan son nabız yoklaması da bunu gösteriyor Türkiye'nin AB üyeliğine karşı olanların oranı yüzde 56, lehte olanların oranı ise yüzde 36. Gerçi daha önceki anketlere kıyasla, "lehte" birkaç puanlık bir ilerleme var. Ama çoğunluk hala karşı. Nedenleri de değişik Din yüzde 25 , tarih - kültür yüzde 30 , coğrafi konum yüzde 26 ... Ve göçmen akını korkusundan kaynaklanan ekonomik neden yüzde 40 ... 
Tabii bu kaygıları giderebilecek güçlü argümanlar var. Bunlar yukarıda sözünü ettiğimiz çeşitli raporlarda da yazılı. 

NEYSE ki, Fransa'daki itirazlar, Türkiye ile müzakerelerin başlamasına değil, AB'nin Türkiye'yi üye olarak kabul etmesine karşı. Ona da çok zaman var kim bilir 10 - 15 yıl ... Bu bakımdan Cumhurbaşkanı Chirac'ın 17 Aralık'taki zirvede Türkiye'ye tarih verilmesine karşı çıkması için ciddi bir neden yok. 
Paris'teki bir diplomatın bize dediği gibi "Chirac eğer hayır demeye kararlı olsaydı, öbür liderleri bu yönde çoktan ikna etmeye çalışırdı. Bunu yapmadığına göre, zirvede tek başına karşı çıkacak hali yok"... 
Daha sonraki aşamada durum değişebilir. Belki Türkiye'nin üyeliği için referandum istenebilir. Nitekim Fransa'da şimdi bu konu hararetle tartışılıyor. 
Bundan sonra bu tür şeyleri çok duyacağız. Biz önce "başlangıcın sonu"nu getirelim hele... 



</TEXT>
</DOC>
