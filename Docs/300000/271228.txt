<DOC>
<DOCNO> 271228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/12/son/sontur26.html </URL>
<DATE> 2004/09/12/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
İHD üyeleri, 12 Eylül'ü protesto için asker postalına çiçek koydu 
</HEADLINE>
<TEXT>

     İnsan Hakları Derneği İHD üyesi bir grup, 12 Eylül'ü protesto amacıyla içine karanfil koydukları postalların başında mum yakarak oturma eylemi yaptı. 
     Taksim'deki İHD İstanbul Şubesi önünde toplanan yaklaşık 30 kişilik grup, bir çift postalın içine karanfiller koyarak, ellerindeki mumları yaktılar. 
     Grup adına bir açıklama yapan İHD Genel Başkan Yardımcısı Eren Keskin, ''12 Eylül müdahalesinin insan haklarını yerle bir ettiğini ve toplum üzerindeki etkisinin hala sürdüğünü'' söyledi. 
     Asker postallarının içine çiçek koyarak, dünyanın hiçbir yerinde askere ihtiyaç duyulmamasını istediklerini belirten Keskin, ''Çünkü asker savaş demektir. Biz postalların çiçek vazosuna dönüşmesini istiyoruz. Dünyadaki bütün askeri darbeleri protesto ediyoruz'' diye konuştu. 
     Yaklaşık 5 dakika oturma eylemi yapan grup, daha sonra dağıldı. 
     
</TEXT>
</DOC>
