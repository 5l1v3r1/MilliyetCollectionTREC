<DOC>
<DOCNO> 292212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/guncel/gun02.html </URL>
<DATE> 2004/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl Öğretmenler Günü kutlaması 
</HEADLINE>
<TEXT>


AYDIN DHA 

Aydın Valiliği'nin 24 Kasım Öğretmenler Günü nedeniyle yaptığı resmi programda, ölen öğretmenler için lokma dağıtılıp İmam Hatip Okulu Müdürlüğü'nce hatim indirilmesi tartışma yarattı. 
Atatürkçü Düşünce Derneği ADD Aydın Şubesi, bazı sivil toplum örgütleri dün ortak bir basın toplantısı düzenleyerek olayı kınadı. Toplantıda Milli Eğitim'de, çağdaş, laik bir eğitim düzeni ve ulusal egemenliğin yerine dinsel egemenliğin yer almaya başladığı öne sürülerek, Türk Aydınlanma Devrimi'ni karartmaya koşullandıran kafalara dur denmesi gerektiği ifade edildi. 
Öğretmenler Günü'nün Aydın'da ilk kez lokma dağıtılıp Kuran okutularak anıldığını hatırlatan ADD Aydın Başkanı Çetin Ardıç ve Şube Genel Sekreteri Çetin Özçelik, Cumhuriyet Savcılığının gerekli soruşturmayı başlatması gerektiğini söyledi. 


</TEXT>
</DOC>
