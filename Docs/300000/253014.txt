<DOC>
<DOCNO> 253014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/05/son/soneko20.html </URL>
<DATE> 2004/07/05/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Yıldırım Telekom özelleştirmesinde ihale dökümanları hazırlanıyor 
</HEADLINE>
<TEXT>

     Ulaştırma Bakanı Binali Yıldırım, ''Türk Telekom'un özelleştirilmesiyle ilgili ihale takvimi normal seyrinde yürüyor. Şu anda ihale dokümanları hazırlanıyor'' dedi. 
     Yıldırım, 10. Dünya Ulaştırma-Araştırmaları Konferansı sırasında düzenlediği basın toplantısında, gazetecilerin sorularını yanıtladı. 
     Binali Yıldırım, Telekom borçlarının ne şekilde yapılandırılacağına ilişkin bir soruyu şöyle yanıtladı 
     ''Türk Telekom'da affetme değil borçların sulh yoluyla halline imkan veren bir yasa Cumhurbaşkanımız tarafından onaylanarak yürürlüğe girdi. Bunun uygulama esasları Bakanlar Kurulu'ndan çıkacak kararla yapılacak. Bu kararı da önümüzdeki günlerde çıkaracağız. Ondan sonra borçlularla Türk Telekom karşılıklı oturup uzlaşmak suretiyle borçlarını tahsil edecek.'' Türk Telekom'un özelleştirme sürecine ilişkin bir soru üzerine ise Yıldırım, 11 firmanın bilgilenme sürecine katıldığını anımsatarak, şöyle konuştu 
     ''Ancak ihaleye girmek için bilgilenme sürecine katılmak gerekmiyor. katılmayanlar da ihaleye girebilecek. İhale takvimi normal seyrinde yürüyor. Şu anda ihale dokümanları hazırlanıyor. İhale şartnamesi, sözleşme örnekleri, değerlendirme raporları vs. Sanıyorum onların tamamlanmasından sonra resmen, teklif isteme sürecine girmiş olacağız.'' 
     
</TEXT>
</DOC>
