<DOC>
<DOCNO> 265318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/21/son/sontur14.html </URL>
<DATE> 2004/08/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Dişlerini çekip protez için 2005 yılına tarih verdiler .. 
</HEADLINE>
<TEXT>

     Diş tedavisi için SSK Alsancak Diş Hastanesi'ne giden Galip Kahraman'a dişleri çekildikten sonra protez için 2005 yılına tarih verildi. 
     AA muhabirine açıklama yapan Galip Kahraman 54 protez diş yapımı için gittiği hastanede, 5 ay önce dişlerinin çekildiğini ancak protez için 2005 yılına randevu verildiğini söyledi. 
     Kahraman, iş aradığını ancak dişsiz olduğu gerekçesiyle kendisine iş verilmediğini savunarak, şöyle konuştu 
     ''30 Mart 2004 tarihinde dişlerime protez yaptırmak için SSK Alsancak Diş Hastanesi'ne gittim. Burada dişlerim çekildikten sonra 15 Ocak 2005 tarihine gün verildi. 5 aydır dişsizim. 10 ay sonrasına gün verilmesine bir anlam veremedim. Yemek yiyemiyorum, konuşmakta zorluk çekiyorum. Karşımdaki insanlar beni anlamakta güçlük çekiyor. Psikolojim bozuldu.'' 
     
     ''SIKINTILAR 1 AY İÇİNDE ÇÖZÜLECEK'' 
     SSK Alsancak Diş Hastanesi Başhekimi Dr. Sezai Erkin ise kadro konusunda sıkıntı çektiklerini belirterek, hastanenin tüm Ege Bölgesine hizmet verdiğini bu nedenle sorun yaşadıklarını açıkladı. 
     Eylül ayında dışardan protez yapımı için ihale açacaklarını vurgulayan Erkin, ''İzmir'de 15-20 civarında diş hekimi açığı var. Biz de kadro sıkıntısı yaşıyoruz. Bu sıkıntı 1 ay daha sürer. Dışarıdaki laboratuvarlarla, anlaşıp protez diş yaptıracağız. Bu sorun 1 ay içinde çözülecek'' diye konuştu. 
     
</TEXT>
</DOC>
