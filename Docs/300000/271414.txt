<DOC>
<DOCNO> 271414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/13/son/sonsiy21.html </URL>
<DATE> 2004/09/13/ </DATE>
<TIME> 21.04 </TIME>
<AUTHOR>  </AUTHOR>
<HEADLINE>
Türkiye ve AB'de kadınlar... 
</HEADLINE>
<TEXT>

     ANAP Genel Başkanı Nesrin Nas, siyasetteki kadın sayısının azlığına işaret ederek, ''Olumlu ayrımcılık denilen kotayı, kadının siyasete katılmasında olmazsa olmaz görüyorum'' dedi. 
     Boğaziçi Üniveristesi'de düzenlenen ''Türkiye ve AB'de Kadınlar Ortak Bir Anlayışa Doğru'' konulu uluslararası sempozyumda konuşan Nas, kadının karar mekanizmalarında etkin yer alamamasının nedeninin, aile içindeki geleneksel yeri, eğitim ve ekonomik gücünün olmamasından kaynaklandığını söyledi. 
     Gündemdeki zina tartışmalarına da değinen Nas, ''Parlamentoda eğer 200 kadın olsaydı zina tartışmasını yapmaya cesaret edebilirler miydi Olumlu ayrımcılık denilen kotayı, kadının siyasete katılmasında olmazsa olmaz görüyorum'' diye konuştu. 
     CHP İstanbul Milletvekili Kemal Derviş, ''Çağdaş Avrupa'yı Avrupa yapan değerler kümesinde kadın hakları ve kadının toplumdaki gücünün çok önemli olduğunu'' söyledi. 
     DSP Genel Başkan Yardımcısı Ahmet Tan, Meclis'e ''Kadın-erkek eşit haklara sahiptir'' yazısının asılması gerektiğini savundu. 
     Almanya Çokkültürlü Konsey Eşbaşkanı Ozan Ceyhun, Türkiye'de gerçek anlamda bir kadın sorunu bulunduğunu kaydederek, ''Hukuk devletinde yataklarda arayacak hiçbir şey yok. Bu, Medeni Kanun'un işi, Türk devletinin işi değil. Özellikle, Türkiye mükemmel şekilde AB'ye gidiyorken gönül isterdi ki bu süreçte kendi evinde zina golü atılmamış olsun'' diye konuştu. 
     TBMM'yi ''kara bıyıklı'' olarak nitelendiren Ceyhun, ''Türkiye'ye kota uygulaması zorunlu, yoksa kara bıyıklı erkekler kadınların önünü açmayacaklar'' dedi 
     
     DİĞER KONUŞMALAR 
     Avrupa Komisyonu Genişlemeden Sorumlu Genel Müdürlüğü Ana Koordinatörü Angela Marques De-Athayde de kadın hak ve cinsiyet eşitliğinin AB üyeliğine etki eden kriterlerden biri olduğuna işaret ederek, aday ülkelerin bu modeli benimsemeleri gerektiğini söyledi. 
     Kadın Hakları Aktivisti Hülya Gülbahar, gerek Medeni Kanun'da, gerekse TCK Tasarısı'nda, kendilerinin bile şaşırdıkları kadınlarla ilgili çok radikal değişiklikler yaşandığını belirterek, ''Ama tak diye gelip namus duvarına tosluyoruz. Rızaya dayalı ilişkilere devlet müdahale etmemeli'' dedi. 
     Tunceli Belediye Başkanı Songül Erol Abdil de Türkiye'de tek kadın il belediye başkanı olmasının, kadının siyasete katılımının ve cinsler arasındaki ayrımcılığın net göstergesi olduğunu söyledi. 
     Abdil, kadınların, kendi özgür iradeleriyle oy kullanma hakkını kullanamadıklarını da ifade etti. 
     
</TEXT>
</DOC>
