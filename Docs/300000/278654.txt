<DOC>
<DOCNO> 278654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun02.html </URL>
<DATE> 2004/10/09/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
Afganistan'da tarihi devlet başkanlığı seçimleri yapılıyor... 
</HEADLINE>
<TEXT>

     Afganistan'da, Taliban rejimi iktidardan uzaklaştırıldığından bu yana ilk defa devlet başkanlığı seçimi yapılıyor. 
     Afganistan'da tarihi devlet başkanlığı seçimleri için oy verme işlemlerinin 2 saat uzatıldığı bildirildi. 
     BM yetkilileri ve Afgan yetkililerden oluşan Birleşik Seçim İzleme Kurulu'nun başkan yardımcısı Ray Kennedy, ''Ülke genelinde oy verme işleminin, çok sayıda kişinin henüz oy kullanmaması nedeniyle 2 saat uzatıldığını'' belirtti. 
     Seçime karşı çıkan Taliban militanlarının şu ana kadar herhangi bir büyük saldırı düzenlemedikleri bildiriliyor. 
     Devlet Başkanı Hamid Karzai'nin yaklaşık 20 adayın yarıştığı seçimlerde yüzde 51 oy alarak seçimlerin kasım ayına sarkmasını engelleyeceği tahmin ediliyor. 
     Karzai'nin seçim ekibi Devlet Başkanı'nın, kayıtlı 12 milyon seçmenden sandık başına gideceklerin en az yüzde 60'ının oyunu alacağını ümit ettiklerini belirtiyor. 
     Afganistan'ı yıllarca kan ve zulüm içinde yöneten Taliban rejimi ABD'deki 11 Eylül saldırılarının bir numaralı sorumlusu olarak gösterilen terör örgütü El Kaide'nin lideri Usame Bin Ladin'i Washington yönetimine teslim etmeyi reddedince, 2001 yılında Amerika liderliğinde başlatılan operasyonlarla iktidardan uzaklaştırılmıştı. 
     Afganistan'da 18 bin koalisyon askeri ve 8 bin NATO barış gücü, 42 bin Afgan polis ve askerine güvenliğin sağlanması için yardım ediyor. Tüm bu kuvvetler seçim hazırlığı sırasında alarm durumuna geçmişti. 
     Afganistan'daki hakim etnik grubun desteğini alan geçici Devlet Başkanı 46 yaşındaki Karzai'nin rakipleri arasında Tacik kökenli Eğitim Bakanı Yunus Kanuni ile Özbek General Raşid Dostum öne çıkıyor. 
     Taliban yönetimi devrildiği sırada Kuzey İttifakı'nın önde gelenlerinden olan Kanuni, Karzai'nin iktidarda daha fazla Peştu'ya yer verme kararıyla birlikte geri plana geçmişti. Kanuni'ye diğer adaylardan da destek almasına rağmen çok şans tanınmıyor. 
     Özbek General Dostum ise özellikle kuzeyde güçlü görünüyor. Dostum yandaşları Karzai'ye rağmen kazanacaklarını açıklıyorlar, ancak etnik mozaiğe sahip ülkede Karzai'yi destekleyen Peştular Özbek, Tacik, Hazara gibi diğer grupların karşısında hakim durumdalar. 
     Bu arada Pakistan'daki Afgan mülteci 19 yaşındaki Mukaddes Sıdıki, Pakistan'ın başkenti İslamabad'da, devlet başkanlığı seçiminde oy kullanan ilk seçmen oldu. 
     1992 yılında ailesiyle birlikte Pakistan'a göç eden Sıdıki, aynı zamanda seçimde oyunu kullanan ilk kadın olarak adını yazdırdı. 
     Pakistan'da kaydedilen 740 bin seçmen Afganistan'dan yarım saat önce TSİ 5.00 oylarını kullanmaya başladı. 
     
     KANUNİ ''SEÇİMLERDE USULSÜZLÜKLER VAR'' 

     Afganistan'da bugün yapılan devlet başkanlığı seçimlerinde, Hamid Karzai'nin en önemli rakibi olarak görülen Yunus Kanuni, seçimde usulsüzlükler olduğunu iddia ederek oy kullanmayı reddetti. 
     Eski eğitim bakanı Kanuni, seçmenlerin oy kullandığını belirlemek üzere parmaklarına sürülen boyaların, çok kolay yıkanabildiğini belirtti. 
     Gazetecilere açıklama yapan Kanuni, bu sorunun acil olarak ele alınması gerektiğini, eğer uygulama devam ederse seçimlerin inanılırlığının kalmayacağını kaydetti. 
     Kanuni, ''Bütün adaylar için bir çözüm bulmaya çalışıyorum. Eğer bir çözüm bulursak devam edeceğiz, ama bulamazsak oy kullanmayacağız'' dedi. 
     
     KARZAİ'NİN 15 RAKİBİ SEÇİMİ BOYKOT EDİYOR 

     Afganistan'da tarihi devlet başkanlığı seçimi için oy verme işlemleri sürerken, Devlet Başkanı Hamid Karzai'nin 15 rakibi, seçimi boykot ettiklerini ve sonuçları tanımayacaklarını açıkladı. 
     Adayların temsilcisi Abdülsettar Sirat, evinde bir araya gelen adaylar ve temsilcilerinin imzaladığı metni okuyarak, ''Seçim meşru olmayan bir seçimdir. Durdurulmalıdır. Sonuçları tanımayacağız'' dedi. 
     Sirat, boykotun nedeninin seçmenlerin oy verdiklerini belirlemek için kullanılan mürekkebin kolayca silinebilir olmasından kaynaklanan usulsüzlükler olduğunu söyledi. 
     Seçim Komisyonu sözcüsü Aykut Tavsel ise seçimlerin resmi anlamda sürdüğünü ve seçimi organize eden yetkililerin nasıl bir yol izleneceğini görüşmek üzere acil toplantı yaptıklarını söyledi. 
     Tavsel, seçimden vazgeçilip geçilmeyeceği ya da seçimin ertelenip ertelenmeyeceğine ilişkin bir soruyu, ''Bu senaryolardan herhangi biri mümkün'' diyerek yanıtladı. 
     Seçim yetkilileri, ''mürekkep sorunu''nun, birkaç seçim merkezindeki görevlilerin yanlış kalem kullanmalarından kaynaklandığını ve giderilebileceğini bildirmişti. 
     
     SEÇİM KOMİSYONU ADAYLARIN ŞİKAYETLERİNİ İNCELİYOR 

     Afganistan'daki seçim komisyonu, devlet başkanı adayları tarafından sunulan şikayeti inceliyor. 
     Başkent Kabil'deki BM sözcüsü, usulsüzlükleri gerekçe göstererek, seçimlerin durdurulmasını isteyen adayların talebini incelendiğini ve kısa süre içinde talebe yanıt verileceğini söyledi. 
     Afganistan'da tarihi devlet başkanlığı seçimi için oy verme işlemleri sürerken, Devlet Başkanı Hamid Karzai'nin rakipleri, seçimi boykot ettiklerini ve sonuçları tanımayacaklarını açıklamış, adayların temsilcisi Abdülsettar Sirat da evinde bir araya gelen adaylar ve temsilcilerinin imzaladığı metni okuyarak, ''Seçim meşru olmayan bir seçimdir. Durdurulmalıdır. Sonuçları tanımayacağız'' demişti. 
     Sirat, boykotun nedeninin seçmenlerin oy verdiklerini belirlemek için kullanılan mürekkebin kolayca silinebilir olmasından kaynaklanan usulsüzlükler olduğunu söylemişti. 
     Seçim Komisyonu sözcüsü Aykut Tavsel ise seçimlerin resmi anlamda sürdüğünü ve seçimi organize eden yetkililerin nasıl bir yol izleneceğini görüşmek üzere acil toplantı yaptıklarını ifade etmişti. 
     
     BİRLEŞİK SEÇİM İZLEME KURULU ''SEÇİM DURDURULMAYACAK'' 

     Afganistan'da tarihi devlet başkanlığı seçimleri için oy verme işlemleri sürerken, devlet başkanı adaylarınca sunulan şikayet dilekçesini inceleyen seçim izleme kurulu, seçimin durdurulmayacağını açıkladı. 
     BM yetkilileri ve Afgan yetkililerden oluşan Birleşik Seçim İzleme Kurulu'nun başkan yardımcısı Ray Kennedy, oylamanın durdurulması için haklı gerekçe bulunmadığını belirterek, seçimin bu aşamada durdurulmasının halkın oy kullanma hakkını reddetmek anlamına geleceğini söyledi. 
     Kennedy, kurulun seçimin meşru olup olmadığına karar vermesinin zaman alacağını belirterek, ''Reddettiğimiz, seçimlerin durdurulmasıdır. Başka bir konuda karar vermedik'' dedi. 
     Devlet Başkanı Hamid Karzai'nin rakipleri, seçimi boykot ettiklerini ve sonuçları tanımayacaklarını açıklamış, adayların temsilcisi Abdüssettar Sirat da evinde bir araya gelen adaylar ve temsilcilerinin imzaladığı metni okuyarak, ''Seçim meşru olmayan bir seçimdir. Durdurulmalıdır. Sonuçları tanımayacağız'' demişti. 
     Sirat, boykotun nedeninin, seçmenlerin oy verdiklerini belirlemek için kullanılan mürekkebin kolayca silinebilir olmasından kaynaklanan usulsüzlükler olduğunu söylemişti. 
     
     KARZAİ ''SEÇİMİ BOYKOT ETMEK İÇİN ÇOK GEÇ'' 

     Afganistan Devlet Başkanı Hamid Karzai, seçim sürecinin reddedilmesi ve yeni bir seçim yapılması için ''çok geç'' olduğunu söyledi. 
     Karzai, düzenlediği basın toplantısında, ''Milyonlarca Afgan her şeye rağmen oy kullanmaya gitti. Seçimin boykot edilmesi için çok geç. Halkın isteğine saygı duymalıyız'' diye konuştu. 
     Seçimi boykot eden devlet başkanı adayları, tüm seçim sürecini reddettiklerini belirterek, en kısa zamanda yeni seçim yapılmasını istemişlerdi. 
     Usulsüz olduğu gerekçesiyle seçimi boykot eden 14 aday adına açıklama yapan devlet başkanı adaylarından Abdüssettar Sirat, ''Bugünkü seçimler sonucunda iktidara gelecek herhangi bir hükümetin güvenilirliği ve geçerliliği yoktur, böyle bir hükümet bizim için gayri meşrudur'' demişti. 
     Sirat, seçimi daha önce boykot eden aday sayısının 15 olduğunu, ancak seçime giren tek kadın aday Massud Celal'in bu son açıklamaya katılmadığını söylemişti. 
     
     KARZAİ OY KULLANDI 

     Afganistan'da Taliban rejimi iktidardan uzaklaştırıldığından bu yana ilk defa düzenlenen devlet başkanlığı seçimlerinde göreve yeniden talip olan Hamid Karzai oyunu kullandı. 
     Karzai, yoğun güvenlik önlemleri altında, başkent Kabil'deki bir oy verme merkezinde, yerel saatle 10.00'dan TSİ 08.30 hemen sonra oy verdi. 
     Devlet Başkanı Hamid Karzai'nin yaklaşık 20 adayın yarıştığı seçimlerde yüzde 51 oy alarak seçimlerin kasım ayına sarkmasını engelleyeceği tahmin ediliyor. 
     Karzai'nin seçim ekibi, Devlet Başkanı'nın, kayıtlı 12 milyon seçmenden sandık başına gideceklerin en az yüzde 60'ının oyunu alacağını ümit ettiklerini belirtiyor. 
     Afganistan'daki hakim etnik grubun desteğini alan geçici Devlet Başkanı 46 yaşındaki Karzai'nin rakipleri arasında Tacik kökenli Eğitim Bakanı Yunus Kanuni ile Özbek General Raşid Dostum öne çıkıyor. 
     
     POWELL AFGANİSTAN'IN DEMOKRASİ YOLU GERİ DÖNDÜRÜLEMEZ 

     ABD Dışişleri Bakanı Colin Powell, Taliban rejimi iktidardan uzaklaştırıldığından bu yana ilk defa devlet başkanlığı seçimi yapılan Afganistan'ın demokrasi yolunun geri döndürülemez olduğunu söyledi. 
     Powell, uluslararası basına yönelik bir makalede, ''Çok önemli olan başkanlık seçimleri, sürmekte olan ve geri döndürülemez bir sürecin parçasıdır'' ifadesini kullandı. 
     ABD Dışişleri Bakanı, Afganistan'ın, İslam mirasına saygılı, ılımlı ve demokratik bir toplum ve terörizme karşı savaşta kalıcı bir müttefik haline gelmesi gerektiğini de belirtti. 
     Dışişleri Bakanlığı sözcüsü Richard Boucher da, seçimlerde görev yapan 500 uluslararası gözlemci arasında Amerikan parlamentosundan karma bir heyetin görev yapacağını söyledi. Boucher, Amerikan heyetine eski büyükelçi Richard Williamson'ın başkanlık ettiğini de kaydetti. 
     
     OKUMA YAZMA BİLMEYEN KADIN SEÇMENLER SORUN YAŞADI 

     Afganistan'da bugün yapılan tarihi devlet başkanlığı seçiminde, ülkenin batısındaki Herat kenti sakinleri sabah erkenden seçim sandıklarına gitti. 
     365 seçim sandığının bulunduğu Herat kentinde seçmenlerin, sandıklar önünde yüzlerce metre uzunluğunda kuyruk oluşturduğu belirtildi. 
     Kent vali sözcüsü Muhammedullah Afzali, oy kullanma işleminin başlamasından bu yana ''hiçbir güvenlik sorunuyla'' karşılaşılmadığını, seçim sürecinde güvenliği Afgan ulusal ordusu ve polisin sağladığını söyledi. 
     Seçim sandıklarından birinin önünde ilk sırada bulunan Golam Rıza 55 , yerel saatle 02.30'da uyandığını ve seçim sandıklarının bulunduğu Takiy okuluna 05.00'da geldiğini belirterek, ''Çok heyecanlı olduğum için gece uyuyamadım'' dedi. 
     Kadın ve erkeklerin ayrı oy kullandığı seçimlerde, çoğu okuma yazma bilmeyen kadınların oy verme işlemi sırasında büyük sorun yaşadığı kaydedildi. 
     Okuma yazma bilmeyen kadınların başka kadınlardan yardım istediği, Birleşik Seçim İzleme Kurulu personelinden kendileri için oy kullanmalarını talep ettikleri ya da oy verdikten sonra seçim pusulalarını personele göstererek, doğru yapıp yapmadıklarını sordukları ifade edildi. 
     56 yaşındaki bir kadın seçmen, ''Okuma yazmam yok. Herhangi bir yere çarpı işareti koydum, kim için oy kullandığımı bilmiyorum'' dedi. 
     Bu arada, seçimin başlamasına saatler kala Pakistan'ın Peşaver kenti yakınlarında Afgan mültecilerin oy kullanması için bir okulda kurulan seçim merkezine 2 el bombası atıldığı bildirildi. 
     Seçimin başlamasına 7 saat kala düzenlenen saldırıda, bir polisin hafif yaralandığı kaydedildi. 
     Öte yandan İran'daki Afganların da oy kullanmaya başladığı belirtildi. 
     BM'ye bağlı Uluslararası Göç Örgütü'nün 660 bin kadar olduğu tahmin edilen Afgan seçmenler için 125 seçim sandığı kurduğu kaydedildi. Seçimlere katılımın İran'da bugün iş günü olması nedeniyle az olmasının beklendiği, ev hanımlarının eşleri olmadan seçim sandıklarına gidemeyeceği ifade edildi. 
     
</TEXT>
</DOC>
