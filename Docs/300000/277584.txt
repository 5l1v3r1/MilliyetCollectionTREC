<DOC>
<DOCNO> 277584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/dunya/adun.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen rest çekti 
</HEADLINE>
<TEXT>


AB Komisyonu'nun Türkiye ile ilgili tavsiye metnine 'Ermeni soykırımı tanınsın' gibi ifadeler sokulmaya çalışılınca Verheugen, 'Metnin ruhu değişeceğine hiç çıkmasın daha iyi' dedi 

Güven Özalp - Brüksel 


Avrupa Birliği AB Komisyonu'nun bugün Türkiye'yle müzakerelere başlanıp başlanmaması konusunda yapacağı tavsiyenin renginin yeşil olacağı kesinleşti. Türkiye karşıtlarının tavsiye metninde son dakika değişikliği yaptırma yönündeki çabaları ise Brüksel'de son ana kadar kıran kırana pazarlık yaşanmasına neden oldu. Pazarlıkların odağında ise ekibi tarafından hazırlanan tavsiyenin özünün zarar görmemesi için, masaya getirilen olmadık önerilere set çekmeye çalışan Komisyon'un Genişlemden Sorumlu Üyesi Günter Verheugen yer aldı. Sürekli olarak değişiklik önerilerine muhatap olan Verheugen, "Metnin ruhu değişeceğine hiç çıkmasın" diyerek rest çekti. 

Verheugen'in direnci 
Komisyon'un bugün sabah erken saatlerde başlaması öngörülen toplantı sonucunda yoğun tartışmalara karşın Türkiye'nin müzakerelere başlamasını önermesine kesin gözüyle bakılıyor. Özellikle Verheugen'in bunu sağlamak ve herhangi bir "sapmaya" olanak vermemek için yoğun bir direnç gösterdiği belirtiliyor. Verheugen'in özellikle diğer komiserlerden gelen, "Komisyon'un yetki alanına girmeyen", "Tavsiye metnine sokulmasının hiçbir anlam taşımayacağı", "Müzakere tavsiyesinden çok müzakerelere ilişkin olarak 17 Aralık'ta liderlerin vereceği kararda dile getirilmesi gereken" unsurlar içeren önerilere set çekmek için yoğun çaba sarf ettiği öğrenildi. 

Fransız'ın önerileri 
Özellikle Fransız üye Pascal Lamy'nin "Ermeni soykırımının tanınması", "Kısa vadede müzakerelere uyum sağlayamazsa Türkiye'ye özel statü verilmesi", "Önerilen denetim mekanizmalarının daha da sertleştirilmesi" gibi kabul edilmesi söz konusu olmayan öneriler getirdiği kaydediliyor. 

Olası sonuç 25'e 5 
Verheugen'in bazı komiserlerin ısrarları karşısında rest çektiği ve yakın çevresine, "Metnin ruhunun değiştirilmesine izin vermem. Değişeceğine hiç çıkmasın" dediği belirtiliyor. Verheugen'in komiserlerle gerçekleştirdiği temaslara ilişkin olarak Ankara'yla dirsek temasında olduğu da biliniyor. Diplomatik kaynaklar, Verheugen'in "dediğim dedikçi" ve tavizsiz yaklaşımıyla bugüne kadar her istediğini yaptırmayı başardığına dikkat çekiyorlar. 
Türkiye kararının oylama yerine oybirliğiyle kabul edilmesini tercih eden Verheugen'in, bu yöntem nedeniyle tavsiyenin "eğilip bükülme riskinin belirmesi" halinde AB Komisyonu Başkanı Romano Prodi'yle kararı oylamaya götürmesi bekleniyor. Oylamada ise Türkiye karşıtlarının 25'e karşı 5 gibi bir oranla hezimete uğrayabilecekleri belirtiliyor. 

İkisi ikna oldu 
Önceki gece yürütülen temaslarda "net muhalifler" arasında yer alan Lüksemburglu Viviane Reding ve Fransız Jacques Barrot'nun ikna edildiği kaydedildi. Türkiye'ye karşı oy kullanmaları kesin olan diğer 5 üyenin ise 1 Kasım'da göreve başlayacak yeni Komisyon'da yer bulamayan isimler olması da dikkat çekiyor. 
Komisyon, İlerleme Raporu, Etki Raporu ve Tavsiye Kararı'nı bugün öğle saatlerinde resmen açıklayacak. Sabah erken saatlerde başlayacak olan Komisyon toplantısının son dakikaya kadar yoğun tartışma içinde sürmesi bekleniyor. 


</TEXT>
</DOC>
