<DOC>
<DOCNO> 251301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/dunya/dun01.html </URL>
<DATE> 2004/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İttifak'a Irak'ta sembolik rol 
</HEADLINE>
<TEXT>


NATO bugün Irak ordusuna eğitim verme kararını açıklayacak. Ancak, Türkiye dahil üyelerin çoğu bunu Irak dışında yapmak istiyor 

GÜVEN ÖZALP 


Irak savaşında rol alma konusu nedeniyle tarihinin en derin krizlerinden birini yaşayan NATO, bütünlük içinde olduğunu ve yaraları sardığını göstermek için Irak'ta adım atmaya hazırlanıyor. Atılacak adım ise sembolik olmanın ötesine geçemeyecek. NATO liderleri bugün Irak güvenlik güçlerinin eğitimini İttifak'ın üstleneceğini açıklayacak. 
Varılan uzlaşı çerçevesinde Irak polis gücü ve ordusunun eğitimi NATO üyeleri tarafından gerçekleştirilecek. Almanya gibi bazı İttifak üyeleri halen Irak güçlerine ülke sınırları dışında eğitim veriyor. Irak sınırları dahilinde eğitim verme konusunda ise İttifak üyeleri arasında belirgin bir isteksizlik var. Halen Irak'ta görev yapan Polonya'nın yönetimindeki bölgede bu tür bir eğitim verilebileceği belirtiliyor. 
Türkiye'nin de Irak güvenlik güçlerine eğitim verilmesi konusunda istekli olduğu, ancak Ankara'nın tercihinin de bu eğitimi Irak sınırları dışında verme yönünde belirginleşiyor. Bu bağlamda Türkiye'nin Barış İçin Ortaklık programı çerçevesinde kullandığı merkezde Irak birimlerine eğitim vermesi bekleniyor. 


</TEXT>
</DOC>
