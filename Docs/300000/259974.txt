<DOC>
<DOCNO> 259974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sonsiy05.html </URL>
<DATE> 2004/08/02/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
YÖK'ün kararı... KKTC'den bir heyet Türkiye'ye geldi... 
</HEADLINE>
<TEXT>

     YÖK'ün, KKTC'deki üniversitelere ön kayıtla öğrenci alımını kaldırması üzerine KKTC'den CTP milletvekili Mehmet Çağlar başkanlığındaki bir heyet, karardan dönülmesi amacıyla Milli Eğitim Bakanlığı ve YÖK nezdinde bazı temaslarda bulunmak üzere Ankara'ya geldi. 
     Çağlar, YÖK'ün kararıyla ilgili olarak, ''Amacımız buraya gelip YÖK'ün kararının kaldırılması konusunda kavga vermek değil, yapıcı bir şekilde karşılıklı olarak görüşlerimizi paylaşmak'' dedi. 
     CTP Milletvekili Mehmet Çağlar başkanlığındaki heyet Milli Eğitim Bakanı Hüseyin Çelik'i makamında ziyaret etti. 
     Basına kapalı gerçekleşen ve 1 saate yakın süren ziyaretin ardından gazetecilere açıklama yapan Çağlar, Milli Eğitim Bakanı Çelik ile YÖK'ün KKTC'deki üniversitelerle ilgili aldığı kararı görüştüklerini ifade etti. 
     Çağlar, kararın kaldırılmasını ve KKTC'deki üniversitelerin ön kayıtla öğrenci almasına izin verilmesini istediklerini ifade etti. Bu konuda Hüseyin Çelik ile görüş birliğinde olduklarını kaydeden Çağlar, temaslarının bu çerçevede süreceğini belirtti. 
     Milli Eğitim Bakanı Çelik'in konuyu nasıl değerlendirdiğinin sorulması üzerine Çağlar, ''Sayın Bakan, olaya olumlu bakıyor. Bizler gibi bakıyor, yapıcı bakıyor. Sayın Bakan ile herhangi bir görüş ayrılığımız yoktur. Kendileri bu kararın kaldırılması için elinden geleni yapacağını hükümeti adına bildirdi'' diye konuştu. 
     Bir gazetecinin, YÖK'ün özerk bir kurum olduğunu hatırlatarak, ''Milli Eğitim Bakanlığı bu konuda ne yapabilir'' sorusuna karşılık Çağlar, şunları söyledi 
     ''Bizim yaptığımız, girişimdir. Amacımız buraya gelip YÖK'ün kararının kaldırılması konusunda kavga vermek değil, yapıcı bir şekilde karşılıklı görüş alışverişinde bulunarak, Kıbrıs'taki üniversitelerin gerek ekonomiye katkısı gerekse Kıbrıs Türk toplumunun duyarlılığı açısından görüşlerimizi paylaşıyoruz. Eğitim Bakanlığı ile aramızda herhangi bir ihtilaf yoktur. Bu konuyu YÖK ile görüştükten sonra daha doyurucu açıklama yaparız.'' 
     
</TEXT>
</DOC>
