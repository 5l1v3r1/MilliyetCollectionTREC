<DOC>
<DOCNO> 262431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/son/sonsiy10.html </URL>
<DATE> 2004/08/11/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Erdoğan MGK Genel Sekreterliği için uzlaşınca onaya göndereceğiz 
</HEADLINE>
<TEXT>

     Başbakan Recep Tayyip Erdoğan, MGK Genel Sekreterliği için isim üzerinde uzlaştıkları anda onay makamına göndereceklerini bildirdi. 
     Başbakan Erdoğan, Gürcistan'a resmi ziyareti öncesi Esenboğa Havalimanı'nda yaptığı açıklamada, Türkiye ve Gürcistan arasındaki bugüne kadar olan siyasi, ekonomik, ticari, ve kültürel ilişkileri daha da üst düzeye çekebilmenin gayreti içerisinde olacaklarını söyledi. 
     Tiflis ziyaretinden sonra Batum'da da gerek havaalanı gerek liman çalışmalarında müşterek neler yapabilecekleri, bu konuları müzakere etme fırsatı olacağını belirten Erdoğan, ''Başbakan sayın Zivanov ile de konuları enine boyuna görüşmek suretiyle bu üst ziyaretleri daha da verimli kılabilecek adımları nasıl atabileceğimizi müzakere edeceğiz'' dedi. 
     Erdoğan, ziyaretinden verimli neticeler alacaklarına inandığını kaydetti. 
     Erdoğan, daha sonra gazetecilerin çeşitli konulara ilişkin sorularını yanıtladı. 
     Bir gazetecinin ''Abhazya heyetiyle dün görüştünüz. Size ne ilettiler '' şeklindeki sorusuna, heyetin, gerek buradaki vatandaşların, gerek oradaki hemşehrileriyle olan bazı sıkıntılarını dile getirme fırsatları olduğunu bildirdi. 
     ''Diyarbakır Büyükşehir Belediye Başkanı Osman Baydemir'in taziye ziyareti konusundaki değerlendirmenizi alabilir miyiz diye soran bir başka gazeteciye Erdoğan şu karşılığı verdi 
     ''Bu gündemi değiştirme gibi bir durum oluyor. Bundan önce de söyledim, bu tür soruları kendi gündemi içerisinde bize aktarırsanız çok isabetli olur. Kaldıki Pazartesi günü hükümet sözcümüz Cemil Çiçek bey bu konuyla ilgili düşüncelerimizi aynen aktardı. Cemil Çiçek Beyin söylediği sözler hükümetimizin düşünceleridir. Bunun dışında, ben ne düşünüyorum, benim yardımcılarım ne düşünüyor bunu tekrar sormaya gerek yok.'' Erdoğan, ''MGK Genel Sekreterliği için isim üzerinde bir uzlaşma oldu mu '' sorusuna da, ''Uzlaştığımız anda zaten hemen onay makamına göndereceğiz'' karşılığını verdi. 
     Başbakan Erdoğan'ı Gürcistan'a uğurlamak üzere Esenboğa Havalimanı'nda bulunan Dışişleri Bakanı ve Başbakan Yardımcısı Abdullah Gül'e Erdoğan'ın hareketinden sonra gazeteciler MGK Genel Sekreterliği için isim konusu tekrar sordular. 
     Abdullah Gül, ''ne uzlaşması'' diye sorarak gazetecilere karşılık verdi ve sözlerini şöyle sürdürdü 
     ''Sayın Başbakan'ın söylediğini yanlış algıladınız. Sayın Başbakan muhakkak ki düşünüyor, hükümet düşünüyor. Hükümet teklifini yapacaktır. Gazetelerde çıkanlar hep spekülasyonlardır.'' 
     
</TEXT>
</DOC>
