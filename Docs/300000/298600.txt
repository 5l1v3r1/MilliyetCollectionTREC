<DOC>
<DOCNO> 298600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/astro/index.html </URL>
<DATE> 2004/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
BU HAFTA SİZE NE GETİRECEK 
</HEADLINE>
<TEXT>


Gökyüzünde değişken burçlar öne çıkarken, hafta sonunda son derece esnek olmak ve değişikliklere ayak uydurmak gerekiyor. Balık burcundaki Ay bizi duygusal yönden harekete geçiren olaylara işaret ederken, kendimizi başkalarının işini yaparken görebiliriz. Daha seçici ve dikkatli olmamız gereken günlerdeyiz. Sıkı planlar yapsak bile bunları değiştirmek isteyebiliriz. 

Yok edici Pluto'ya dikkat 

Önümüzdeki bir aylık süre içinde Pluto'nun yıkıcı enerjisi özellikle köktendinci hareketleri çok daha fazla tetikleyebilir 

Yarın Yay burcunda gerçekleşecek olan yeniay aynı zamanda Pluto ile de yakın birleşme içerisinde olacak. Bu yüzden önümüzdeki bir ay boyunca Pluto gezegeninin etkilerine hayatımızda çok daha fazla tanık olabiliriz. Pluto astrolojide kolektif kategoride yer alan bir gezegendir. Bir başka deyişle, etkileri bireysel olmaktan çok yığınları, toplulukları, sosyal alanda etkili olan güçleri harekete geçirir. Mitolojide ise Pluto, yeraltı dünyasının yöneticisi Hades'tir. Pluto enerjisi her zaman derinlerden, dipten gelen büyük çaplı aşırılıklara giden değişimleri simgeler. 
Yay burcu ise felsefe, ideoloji ve inançlarla da yakından ilişkilidir. Bu burç büyük arayışları, hayatın anlamını araştırmayı ve sürekli olarak görüşlerimizi daha geniş bir çerçevede tutma ihtiyacını açıklar. 1995'ten bu yana Yay burcunda ilerlemekte olan Pluto, tüm bu süre içinde dünyada inançlarda aşırı noktalara gitme arzusunu çok daha fazla körüklüyor. Köktendincilerin başlattığı savaşlar artık tüm dünyaya yayılmış durumda gözüküyor. 

Batı dünyasına yeni saldırılar olabilir 

11 Eylül saldırısı tüm dünya için Yay burcundaki Pluto'nun en açık örneği oldu ve gücünü sürekli olarak yeniliyor. Yarın gerçekleşecek yeniay bu bakımdan çok önemli zira içerisinde taşıdığı Plutonik enerjiyi yine belirgin biçimde ortaya koyacak. Aynı zamanda bu ay, Hıristiyanlar için önemli bir dini olaya işaret ettiği için, özellikle Batı dünyasına yeni saldırılarla karşılaşabiliriz. 
Ayrıca bu dönemde Mars'ın da kendi burcu Akrep'te ilerlediğini görüyoruz. Bu bakımdan şiddet ve terör içeren gelişmeler son derece sinsi ve gizli biçimde planlanabilir. Mars 18-21 Aralık tarihleri arasında Satürn'le de üçgen açı içinde kalacak. Bu iki gezegenin açı yaptığı zamanlarda yıkıcı enerjiler daha kolay ifade imkanını bulabilir. Bu tarihlerde Mars Satürn ilişkisi, Güneş Pluto orta noktasıyla da bir arada görülüyor. Aynı dönemde şiddet içeren Antares ve özellikle silah kullanımıyla bağlantılı sayılan El Nath adlı yıldız, New York üzerinde etkin görünüyor. Kısacası önümüzdeki bir ay içinde Pluto'nun yıkıcı enerjisinin çok daha dikkat çekici hale gelebileceğini görebiliriz. ABD'nin astrolojik haritası da bazı ağır transitlere işaret ediyor. Yeniaylı Pluto ABD'nin Mars'ının tam karşısında yer alıyor. Yüksek ve yokedici enerjilerin ortaya çıkması söz konusu. Umarız dünya yeni yıla çok daha barışcıl enerjiler altında girer. 



</TEXT>
</DOC>
