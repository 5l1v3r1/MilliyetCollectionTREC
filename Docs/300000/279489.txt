<DOC>
<DOCNO> 279489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sonspo26.html </URL>
<DATE> 2004/10/12/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Susiç 6 yabancı futbolcudan sadece 2'si ilk 11'de sahaya çıkacak kalitede 
</HEADLINE>
<TEXT>

     Konyaspor Teknik Direktörü Saffet Susiç, ciddi ve profesyonel şekilde çalışacağına söz vererek, ''Ligi kaçıncı bitireceğimizi hep birlikte göreceğiz'' dedi. 
     Susiç, TSYD Konya Şubesi Lokali'nde düzenlediği basın toplantısında, 2 yıldır ara verdiği teknik direktörlük görevine Konyaspor'un teklifiyle yeniden başladığını söyledi. 
     Konyaspor'un çok kaliteli ve yetenekli futbolculardan kurulu bir takım olduğunu ifade eden Susiç, sadece bazı mevkilerde futbolcu eksikliği olduğunu anlattı. 
     Takımda 6 tane stoper oyuncunun fazla olduğunu dile getiren Susiç, şunları söyledi 
     ''İyi futbolcu var, ama sayısı az. Öncelikle yabancı futbolcu alınırken seçici olunması gerekiyor. Yabancı alındıysa ilk 11'de doğrudan oynamalı. Şu anda kadrodaki 6 yabancı futbolcudan sadece ikisi ilk 11'de sahaya çıkacak kalitede. Birçok mevkide sorunlar yaşayabiliriz. Ciddi ve profesyonel şekilde çalışmaya söz veriyoruz. Ligi kaçıncı bitireceğimizi hep birlikte göreceğiz.'' Maçlarda ve antrenmanlarda PAF takımını yakından izleyeceğini vurgulayan Susiç, kendisini kanıtlayan futbolcuları zaman geçirmeden A takıma kazandırabileceğini bildirdi. 
     Susiç, yönetimin kendisiyle masaya oturduğunda ligi 7 yada 8'inci bitirmeleri halinde başarıyı yakalamış sayılacaklarını söylediğini belirterek, bu hedefi yakalamak için elinden geleni yapacağını kaydetti. 
     
     FORMAYI HAK EDEN GİYECEK 
     Konyasporlu oyuncuların kültür seviyesinin yüksek olduğunu ifade eden Susiç, ''Her sisteme ayak uydurabilirler. Bunu hep birlikte göreceğiz. Öncelikle 4-4-2'yi deneyeceğiz. Ancak bu sistemde kalıcı olmak zorundayız. Futbolculara hangisi uyarsa o sistemle devam ederiz'' dedi. 
     Susiç, Ocak ayına kadar eldeki imkanlarla gitmeye çalışacaklarını, lige verilen arada gerekirse transfere yöneleceklerini dile getirerek, ''Benim için futbolcunun adı değil, formayı hak etmesi önemli. Hak eden futbolcuya her zaman takımda yer var. Özveriyle çok daha güzel yerlere geleceğimize inanıyorum. Bunun için Konyasporlu taraftarın desteğine ihtiyacımız var. 2 milyon nüfuslu bir ilde 30 bin kişilik stadın doldurulması sorun olmamalı'' diye konuştu. 
     
</TEXT>
</DOC>
