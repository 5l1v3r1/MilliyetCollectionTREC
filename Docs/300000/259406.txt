<DOC>
<DOCNO> 259406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur35.html </URL>
<DATE> 2004/07/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
RTÜK'ten uyarı kararları... 
</HEADLINE>
<TEXT>

     RTÜK, yayın ilkelerini ihlal ettikleri gerekçesiyle, NTV ve MTV ile bazı yerel televizyon ve radyoların uyarılmasına karar verdi. 
     RTÜK'ten yapılan yazılı açıklamaya göre, NTV'nin, ''yayınların şiddet kullanımını özendirici veya ırkçı nefret duygularını kışkırtıcı nitelikte olmamasına'' ilişkin yayın ilkesini 13 ve 15 Haziran 2004 tarihlerinde yayınlanan ''Haber Bültenleri'' ile ihlal ettiği gerekçesiyle uyarılmasına karar verildi. 
     MTV'ye de ''halkı aldatacak, yanıltacak veya haksız rekabete yol açacak reklam yayınlarına yer verilmemesi'' ilkesini 3 Mayıs 2004'te yayınlanan ''Akademi Türkiye'' adlı yarışma programında ihlal ettiği için uyarma cezası verildi. 
     Bazı yayın ilkelerini ihlal ettikleri gerekçesiyle Kanal A Ankara , Kanal A Adana , İskenderun Güney TV Hatay , AY TV Aydın , İzmir TV İzmir , Akça TV Trabzon , Özgür Radyo Ankara , Hakkari FM Hakkari ve Gün TV'nin Diyarbakır uyarılması kararlaştırıldı. 
     Diyarbakır'da yayın yapan Aktüel Radyo da ''radyo, televizyon ve veri yayınları, hukukun üstünlüğü, Anayasa'nın genel ilkelerine, temel hak ve özgürlüklere, milli güvenliğe ve genel ahlaka uygun olarak kamu hizmeti anlayışı çerçevesinde yapılır. Yayınların Türkçe yapılması esastır'' ilkesini çeşitli tarihlerdeki yayınlarda ihlal ettiği gerekçesiyle uyarıldı. 
     RTÜK, Adana'da yayın yapan Radyo Dünya ile Hakkari FM ve Özgür Radyo'dan bazı yayınları nedeniyle savunma istedi. 
     RTÜK ayrıca, üst kurulca öngörülen yükümlüklerini yerine getirmediği gerekçesiyle Gün TV'nin ve Flash FM'in Aydın uyarılmalarına karar verdi. 
     
</TEXT>
</DOC>
