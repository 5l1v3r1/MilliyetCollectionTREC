<DOC>
<DOCNO> 280590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/15/son/sondun01.html </URL>
<DATE> 2005/03/15/ </DATE>
<TIME> 02.05 </TIME>
<AUTHOR>  </AUTHOR>
<HEADLINE>
Newsweek Irak savaşı 1043 Amerikalı çocuğu yetim bıraktı 
</HEADLINE>
<TEXT>

     Can KAMİLOĞLU NEW YORK, DHA 

ABD'nin önde gelen haftalık dergilerinden Newsweek, son sayısında, Irak savaşı nedeniyle yetim kalan Amerikalı çocukların dramını yazdı. Dergi, haberin kaleme alındığı güne kadar yaklaşık 1508 Amerikalı askerin Irak savaşında öldüğünü, bu savaş nedeniyle anne ve babalarını yitiren çocuk sayısının da 1043 olduğunu belirtti. 
     Irak savaşında hayatını kaybeden askerlerin, Amerikan askeri kanunlarına göre cepheye gitmeden önce vasiyet ve isteklerini yazmak zorunluluğunda olduğuna dikkat çeken dergi, "Bu çocuklara, ölmeden önce kaydedilen video görüntüleri ve mektuplar miras kalıyor" diye yazdı. Savaşa anne babasını gönderen çocukların çok zorluk çektiğini belirten dergi, "Savaşta ebeveynlerini kaybeden çocuklar manevi olarak yıkılmalarının yanı sıra maddi olarak da fakirleşip bir çok hakkı kaybediyor" ifadesini kullandı. 
     
</TEXT>
</DOC>
