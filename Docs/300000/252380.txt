<DOC>
<DOCNO> 252380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sondun03.html </URL>
<DATE> 2004/07/02/ </DATE>
<TIME> 08.15 </TIME>
<AUTHOR>  </AUTHOR>
<HEADLINE>
Bazı Amerikalılar, başkanlık seçimlerinde BM gözlemcisi istiyor... 
</HEADLINE>
<TEXT>

     Amerikan Temsilciler Meclisi'nin bazı Demokrat üyeleri, kasımda yapılacak başkanlık seçimleri için BM'nin gözlemci göndermesini istedi. 
     BM Genel Sekreteri Kofi Annan'a ortak mektup gönderen 9 temsilci, dört yıl önceki seçimlerde Florida eyaletinde olup bitenleri ''seçim fiyaskosu'' olarak nitelendirdiler ve BM'nin, 2 Kasım'da ''adil ve hür'' seçim yapılabilmesi için gereken önlemleri almasını istediler. 
     Florida temsilcisi Eddie Bernice Johnson, ''Kongre üyeleri olarak, halkımızın 2000 seçimlerindeki kabusu tekrar yaşamayacağından emin olmalıyız'' dedi. 
     Temsilciler, mektuplarında, Medeni Haklar Federal Komisyonu'nun 2001'de hazırladığı raporda, ''Florida'daki seçim sürecinde çok sayıda seçmenin oy hakkının çiğnendiği'' hükmünü verdiğini hatırlattılar ve reform vaatlerine rağmen 2004 başkanlık seçiminde aynı şeyin tekerrür etmeyeceğinin garantisi olmadığını vurguladılar. 
     Cumhuriyetçi George Bush, Florida'da birkaç kez yapılan oy sayımının sağladığı kılpayı farkla 2000 seçimlerini Demokrat rakibi Al Gore karşısında kazanmıştı. 
     
</TEXT>
</DOC>
