<DOC>
<DOCNO> 289425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/17/spor/spo04.html </URL>
<DATE> 2004/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim için her maç ciddi 
</HEADLINE>
<TEXT>


Trabzon'un hocası Ziya Doğan, "Rakibin büyüğü, küçüğü yok. Fenerbahçe maçı da normal bir lig sınavı" dedi 


"İyi çalışıyoruz" 
BORDO - Mavili ekibin çalıştırıcısı Ziya Doğan, her maçın ciddi olduğunu söyledi, "Rakibin büyüğü, küçüğü yok" dedi. Doğan, "Fenerbahçe maçı da, normal lig sınavı. Puan cetvelindeki konumu itibariyle maça ilgi gösterilmesini, derbi diye nitelendirmesini doğal karşılıyoruz. İyi çalışıyoruz. Milli takımdaki oyuncuların yokluğu bizi biraz etkiliyor, ama onlar da çalışıyorlar. Milli takım kazanırsa, onlar da moralli gelir" diye konuştu. 

"Hak eden kazansın" 
DOĞAN, üç puanı alacak güçte olduklarını vurguladı, "Şu ana kadar yaptıklarımız da, bu gücümüzü net olarak ortaya koyuyor. Hak eden kazansın. İnşallah biz hak edeceğiz. Çünkü buna gerçekten çok ihtiyacımız var" ifadesini kullandı. Tecrübeli hoca, maçın centilmence geçmesini dilediğini belirtti, ""Maçı kazanan ilk yarıyı değil, haftayı zirvede kapatır. Şampiyonluk için daha çok maç var. Sadece bir maçı daha atlatmış olacağız" yorumunu yaptı. 

Kapılara kilit 

ZİYA Doğan, Fenerbahçe maçının diğerlerinden farkının olmadığını söylemesine rağmen, bu sezon ilk kez bir maçtan 5 gün önce kapılarını dış dünyaya kapattı. Doğan'ın Bordo- Mavili futbolcuları da perşembe akşamı kampa alacağı bildirildi. Bu arada Trabzonspor çalışmalarına dün de devam etti. Antrenman sonrası Emrah Eren 26, Hasan Üçüncü ise 24. yaşını arkadaşlarıyla pasta keserek kutladı. 


</TEXT>
</DOC>
