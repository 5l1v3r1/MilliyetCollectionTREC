<DOC>
<DOCNO> 289322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/16/son/sontur26.html </URL>
<DATE> 2004/11/16/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Malatya'da maskeli cinayet .. 
</HEADLINE>
<TEXT>

     Bayramı ailesiyle geçirmek üzere İstanbul'dan Malatya'nın Darende İlçesi'ndeki köyüne gelen kişi, maskeli 2 kişi tarafından, defalarca bıçaklanarak öldürüldü. 
     AA muhabirinin edindiği bilgiye göre, ilçeye bağlı Karaoğuz Köyü'nde çiftçilik yapan, kış aylarında ise İstanbul'daki bir firmada çalışan Halil Kalkan 31 , Ramazan Bayramı'nı ailesiyle birlikte geçirmek için arife günü köyüne geldi. Dün gece geç saatlerde evine zorla giren maskeli 2 kişi tarafından henüz belirlenemeyen bir nedenle vücudunun çeşitli yerlerinden defalarca bıçaklanan Kalkan, olay yerinde hayatını kaybetti. 
     Olayla ilgili geniş çaplı soruşturma başlatılırken, Kalkan'ın eşi Ayşe Kalkan'ın jandarmada verdiği ifadede, olayın yatmaya hazırlandıkları sırada meydana geldiğini söylediği, cep telefonuyla aranan eşinin yanından ayrılarak diğer odaya gittiğini ve 'yapamazsınız, edemezsiniz' gibi sözlerle sinirli bir şekilde konuştuğunu anlattığı öğrenildi. 
     Ayşe Kalkan'ın ifadesinde eşinin telefonla konuştuğu sırada kendisinin çalan kapıya baktığını ve eşinin cep telefonuyla görüşmeye devam ettiğini, kapıyı açtığında maskeli 2 kişinin size bayram sürprizi yapmaya geldik diyerek, kendisini bayılttıklarını söylediği belirtildi. 
     Ayıldığında, eşini kalbinden, boynundan ve avuçlarının içinden onlarca defa bıçaklanmış şekilde yerde kanlar içinde yatarken gördüğünü ifade eden Kalkan'ın, hiç kimseyle husumetleri olmadığını, eşinin kim tarafından ve neden öldürüldüğüne bir türlü akıl erdiremediğini söylediği öğrenildi. 
     Bu arada, bazı vatandaşların olayın meydana geldiği saatlerde 2 kişiyi yaya olarak hızla giderken ve daha sonra araçla uzaklaşırken gördüklerini bildirdikleri kaydedildi. 
     Halil Kalkan'ın cesedinin otopsi yapılmak üzere Malatya Adli Tıp Kurumu'na gönderildiği, olayla ilgili soruşturmanın sürdürüldüğü ifade edildi. 
     
</TEXT>
</DOC>
