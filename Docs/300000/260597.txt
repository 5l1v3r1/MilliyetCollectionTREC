<DOC>
<DOCNO> 260597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/son/sontur20.html </URL>
<DATE> 2004/08/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rehin şoförlerin çalıştığı ÖZTUR'dan RODER Başkanı Ulusoy'a tepki 
</HEADLINE>
<TEXT>

     Irak'ta El Kaide ile bağlantılı Tevhid ve Cihad grubunun, rehin tuttuktan sonra serbest bırakma kararı aldıkları 2 Türk şoförün çalıştığı firmanın yetkilisi, El Cezire Televizyonu yetkilileriyle görüşerek haberi doğrulattıklarını, öğleden sonra Bağdat yakınlarına bırakılacakları yönünde bilgi edindiklerini söyledi. 
     Irak'ta geçen Cumartesi günü kaçırıldıkları açıklanan kamyon şoförü Abdulrahman Demir ve Sait Unurlu'nun çalıştıkları, merkezi Mersin'de bulunan Öztur Nakliyat Şirketi'nin sahiplerinden Ömer Öztürk, AA muhabirine yaptığı açıklamada, serbest bırakılma haberini televizyonlardan duyduklarını belirtti. 
     Öztürk, şoförlerin serbest bırakılması için Irak'taki taşımacılık faaliyetlerine son verdiklerini açıklamalarının ardından yaşanan gelişmenin kendilerini sevindirdiğini söyledi. Abdulrahman Demir ve Sait Unurlu'nun yaşamlarını ve ailelerini düşünerek çekilme kararı aldıklarını kaydeden Öztürk, insan yaşamının paradan daha değerli olduğunu kaydetti. 
     Haberi televizyondan izledikten sonra Irak'taki yetkililerle sürekli telefon görüşmesi yaptıklarını ifade eden Öztürk, şöyle konuştu 
     ''Bağdat'taki arkadaşlar aracılığıyla, El Cezire Televizyonu yetkilileriyle görüştük, haberi doğruladılar. Rehin alınan şoförleri öğleden sonra Bağdat yakınlarındaki bir bölgeye bırakacakları yönünde bilgi aldık. Bizim için şu anda önemli olan, her 2 şoförümüzün de sağlıklı olmaları. Endişeli bekleyişimiz sürüyor.'' 
     
     ''SAYIN ULUSOY, TALİHSİZ BİR AÇIKLAMA YAPMIŞTIR'' 

     Öztürk, Uluslararası Nakliyeciler Derneği'nin UND , Türk şoförü Murat Yüce'nin teröristlerce öldürülmesinden sonra, Irak'ta bulunan ABD birliklerine ait yüklerin taşınmasını durdurma kararını de desteklediklerini belirtti. 
     UND'ye üye olduklarını ve alınan kararın, Türk çalışanların hayatı için önem taşıdığını vurgulayan Öztürk, ''UND'nin yük taşımama konusundaki yaklaşımı yerinde bir karar. Irak'tan çekilmemiz üzerine arkadaşlarımızın serbest bırakmaları, bizim ve UND yetkililerinin kararını haklı çıkardı'' diye konuştu. 
     Ro-Ro Gemi İşletmecileri ve Kombine Taşımacılar Derneği RODER Yönetim Kurulu Başkanı Saffet Ulusoy'un, UND'nin ''Irak'a ABD yükü taşımama'' kararına uymayacakları yönündeki açıklamasını ise eleştiren Öztürk, şöyle devam etti 
     ''Saffet Ulusoy, talihsiz bir açıklama yapmıştır. Mersin'deki nakliyecilerin bu karara uymayacağını ifade eden Ulusoy, yanılıyor. Sınır kapılarından geçen araçların sayısı ortada. Samimiyse kendisine ait 10 TIR'a ABD malı yükleyip Irak'a göndersin. Kendisi Avrupa ülkelerine yük gönderdiği için Irak'ta olup bitenleri umursamıyor.'' Öztürk, kiraladıklarıyla birlikte toplam 161 araçla Irak'ta taşımacılık yaptıklarını belirterek, ''Çekilme kararının ardından 3-4 günlük zararımız yaklaşık 250 bin doları buluyor. Bu parayı başka yerlere taşıma yaparak geri kazanabiliriz. Ancak ölenler geri getirilemiyor'' dedi. 
     
     OTOMOBİLCİLERDEN DE TEPKİ 

     Öte yandan Ankara Umum Otomobilciler ve Şoförler Odası, yaptığı yazılı açılma ile Ro-Der Başkanı Saffet Ulusoy'un sözlerine tepki gösterdi. 
     Oda'dan yapılan açıklamada, Uluslararası Nakliyeciler Derneği'nin UND Irak'a Amerikan mallarını taşımayacaklarını açıkladıkları hatırlatıldı. 
     Buna karşılık Ro-Der Başkanı Ulusoy'un bu tür olayların olabileceği ve Irak'a taşımacılık işlerinin yapılması gerektiği yönündeki açıklaması olduğu kaydedilerek, ''Yaşama hakkına verilen değeri ibret ve hayretle izliyoruz'' denildi. 
     Ulusoy'a, Irak'ta katledilen vatandaşların geride bıraktıkları yakınlarının geçimini kimin sağlayacağı ve bunların acılarını kimin gidereceği de sorulan açıklamada, her şeyin maddiyatla ölçülemeyeceği, öncelikle bu ülkeye taşımacılık yapan vatandaşların can güvenliğinin sağlanması yönünde çaba gösterilmesi gerektiği belirtildi. 
     Açıklamada, hükümetin konuyla ilgili çok acil önlemler almasının beklendiği de vurguladı. 

     
</TEXT>
</DOC>
