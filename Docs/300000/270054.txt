<DOC>
<DOCNO> 270054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/soneko24.html </URL>
<DATE> 2004/09/08/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Tünelde can pazarı... Küre bakır madeni, STFA tarafında işletiliyor 
</HEADLINE>
<TEXT>

     Kastamonu'nun Küre İlçesi'nde, tünel inşaatında kaynak yaparken çıkan yangında yaklaşık 30 kişinin mahsur kaldığı Küre Bakır Madeni'nin, halen STFA tarafından işletildiği bildirildi. 
     A.A muhabirinin edindiği bilgiye göre, daha önce Karadeniz Bakır tarafından işletilirken, önce Eti Holding A.Ş, sonrasında ise Özelleştirme İdaresi'ne devredilen maden sahası, Şubat ayında yapılan özelleştirmeyle STFA tarafından devralındı. 
     STFA yetkilileri, bugün madende yangın çıktığı haberi aldıklarını, ancak yeraltında çalışma yürüttükleri için yetkililere ulaşamadıklarını söylediler. 
     Bu yüzden yer altında kaç işçi bulunduğu ve durumları hakkında bilgi alamadıklarını ifade eden STFA yetkilileri, işletmede 130'a yakın kişinin çalıştığını bildirdiler. 
     Öte yandan Türkiye'nin üçüncü büyük bakır madeni yatağı olarak bilinen Kastamonu Küre İşletmesinde, Aşıköy ve Bakibaba Maden sahalarından yüzde 95'i açık ocak işletmeciliğinden yıllık ortalama 700,000 ton tüvenan cevher üretiliyor. 
     Maden sahası yanında bulunan konsantratör tesisinde ise ortalama yüzde 15 Cu tenörlü yıllık ortalamada 42,000 ton bakır konsantresi üretiliyor. 
     Bakır yataklarının toplam rezervi ise 13 milyon ton olarak biliniyor. 
     
</TEXT>
</DOC>
