<DOC>
<DOCNO> 257359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonsiy04.html </URL>
<DATE> 2004/07/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
DSP Kurultayı pazar günü toplanıyor... 
</HEADLINE>
<TEXT>

     Demokratik Sol Parti 6. Olağan Kurultayı, 25 Temmuz Pazar günü Ankara'da toplanacak. 
     Mustafa Özbek Kongre ve Spor Salonu'nunda 950 delegenin katılımıyla gerçekleştirilecek kurultayı, davetliler ve gazeteciler izleyecek. 
     Pazar günü yapılacak kurultay, saat 10.00'da başlayacak. Yoklama, açılış ve saygı duruşunun ardından Kurultay Başkanlık divanı oluşturulacak. Program, politika kararları ve gelir-gider hesapları komisyonlarının kurulmasının ardından, Genel Başkan Bülent Ecevit kürsüye gelerek kurultayın açılış konuşmasını yapacak. 
     Ecevit'in konuşmasından sonra, çalışma raporu ile gelir-gider kesin hesap komisyonunun raporu okunup oylanacak. Parti Meclisi'nin ibrasının ardından, komisyon raporları karara bağlanacak ve seçimlere geçilecek. 
     Seçimlerde, Genel Başkan Ecevit'in aday olmaması nedeniyle yeni genel başkanının yanısıra Parti Meclisi ve Disiplin Kurulu üyeleri belirlenecek. 
     
     ECEVİT'İN YAŞAMI 
     DSP Genel Başkanı Bülent Ecevit'in aktif politikaya veda edeceği 6. Olağan Kurultay'da, Ecevit'in yaşamıyla ilgili bir sinevizyon gösterisi sunulacak. 
     Türkiye'nin çeşitli yörelerinden halk oyunları ekiplerinin gösterilerinin de sergileneceği kurultayda, Türk Halk Müziği sanatçıları İzzet Altınmeşe, Belkıs Akkale ve Alişan da konser verecek. 
     DSP'nin yeni genel başkanı ve Parti Meclisi üyeleri kurultaydan bir gün sonra Anıtkabir'i ziyaret edecekler. 
     
</TEXT>
</DOC>
