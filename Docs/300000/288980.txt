<DOC>
<DOCNO> 288980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/soneko10.html </URL>
<DATE> 2004/11/15/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Artık yatırım yapmak daha kolay... Özel bölge, özel teşvik... 
</HEADLINE>
<TEXT>

     Yabancı sermayede ve yatırımlarda artış sağlamak amacıyla değiştirilen Endüstri Bölgeleri Kanunu'nun uygulama yönetmeliği hazırlandı. Yönetmelikte, endüstri bölgelerinin kurulmasını hızlandırmak üzere tüm işlemlerin belli sürelerde tamamlanması öngörülüyor. 
     Sanayi ve Ticaret Bakanlığı'nca hazırlanan yeni uygulama yönetmeliği, yayımlanmak üzere Başbakanlık'a gönderildi. Yönetmelikte, endüstri bölgesi EB , ''yatırımları teşvik etmek, yurtdışında çalışan Türk işçilerinin tasarruflarını Türkiye'ye yönlendirmek ve yabancı sermaye girişinin artırılmasını sağlamak üzere kurulacak üretim bölgeleri'' olarak tanımlandı. 
     Endüstri Bölgeleri Kanunu'nda Temmuz ayında yapılan değişiklikle özel ve ihtisas bölgeleri kurulması ve münferit yatırım alanlarının da EB ayrıcalıklarından yararlanması olanağı getirilmişti. EB'lerde uygulanacak devlet yardımları bakanlar kurulu kararı ile belirlenecek. Her bölge ve her yatırım için ayrı ve uygun teşvik uygulanabilecek. 
     Yönetmelik taslağına göre, Sanayi ve Ticaret Bakanlığı, kurum ve kuruluşların başvurusuna istinaden veya resen yer seçimi yapmak suretiyle EB kurulması önerisinde bulunabilecek. EB kurulması talebinde bulunan kurum ve kuruluşlar, bakanlık tarafından belirlenen detaylı bilgi formunu dolduracak. Ayrıca, ''EB kurulması durumunda yatırım yapacak olan firmaların üretim konuları, yatırım tutarı, iç ve dış sermaye yapısı, yatırım tutarı finansman durumu, sağlayacakları istihdam ve katma değer, getirilecek-transfer edilecek teknolojinin niteliği, ihracatta döviz kazancı, ithalatı ikame suretiyle sağlanacak döviz tasarrufu, yatırımın karlılık ve geri dönüş süresi, EB'nin o yörede kurulmasının gerekçeleri''ne ilişkin bilgileri içeren, valiliğin de uygun görüşünün bulunduğu fizibilite raporu istenecek. 
     
     YER SEÇİMİ İÇİN 18 KURULUŞTAN PLAN-PROJE İSTENECEK 
     Başvuru formları ve fizibilite raporlarının bakanlıkça uygun görülmesi halinde yer seçim etüdü yapılacak. Bakanlıkça resen EB kurulması durumunda ise fizibilite raporu bakanlıkça hazırlanacak. Özel ve kamu yatırımları, projeleri dikkate alınarak önce alternatif EB alanları belirlenecek. EB alanları belirlenirken, Bayındırlık ve İskan, Sağlık, Ulaştırma, Tarım ve Köyişleri, Enerji ve Tabii Kaynaklar, Kültür ve Turizm, Çevre ve Orman bakanlıkları, DSİ, Kara Yolları, Devlet Meteoroloji İşleri, TEDAŞ, TEİAŞ, EÜAŞ, MTA, BOTAŞ genel müdürlükleri, Özel Çevre Koruma Kurumu, GAP İdaresi başkanlıkları, valilik ve veya belediyeler, EB alanı olarak düşünülen yerlerle ilgili yatırımları, plan ve projeleri, imar durumları, kısıtlamaları hakkında bilgi istenecek ve bu bilgiler dikkate alınarak eşik analizi haritası hazırlanacak. 
     Eşik analiz haritasının hazırlanmasında ihtiyaç duyulan bilgi, belge, harita, plan ve paftalar, bakanlık elemanlarının sözlü başvurusu üzerine, ilgili kamu kurum ve kuruluşlar tarafından herhangi bir ücret talep edilmeksizin 3 işgünü içinde temin edilecek. Bu haritadan yararlanılarak EB kurulabilecek alanlar belirlenecek. 
     Bakanlıkça uygun görülen taleplerle ilgili yer seçim işlemleri en geç 3 ay içinde sonuçlandırılarak, kanun ile kurulan Endüstri Bölgeleri Koordinasyon Kurulu'na EBKK sunulacak. 
     
     GÖRÜŞLER SADECE TOPLANTIDA BİLDİRİLECEK 
     EB kurulması önerilen yerle ilgili tüm bilgi ve belgeler ile özet değerlendirme raporu, toplantı tarihinden 15 gün önce EBKK üyelerine yazılı olarak iletilecek. Kurul üyeleri toplantıya, önerilen alana ilişkin tüm bilgileri araştırmış, gerekli etütleri yaptırmış, teknik görüşleri edinmiş olarak katılacak ve kurumunun görüşünü toplantıda bildirecek. Daha sonra kurum görüşü bildirilemeyecek. Toplantıda görüş bildirmeyen kurumların görüşü olumlu sayılacak. 
     EBKK'nın önerilen alanı uygun bulması halinde, bakanın onayı, bakanlar kurulu kararı ile söz konusu alan EB ilan edilecek. 
     Bir alanın EB ilan edilmesinden sonra, bakanlık yatırım programına ödenek konacak. EB'nin kurulması için kamulaştırma bedeli, altyapı ve diğer harcamalar, bakanlık bütçesine bu amaçla konulan ödenekten karşılanacak. 
     Bölgeler içinde kalan özel mülkiyete konu arsa ve araziler için gerekirse hızlı kamulaştırma yapılacak. Kamulaştırma bedelleri de bakanlık bütçesindeki ödenekten karşılanacak. Yatırımcılar, kamulaştırma bedelini kendileri ödeyerek arazileri hazine adına tescil ettirebilecek. 
     Kamulaştırma bedeli bütçeden ödenen taşınmaz mallar bedeli karşılığında, bedeli yatırımcılar tarafından karşılanarak Hazine adına tescil edilen taşınmazlar ise bedelsiz olarak yatırım süresince yatırımcıya tahsis edilecek. 
     EB'lerin kurulmasına yönelik işlemlerin sürelere bağlanarak hızlandırılmasını amaçlayan yönetmelik uyarınca, EB'ler ile ilgili kamulaştırma ve altyapı işlemlerinin gerçekleştirilmesine yönelik her türlü mal ve hizmet alım ve yapımı işleri, Kamu İhale Kanunu kapsamında gerçekleştirilecek. 
     
     ÖZEL ENDÜSTRİ BÖLGELERİ 
     Temmuz ayında yayımlanan Endüstri Bölgeleri Kanunu ile özel ve ihtisas EB'leri kurulması, ayrıca münferit yatırımların da devlet yardımlarından yararlanması olanağı getirilmişti. 
     Yönetmelikte yer alan düzenlemeye göre, üzerinde kurulu sanayi tesisi bulunan, gerçek veya tüzel kişilere ait alanlar da EB Kanunu hükümlerine uymaları halinde Özel Endüstri Bölgesi ÖEB ilan edilebilecek. 
     Cargill, Aksan ve Çanakkale Seramik'in ÖEB ilanı konusunda daha önce başvurduğu belirtiliyor. 
     Yönetmelikte yer alan ÖEB ile ilgili 3 geçici maddeye göre, yatırımcılar, tesislerinin bulunduğu yerdeki alanın ÖEB ilan edilmesi için, form ve fizibilite etüdü ile 1 yıl içinde bakanlığa başvuracak. Bakanlığın uygun bulması, EBKK'nın önerisi ile bu alan ÖEB ilan edilecek. 
     Bir yatırım alanının ÖEB ilan edilmesi için, tesisin bulunduğu alanın 150 bin metrekareden büyük olması, yatırımın gerçekleşmiş, arazinin mülkiyetinin tamamen yatırımcıya ait olması, yatırım tutarının en az 75 trilyon lira olması, yatırımın ve teknolojinin geliştirilmesine yönelik fizibilite etüdü hazırlanması, kalkınma planlarında belirtilen ileri teknoloji yatırım yapılması gerekiyor. 
     Ayrıca, sanayi tesisinin kurulduğu dönemde yürürlükte olan imar planlarına ve ilgili imar mevzuatına göre yapı ruhsatı, yapı kullanma izni ile diğer izinleri alarak faaliyete geçmiş, EB Kanunu'nun yürürlüğünden önce yatırımın gerçekleşmiş olması, yatırıma geçilen tarihte ÇED mevzuatının yürürlükte olması durumunda ÇED olumlu kararı veya ÇED Gerekli değildir kararının bulunması, arıtma tesisi bulunması ve arıtma tesisi için ISO 14000 alınmış olması şartı aranacak. 
     ÖEB ilan edilen alanlar kamulaştırılamayacak, yönetimi ve işletmesini mülk sahibi gerçek veya tüzel kişiler yapacak. Bu bölgedeki her türlü altyapı-üstyapı inşaatları yatırımcı tarafından yapılacak. Bu alanda bulunan yatırımların tüm onay, izin ve ruhsatları, yatırımcının başvurusu üzerine 15 gün içinde yenilecek. 
     ÖEB'lerde uygulanacak devlet yardımları, EB'lerde uygulanacak devlet yardımlarından ayrı olarak bakanlar kurulu tarafından belirlenecek. 
     
     İHTİSAS ENDÜSTRİ BÖLGELERİ, MÜNFERİT YATIRIM ALANI 
     Kalkınma planlarında belirtilen ileri teknoloji sektörlerinden birini kullanan ve araştırma geliştirmeye imkan tanıyan, bilişim teknolojisi, tıp teknolojisi ve tarımsal endüstri gibi aynı alanlarda faaliyet göstermek üzere ''İhtisas Endüstri Bölgesi'' oluşturulabilecek. 
     Yerli ve veya yabancı yatırımcılarca talep edilmesi halinde, kalkınma planlarında belirtilen ileri teknoloji sektörlerinden birini kullanan ve belli kriterleri karşılayan yatırımlar için ''Münferit Yatırım Yeri'' tahsis edilebilecek. Münferit yatırım alanı tahsisi için, yatırım tutarının en az 75 trilyon lira, yatırım alanının en az 150 bin metrekare olması, yatırım planlarında belirtilen ileri teknoloji yatırımlarından birinin gerçekleştirilmesi gerekiyor. Asgari yatırım tutarı, her yıl yeniden değerleme oranında artırılacak. 
     Bakanlar kurulu kararı ile münferit yatırım alanı ilan edilen yerde, acele kamulaştırma yapılacak veya yatırımcının kendisi kamulaştırma bedelini karşılayabilecek. Kamulaştırma bedelini yatırımcının karşılaması durumunda arazi ücretsiz yatırımcıya tahsis edilecek. 
     
     OSB'LER EB'YE DÖNÜŞEBİLECEK 
     EB Kanunundan önce kurulmuş ve sanayi parsellerinin tahsis doluluk oranı yüzde 50'den düşük, altyapı inşaatı tamamlanmış, karayolu, demiryolu, havaalanı veya limana yakın Organize Sanayi Bölgeleri OSB , EB'ye dönüşmek için, müteşebbis heyet kararı ile bakanlığa başvurabilecek. Bakanlığın uygun görüşü, EBKK'nın önerisi ile bu nitelikleri taşıyan OSB'ler, EB ilan edilebilecek. 
     
     EB'LERE YEŞİL KUŞAK 
     EB mülkiyet sınırları içinde, sınır boyları yapılaşmaya kapatılarak ağaçlandırılacak. Sağlık Koruma Bandı olarak adlandırılan ve 150 metre genişliğinde olması öngörülen bu yeşil kuşaklar ile hava kirliliğinin azaltılması hedefleniyor. 
     EB'lerin imar planları ve plan değişiklikleri, altyapı projeleri, bakanlık onayı ile yürürlüğe girecek. Bakanlık, gerekli gördüğü hallerde veya şikayet üzerine, bölgelerin her türlü hesap ve işlemlerinin denetleyip tedbir alabilecek. 
     EB'lerde yatırım yapmak isteyen yerli ve veya yabancı yatırımcı, yatırım yapmak istediği bölgeyi ve talep ettiği parsel büyüklüğünü içeren talep yazısı ve bilgi formu ile bakanlığa başvuracak. Bakanlığın uygun bulması durumunda, en yer tahsis onayı verilecek. Yatırımcının Çevre ve Orman Bakanlığı'na sunduğu ÇED raporu da en geç 2 ay içinde sonuçlandırılacak. 
     ÇED raporu sonuçlandırıldıktan sonra, yatırımcı, sabit yatırım tutarının binde 5'ini geçmemek üzere bakanlar kurulunca belirlenen oranda katkı payını bakanlık merkez saymanlığı hesabına yatıracak ve arsa tahsisi işlemleri yapılacak. 
     
     İZİN VE RUHSATLAR EN FAZLA 15 GÜN İÇİNDE VERİLECEK 
     ÇED olumlu kararı veya ÇED gerekli değildir kararı verilen faaliyetler hakkında ilgili kurumlarca başkaca bir işleme gerek kalmaksızın 15 gün içinde gerekli izin, onay ve ruhsatlar verilecek. Bütün bu işlemler 3 ay içinde tamamlanacak. Yatırımın tamamlanıp tesisin üretime geçebilmesi için alınması gereken izin ve ruhsatlar da ilgili kurumlarca 15 gün içinde verilecek. 
     EB'lerin kuruluşu ile ilgili bakanlar kuruluna önerilerde bulunmak, işlemleri takip etmek üzere, Sanayi ve Ticaret Bakanlığı Müsteşarı başkanlığında, Maliye, Bayındırlık ve İskan, Tarım ve Köyişleri, Çevre ve Orman bakanlıkları, Hazine, DPT müsteşarlıklarından genel müdür seviyesinde birer temsilci ve TOBB temsilcisinden oluşan EB Koordinasyon Kurulu EBKK oluşturulacak. 
     EB, kurulması uygun görülen ildeki sanayi ve-veya sanayi ticaret odasının kuracağı işletme müdürlükleri tarafından işletilecek. İşletme müdürlüğünün idari ve sosyal giderleri, oda bütçesinden karşılanacak, gerekirse TOBB'dan destek istenecek. Altyapı, bakım ve onarım giderleri için ise yatırımcılardan, yatırım tutarının binde 5'ine kadar katkı payı alınacak. 
     EB Kanunu, 19 Ocak 2002'de yayımlanmasına karşın hiç bir uygulaması olmamış, bunun üzerine uygulamayı kolaylaştırmak üzere bu yıl 1 Temmuz'da yayımlanan kanun ile geniş çaplı değişiklik yapılmıştı. 
     Kanun değişikliği ile yatırımcıya ucuz hazine arazisi sağlanması ve yatırım aşamasında bürokrasinin asgariye indirilmesi hedeflenmişti. 
     
</TEXT>
</DOC>
