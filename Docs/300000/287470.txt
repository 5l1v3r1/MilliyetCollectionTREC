<DOC>
<DOCNO> 287470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/09/son/sonsiy20.html </URL>
<DATE> 2004/11/09/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
CHP'liler ile AKP'liler arasında "had bildirme" tartışması .. 
</HEADLINE>
<TEXT>

     TBMM Plan ve Bütçe Komisyonu'nda Dışişleri Bakanlığı'nın bütçesi görüşülürken, CHP'lilerle AK Parti'liler arasında ''Had bildirme'' tartışması yaşandı. 
     AK Parti Samsun Milletvekili Musa Uzunkaya komisyonda yaptığı konuşmada, olaylar değerlendirilirken ''Tamamen pembe'' ya da ''Tamamen karanlık'' bir tablo çizilemeyeceğini ifade etti. 
     Uzunkaya'nın bütçe eleştirilirken karanlık bir tablo çizilmesinin kimsenin haddine olmadığı yönündeki sözlerine CHP'liler tepki gösterdi. 
     CHP Mersin Milletvekili Mustafa Özyürek, Uzunkaya'ya ''Bize haddimizi bildirmek de haddiniz değil'' diye karşılık verirken Uzunkaya, sözlerini, ''Siyasi rakiplerin Cumhuriyet'i yıkmakla suçlandığına bile şahit olduk'' diye sürdürdü. 
     Bu sözlere CHP Muğla Milletvekili Gürol Ergin, ''Kim öyle davranırsa biz bunu söyleriz, her yerde söyleriz'' sözleriyle tepki gösterirken, komisyonun AK Parti'li Başkanvekili Altan Karapaşaoğlu da özellikle CHP İstanbul Milletvekili Ali Kemal Kumkumoğlu'nun ''Tahrik edici'' konuşmalar yaptığı suçlamasında bulundu. 
     Komisyonun AK Parti'li Katip Üyesi Mehmet Sekmen CHP'lilerin yanına gelerek, bürokratların önünde tartışmanın hoş olmadığını söyledi. Sekmen, AK Parti'lilerin de yanına giderek tartışmamalarını istedi. Diğer milletvekilleri de müdahale edince tartışma sona erdi. 
     
     KONUŞMALAR 
     CHP İstanbul Milletvekili Ali Kemal Kumkumoğlu bütçe üzerinde yaptığı konuşmada, Türkiye'nin dış politikasının belirsiz olduğunu söyledi. Kıbrıs konusunda kumar oynandığını savunan Kumkumoğlu, ''Dış politika kumar anlayışıyla, ihtimal üzerine yürütülebilir mi '' dedi. 
     CHP Trabzon Milletvekili Akif Hamzaçebi konuşmasında, ''Dışişleri Bakanı Abdullah Gül'ün mensubu olduğu parti muhalefette iken Meclis'te yaptığı bir konuşmada, bir Hıristiyan Birliği olması nedeniyle Türkiye'nin AB'ye giremeyeceğini'' söylediğini aktardı. Hamzaçebi, Bakan Gül'e, ''AB Hıristiyan Birliği olmaktan çıktı mı Sayın Bakan Eski görüşlerinizi koruyor musunuz '' diye sordu. 
     CHP Muğla Milletvekili Gürol Ergin de konuşmasında Airbus uçaklarının alımı anlaşmasının AB Komisyonu kararı ile aynı döneme gelmesinin bir rastlantı olup olmadığını sordu. Bunun Türkiye'nin rüşvet karşılığı müzakere yolunu açtığı yorumlarına neden olduğunu bildiren Ergin, ''Fransa'nın ikna edilebilmesi için bu alımların yapıldığı söyleniyor ve bu da tekzip edilmedi'' dedi. 
     AK Parti Ordu Milletvekili Cemal Uysal da konuşmasında, ''Papa'nın Avrupa ülkelerine Papalık bütçesine para göndersinler de İsa'ya ister inansınlar, ister inanmasınlar '' dediğini ifade ettiği konuşmasında,''Biz ekonomimizi düzeltelim, demokrasimiz kaliteli duruma gelsin de Avrupa bizi ister alsın, ister almasın'' dedi. 
     Komisyon, çalışmalarına saat 18.30'a kadar ara verdi. 
     
</TEXT>
</DOC>
