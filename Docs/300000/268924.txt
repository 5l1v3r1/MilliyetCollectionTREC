<DOC>
<DOCNO> 268924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/siyaset/siy01.html </URL>
<DATE> 2004/09/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan'a göre hırsızlıkla aynı 
</HEADLINE>
<TEXT>


Başbakan, "Zinaya ceza olmazsa, hırsızlığın da afyon, esrar gibi şeylerin de cezası olmasın" dedi 

ANKARA Milliyet 


Dışişleri Bakanı Abdullah Gül, İrlanda'nın doğum kontrolü konusundaki uygulamaları ve AB içinde kürtaj konusuna farklı bakışını örnek göstererek, "Onların nasıl kendilerine has uygulamaları varsa, Türk toplumunun da olabilir" dedi. 
Başbakan Recep Tayyip Erdoğan, zinanın yeniden suç olarak tanımlamasına yönelik eleştirileri, "O zaman hırsızlık yapmanın ya da afyon, esrar gibi şeylerin de cezası olmasın" diye yanıtladı. Erdoğan, Sabah Gazetesi'ne yaptığı açıklamada, "Bunu devletin yatak odasına girme mantığıyla değerlendirirseniz, o zaman TCK'nın tümünü kaldırmak gerek. Toplumun değer yargılarını ve taleplerini devlet değerlendirmek ve koruma altına almak durumundadır" dedi. 

'Alan razı, veren razı' 
Erdoğan, ATV'de yaptığı açıklamada da düzenlemenin AB ile çelişeceği yorumlarına, "Avrupa'yı dört dörtlük örnek almaya kalkarsak kendimizi inkar ederiz." yanıtını verdi. Kopenhag Kriterleri arasında TCK düzenlemesinin olmadığını belirten Erdoğan, "Kadın ya da erkeğin şik yetinin olması şartı var. Yani alan razı veren razı. O zaman hiçbir şey yok. Devletin hiçbir yere girme merakı yok" diye konuştu. 

AB'de eşcinsel evliliği de var 

YILDIZ YAZICIOĞLU Eskişehir 

Devlet Bakanı Güldal Akşit, AB kıyaslamasına itiraz etti. Akşit, "Eşcinsel evlilikler de pek çok ülkede tasvip görmektedir. Bu diğer ülkelerde böyle diye, bizim de bunu uygulamamız gerekmemektedir" dedi. Türkiye'nin değer yargılarının düşünülmesini isteyen Akşit, "Evlilik akdi ihlal ediliyorsa, cezalandırılır" dedi. 


</TEXT>
</DOC>
