<DOC>
<DOCNO> 262723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun26.html </URL>
<DATE> 2004/08/12/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Eşcinsellerden Başbakan'a 'somon balığı' ödülü 
</HEADLINE>
<TEXT>

     Danimarka Başbakanı Anders Fogh Rasmussen'in, Kopenhag Eşcinsel Gururu örgütü tarafından, ''akıntıya karşı yüzdüğü'' için ''Yılın Somon Balığı'' ödülüne layık görüldüğü bildirildi. 
     Ulusal Eşcinseller ve Lezbiyenler Birliği, ödülün Başbakan Rasmussen'e, cumartesi günü düzenlenecek törende verileceğini belirtti. Rasmussen'in sekreteri, başbakanın ödülü almayı kabul ettiğini ve törende hazır bulunacağını kaydetti. 
     Birlik sözcüsü Jesper Kiby Denborg, AFP'ye yaptığı açıklamada, ''Bu ödül, siyasi bir liderin, eşcinsellerin kilisede evlenmesini destekleme yolunda cesur ve kişisel duruşuna verilmiş bir ödüldür'' dedi. 
     Denborg, ''Danimarka tarihinde ilk defa bir başbakan eşcinselleri açıkça destekliyor'' ifadesini kullandı. 
     Danimarka Başbakanı Rasmussen, ocak ayında, Hıristiyan dünyasını ikiye bölen tartışmada, eşcinsel çiftlerin kilisede evlenmesinden yana olduğunu açıklamıştı. 
     Rasmussen, haftalık Soendagsavisen gazetesine verdiği demeçte, ''Tanrıyla kadın ve erkek eşcinsellerin arasının ille de kötü olacağını sanmıyorum'' ifadesini kullanmıştı. 
     Bu konudaki ''kişisel düşüncesini'' dile getirdiğinin altını çizen Rasmussen, ''Ama politikacılar kilisenin işine karışmamalı. Bu konu kilise çevresine ve papazlara bırakılmalı'' şeklinde konuşmuştu. 
     Danimarka, 1 Ekim 1985'de, homoseksüel çiftlere belediyede evlenme hakkı tanıyan ilk ülke olmuştu. Homoseksüeller, kilisede evlenmek için mücadele veriyorlar, bazı din adamları kiliselerinde nikah kıyıyor, bazıları buna yanaşmıyor. Böyle olduğu için konu 20 yıldır tartışılıyor. 
     
</TEXT>
</DOC>
