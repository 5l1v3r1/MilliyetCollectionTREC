<DOC>
<DOCNO> 267600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sonspo13.html </URL>
<DATE> 2004/08/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Atalay En çok madalya'yı Atina'da aldık... 
</HEADLINE>
<TEXT>

     Yunanistan'ın başkenti Atina'da yapılan 28. Yaz Olimpiyat Oyunları'nı değerlendiren Gençlik ve Spor Genel Müdürü Mehmet Atalay, ''Atina'da başarılı olduk. Ancak daha iyi olabilirdik'' dedi. 
     Mehmet Atalay, A.A muhabirine yaptığı açıklamada, Atina Olimpiyatları'nın, madalya olarak 1948 Londra Olimpiyatları'ndan sonra Türkiye'nin en çok madalya kazandığı olimpiyat olduğunu söyledi. 
     Atalay, Atina Olimpiyatları'nın ardından bir sonraki olimpiyatların hazırlıklarına hemen başlayacaklarını belirterek, şunları kaydetti 
     ''Atina'dan 20 madalyayla gelebilirdik. Fakat bazı şanssızlıklar nedeniyle 10 madalyada kaldık. Uzun vadeli bir çalışma yaparak bundan sonraki olimpiyatlarda ve dünya şampiyonalarında başarı çıtamızı yükseltmeliyiz. Lisanslı sporcu sayısını 10 milyonlara ulaştırarak, sporu hobi olarak değil yaşam tarzı olarak benimsemiş ve herkesin spor yaptığı bir Türkiye hedefliyoruz.'' 2008 Pekin Olimpiyatları'nda Türkiye'nin daha çok altın madalya alması gerektiğini ifade eden Atalay, ''Tüm federasyonlara söyledik. Atina'da iyi gözlem yapsınlar. İyi antrenörleri tespit ederek çalışma imkanı bulsunlar. Bu konuda gereken her türlü destek verilecektir. Pekin Olimpiyatları'na 150 sporcuyla katılmayı hedefliyoruz'' diye konuştu. 
     Atalay, sporcu transferine de sıcak baktığını vurgularak, ''Bu konuda federasyonlara başarılı olacak sporcuların transferi konusunda kolaylık sağlayacağımız ilettik. İlk önce Mısırlı güreşçi Karam İbrahim'i transfer etmek için girişimler yaptık. Fakat bu başarılı sporucunun ABD tarafından alındığını öğrendik. Yanlış düşünmemişiz. Çünkü çok büyük bir sporcu. Böyle sporcular Türk sporcusuna da büyük katkı sağlayacaktır'' dedi. 
     
</TEXT>
</DOC>
