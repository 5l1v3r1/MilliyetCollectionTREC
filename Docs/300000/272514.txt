<DOC>
<DOCNO> 272514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/gun05.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu zincir kırılacak .. 
</HEADLINE>
<TEXT>


UNICEF temsilcisi McLougney, Türkiye'de kızlarının okula devam edememesini, erkeklere önem veren bir toplum olmamıza bağlıyor 


UNICEF Birleşmiş Milletler Çocuklara Yardım Fonu Türkiye Temsilcisi Edmond McLoughney, 640 bin kız çocuğunun okula devam edememesinin nedenlerinden birinin Türkiye'nin erkeklere daha çok önem veren toplum olmasından kaynaklandığını söyledi. 
Şanlıurfa, Diyarbakır ve Mardin'de incelemelerde bulunan McLoughney, 2003'te yaptıkları araştırmalarda ailelerin çoğunun maddi imk nsızlığı öne sürerek kız çocuklarını okula göndermediklerini belirttiğini, aynı ailelerin erkek çocuklarını okula gönderdiklerini kaydetti. Mcloughney, şöyle konuştu 
"Başlattığımız kampanyayla bu zincir kırılacak. Daha fazla kız çocuğu okula gittiğinde toplumsal cinsiyet eşitliği adına da önemli bir adım atılmış olacak. 2 yıldan beri yardıma muhtaç öğrencilere ders kitapları ücretsiz olarak dağıtılıyor. Ayrıca Sosyal Yardımlaşma ve Dayanışma Vakfı tarafından şartlı nakit transferi çerçevesinde kız çocuklarını okutan ailelere bir para verilmekte." 
McLoughney, çocukların çalıştırılmasının da sorun olduğunu söyleyerek "Ailelerin çoğu 'ben onu okula gönderemiyorum, onun getirdiği paraya ihtiyacım var.' diyor. Okulun açılmasından bir gün sonra Şanlıurfa'da yolda pamuk toplayan çocukları gördüm" dedi. McLoughney, Doğu ve Güneydoğu Anadolu Bölgesi'ndeki 33 ilde devam eden "Haydi Kızlar Okula" kampanyanın kapsamına İstanbul, İzmir, Aydın ve Manisa gibi illeri aldıklarını da sözlerine ekledi. 

Kızlar okuldan uzak 

Bingöl'de okul çağındaki yaklaşık 14 bin 500, Diyarbakır'da 5 bin kız çocuğu okula gitmiyor 
Milli Eğitim Bakanlığı ile Birleşmiş Milletler Çocuklara Acil Yardım Fonu UNICEF işbirliğiyle başlatılan "Haydi Kızlar Okula" kampanyası çerçevesinde Bingöl'de okul çağında olan 14 bin 403, Diyarbakır'da da 4860 kız çocuğunun okula devam edemediği tespit edildi. Bingöl Öğretmenevi'nde kampanya bilgilendirme toplantısında konuşan Bingöl Koordinatörü Mahmut Buyankara, 25 öğretmenle birlikte yaz tatilinde il genelinde ev ev dolaşarak, okul çağında olup da okula devam edemeyen kız çocuklarını tespit ettiklerini söyledi. Buyankara, "Kız çocuklarının okullaşma oranı yüzde 66, erkeklerin okullaşma oranı ise yüzde 83 olarak belirlendi. Kızların eğitimi önündeki engel geleneksel nedenler olarak karşımıza çıktı" diye konuştu. 


</TEXT>
</DOC>
