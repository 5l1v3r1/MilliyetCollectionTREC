<DOC>
<DOCNO> 282808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/24/dunya/adun.html </URL>
<DATE> 2004/10/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina Ege'de tahrik var 
</HEADLINE>
<TEXT>


Yunan başkenti, Türk ordusunun Ege semalarında ve Kardak'ta Yunanistan'ı tehlikeli biçimde taciz ettiği haberleri ile çalkalanıyor. Hükümet, "Taciz, 17 Aralık'taki AB zirvesinde değerlendirilecek" dedi 

YORGO KIRBAKİ Atina 


Atina'da 4 gündür bir "Ege krizi" yaşanıyor. Yunan başkentinde, hemen her gün yapılan resmi açıklamalarda, Türk savaş uçaklarının Ege semalarında ihlal ve tacizde bulunduğu ve Kardak kayalıkları çevresinde de "gergin saatlerin yaşandığı" ileri sürülüyor, "iki ülke ilişkilerinde tansiyonun yükseldiği" yorumları yapılıyor. Bu "gerginlik", dün Yunan medyasının manşetlerine taşındı ve Türkiye konusu gündemin ilk sırasına oturdu. Son 4 günlük süre zarfında Ankara'da dikkat çeken durum ise sessizlikti. 
Yunan Savunma Bakanlığı kaynakları, Türk Sahil Güvenlik Komutanlığı'na ait teknelerin 3 gün üst üste Yunan karasularını "ihlal ederek" Kardak kayalıklarına yaklaştığını ve uzun bir süre burada kaldığini belirttiler. Aynı kaynaklar, Türk teknelerinin son olarak cuma günü Kardak'a yaklaştığını ve Yunan sahil güvenlik teknelerince yakından, iki Yunan savaş gemisi tarafından da uzaktan izlendiğini iddia ettiler. 
Yunan Savunma Bakanlığı kaynakları, önceki gün ayrıca iki Türk savaş uçağının uluslararası sularda Andros Adası'nın kuzeydoğusunda atış talimi yapan 2 Yunan savaş gemisinin 60 metre üstünden uçtuklarını ileri sürdü. Aynı kaynaklar, "Türk uçakları geçerken Yunan savaş gemileri kaza olmaması için atış talimini yarıda kesti" dediler. 

AB'yi hatırlattılar 
Savunma Bakanı Spilios Spiliotopulos, "Türkiye'nin AB'ye üye olması için gayret sarf edildiği bir sırada bu tip davranışlar kabul edilmez" diye konuştu. 
Hükümet Sözcüsü Yardımcısı Evangelos Antonaros, "Türkiye'nin durumu 17 Aralık'ta 25 AB ülkesi tarafından değerlendirilecektir" derken, Dışişleri Bakan Yardımcısı Stilianidis de "Türkiye'de biri siyasi, diğeri askeri 2 iktidar merkezi arasında çekişme görüyorum" şeklinde konuştu. 

Medyada kriz havası 
Elefterotipia gazetesi, "Türklerden Andros Adası'nda kabadayılık" manşetli haberinde, "Türk tahrikleri tehlikeli bir hava oluşturuyor. Savaş gemilerimizi batırma provası yaptılar. Ankara, Ege'nin statükosunda şüphe ettiğini vurgulamakta kararlı görünüyor" diye yazdı. Ta Nea gazetesi, "Türklerden Kardak ve Andros'ta tahrik. Türkler Yunan uçaksavar füzelerinin radarlarının savaş uçaklarına kilitlenmesini önemsemiyorlar" dedi. Etnos gazetesi de "eşi görülmemiş tahrik"ten söz ederken, "Türkiye'nin AB üyelik müzakerelerinin başlamasında Kıbrıs'tan Rum Kesimi farklı bir tavır içinde olan Atina için son tahrikler baş ağrısı oldu" ifadesini kullandı. 


</TEXT>
</DOC>
