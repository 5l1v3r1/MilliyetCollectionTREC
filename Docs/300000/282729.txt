<DOC>
<DOCNO> 282729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/23/son/sonsiy13.html </URL>
<DATE> 2004/10/23/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Baykal Türkiye'de yaşanan yozlaşma, yargıda da kendini hissettirdi 
</HEADLINE>
<TEXT>

     CHP Genel Başkanı Deniz Baykal, ''Türkiye'de yaşanan yozlaşma, bütün devlet kurumlarında olduğu gibi kendini yargıda da hissettirdi'' dedi. 
     Konya'nın Kulu İlçesi'ne bağlı Celep Beldesi'ne gelen Baykal, Barış ve Dostluk Parkı'nda vatandaşlarla bir süre sohbet etti. Ardından Belediye Başkanı Nebi Delen'i makamında ziyaret eden Baykal, burada, çiftçi sorununu dile getirdi. 
     Çiftçilerin bu hasat dönemini büyük kayıp içinde kapattığını ileri süren Baykal, ''tarım politikasında yapılan yanlışların'' çiftçiyi büyük sıkıntıya soktuğunu savundu. 
     
     YARGITAY'IN ELEŞTİRİLERE YANITI 

     Daha sonra gazetecilerin sorularını yanıtlayan Baykal, Yargıtay Başkanı'nın dün yaptığı açıklamaya ilişkin, yargının bir süredir kendine yönelik eleştiriler ve suçlamalarla karşı karşıya kaldığını, bu aşamada tepki gösterme ihtiyacı hissettiğini söyledi. 
     Baykal, yargının çok özel bir kurum olduğunu belirterek, herkesin yargı ile ilişkisi olduğunu ve bu önemi kavraması gerektiğini anlattı. 
     Yargıyı en saygın ve en yüksek noktada görmek istediklerini kaydeden Baykal, şunları söyledi 
     ''Yargıya büyük değer veriyoruz. Yargıyı özenle korumak gerekiyor. Türkiye'de toplumu sarsan büyük olaylar yaşandı. Hukuku, Anayasa'yı, devlet düzenini, yasaları bir yana bırakan oluşumlar, Türkiye'de meydanı boş bularak olağanüstü etkinlikler sergilediler. Toplumda hukuk ve düzen özlemi yükselmeye başladı. Türkiye'de yaşanan yozlaşma, bütün devlet kurumlarında olduğu gibi kendini yargıda da hissettirdi. Yargının kendisine yöneltilen haksız saldırılar karşısında tavır takınması kadar doğal bir şey yoktur.'' 
     
     ''TÜRKİYE, ÇÜRÜME DÖNEMİ İÇİNE SOKULMAYA ÇALIŞILIYOR'' 

     Baykal, bütün kurumlarda olduğu gibi yargının da oluşabilecek yozlaşma girişimleri karşısında tavır takınmaya ihtiyaç duyduğunu vurgulayarak, ''Yargının, yozlaşmalara karşı etkin tavır takınacağına inanıyoruz. Önümüzdeki dönem bu konular ilgi çekmeye devam edecektir. Çünkü Türkiye çok derin bir çürüme dönemi içine sokulmaya çalışılıyor'' dedi. 
     Güvenlik işleri, bürokrasi ve siyasetin çok tehlikeli etkilere açıldığını savunan Baykal, ''Bunların arındırılmasına ihtiyaç var. Israrla bu arındırmanın siyasetten başlaması gerektiğini söyledik. Bunun ilk adımı da milletvekili dokunulmazlığının kaldırılmasıdır. Siyaseti şaibeden uzak hale getirmeden hiçbir kurumu temizlemenin olanağı yoktur. Siyaset yozlaşmış bir konumda ise bunun bürokrasiye, güvenlik güçlerine ve yargıya sıçraması kolay olur'' diye konuştu. 
     
     İNANÇ VE KİMLİKLE SİYASET... 

     Baykal, bir gazetecinin ''Leyla Zana ve arkadaşlarının kuracakları yeni siyasi partiye ilişkin görüşlerini'' sorması üzerine de şunları kaydetti 
     ''Demokratik haklarını kullanarak bir siyasi oluşuma gidebilirler. Dikkat edilmesi gereken ana konu, siyasi partiler bir kimlik temeline dayanmamalıdır. Halkımız da artık bunun reddinde bir eğilime girmiştir. İnanç ve kimlik temelinde siyaset yapmak, demokrasiye ve ülkenin gelişimine katkı vermiyor. Kimliğe dayalı siyasi partilerin, başarıya ulaşamadıkları görülmüştür. Temelinde dayanışma ve toplumla kucaklaşmaya yönelik anlayışın olduğu oluşumlar, başarılı olmaktadır.'' Baykal, daha sonra Cihanbeyli İlçesi'ne bağlı Yeniceoba Beldesi'ne geçti. 
     
</TEXT>
</DOC>
