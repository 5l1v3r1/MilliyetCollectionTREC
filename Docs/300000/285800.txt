<DOC>
<DOCNO> 285800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonspo24.html </URL>
<DATE> 2004/11/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Elazığspor, teknik direktör Gökçe ile sözleşme imzaladı... 
</HEADLINE>
<TEXT>

     Elazığspor'da, teknik direktör Mehmet Şahan'ın istifasından sonra göreve başlayan teknik direktör Ömer Faruk Gökçe ve ekibiyle 1 yıllık sözleşme imzalandı. 
     Tesislerde gerçekleşen imza törenine ikinci başkan Özer Demirbaş, basın sözcüsü Murat Turan ve yönetici Sedat Özkaya katıldı. 
     Demirbaş, burada yaptığı açıklamada, sözleşme imzalanan teknik ekibin tamamının Elazığlı olduğunu belirterek, bu durumdan mutluluk ve gurur duyduklarını söyledi. 
     Yönetim kurulu olarak teknik ekibe tam destek verdiklerini ifade eden Demirbaş, ''Sezon sonuna kadar bu teknik kadroyla gideceğiz. Ekibe ve futbolculara güveniyoruz. Birlikte şampiyonluğu yakalayacağımıza inanıyoruz.'' dedi. 
     Teknik direktör Gökçe ise yıllar önce fomasını giydiği takımda bugün teknik direktör olarak görev yapmanın kendisini çok mutlu ettiğini söyledi. 
     Kendilerine inanan ve güvenen yönetim kuruluna teşekkür eden Gökçe, ''İşin zorluğunu biliyoruz. Ancak, arkadaşlarımla birlikte çok iyi bir görev bölümü yaptık. Bu işin üstesinden geleceğimize inanıyorum. Bu yıl tekrar Süper Lig'e çıkacağız'' dedi. 
     Daha sonra Demirbaş ile teknik direktör Gökçe, yardımcı antrenör Alaattin Tutaş, kaleci antrenörü Sacit Taşdemir ve maç izleme antrenörü Semih Alınmış ile 1 yıllık sözleşme imzalandı. 
     Elazığspor teknik direktörü Mehmet Şahan, 21 Ekim tarihinde istifa etmiş, son iki haftada takımı Şahan'ın yardımcı antrenörü Gökçe çalıştırmıştı. 
     
</TEXT>
</DOC>
