<DOC>
<DOCNO> 253660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/07/son/sontur10.html </URL>
<DATE> 2004/07/07/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Ankara'da metro seferlerinde aksama... 
</HEADLINE>
<TEXT>

     Ankara Metrosu'nun bilgisayarlı makas kontrol sisteminde yaşanan arıza, seferlerde gecikmeye neden oldu. 
     Alınan bilgiye göre, Demetevler istasyonunda sabah saatlerinde, raylar üzerindeki trafiği kontrol etmeye yarayan bilgisayarlı makas kontrol sisteminde arıza yaşandı. 
     Arıza üzerine, makaslardaki kontrolün, ellerinde telsizler bulunan görevliler tarafından ''manuel'' olarak gerçekleştirilmesine başlandı. 
     Sistemdeki bu geçişi sağlayabilmek için metro seferleri bir süre durduruldu. Tekrar başlayan seferler ise 10'ar dakikalık gecikmelerle yapılabiliyor. 
     Arıza nedeniyle seferlerde yaşanan aksama, işyerlerine gitmeye çalışan vatandaşların tepkilerine yol açtı. 
     Arızanın giderilmesine yönelik çalışmalar devam ederken, metro istasyonlarında vatandaşlara, ''teknik bir arıza nedeniyle seferlerde aksama yaşandığı'' uyarısı yapılıyor. 

     
</TEXT>
</DOC>
