<DOC>
<DOCNO> 290254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sontur42.html </URL>
<DATE> 2004/11/19/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kandilli Rasathanesi Müdürü Afet planı yaptığımız bina depremde yıkıldı 
</HEADLINE>
<TEXT>

     Boğaziçi Üniversitesi Kandilli Rasathanesi Deprem İzleme Merkezi Müdürü Dr. Doğan Kalafat, Türkiye'nin yüzde 92'sinin, nüfusunun yüzde 95'inin, kurulu sanayinin yüzde 72'sinin ve barajların yüzde 44'ünün, deprem bölgelerinde kurulu olduğunu bildirdi. 
     Çanakkale'de Sivil Savunma Müdürlüğü ile Çanakkale Tabip Odası'nın işbirliğiyle yapılacak olan ''Halkın Afete Hazırlık Eğitimi Projesi''nin tanıtımı nedeniyle, Çanakkale Onsekiz Mart Üniversitesi'nde düzenlenen panelde konuşan Dr. Kalafat, Türkiye'de herkesin, depremle yaşamaya alışması gerektiğini söyledi. 
     Depremin bir doğa olayı olduğunu, ancak bu olay öncesinde ve ardından yapılması gerekenler bulunduğunu belirten Dr. Kalafat, ''Herkesin depremle yaşamayı öğrenmesi birinci unsur, depreme dayanıklı binaların yapılması ise ikinci unsurdur. Deprem tehlikesi, ülkemiz için bir gerçektir'' dedi. 
     Dr. Kalafat, Türkiye'nin yüzde 92'sinin, nüfusunun yüzde 95'inin, kurulu sanayinin yüzde 72'sinin ve barajların yüzde 44'ünün, deprem bölgelerinde kurulu olduğunu bildirdi. 
     Çanakkale Onsekiz Mart Üniversitesi Mimarlık Mühendislik Fakültesi Jeoloji Mühendisliği Bölüm Başkanı Prof. Dr. Erdinç Yiğitbaş da Çanakkale'deki çarpık yapılaşmaya dikkati çekti. 
     
     ''AFET PLANI YAPTIĞIMIZ BİNA, DEPREMDE YIKILDI'' 
     Çanakkale Vali Vekili Yusuf Ziya İnce ise Marmara Depremi'nde Kocaeli Vali Yardımcısı olarak görev yaptığını hatırlatarak, depremden kısa süre önce Sivil Savunma toplantısı yaptıklarını ve olası çeşitli afet planları hazırladıklarını söyledi. 
     Depremle birlikte, içinde afet planlarının olduğu binaların yıkıldığına dikkati çeken İnce, ''Binalar sağlam olmayınca, yaptığımız tüm çalışmalar boşa gitti. 45 saniyelik depremin ardından, ilde büyük karmaşa yaşandı. Ardından Türkiye'nin tüm illerinden, bilinçsiz şekilde yardım geldi. İhtiyaçlarımızın haricinde ihtiyacımız olmayan binlerce ekmek, küflendiği gerekçesiyle imha edildi. Onun için insanların eğitimleri şart'' dedi. 
     Çanakkale Tabip Odası Başkanı Dr. Azem Ülkü de konuşmasında, çeşitli kurum ve kuruluşlarda görevlilerden seçilen 300 kişiyi, sağlık konusunda 30'ar kişilik gruplarda 5'er gün süreyle eğiteceklerini kaydetti. 
     
</TEXT>
</DOC>
