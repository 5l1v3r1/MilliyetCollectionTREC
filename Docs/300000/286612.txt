<DOC>
<DOCNO> 286612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sondun04.html </URL>
<DATE> 2004/11/06/ </DATE>
<TIME> 07.10 </TIME>
<AUTHOR>  </AUTHOR>
<HEADLINE>
Bush'un Irak danışmanı Blackwill istifa etti... 
</HEADLINE>
<TEXT>

     Washington Post gazetesi, ABD Başkanı George Bush'un Irak konusundaki danışmanı Robert Blackwill'in istifa ettiğini yazdı. 
     Gazetenin haberinde, ikinci Bush yönetiminin dış politika ekibinde adı geçen ve bazı gözlemcilerin Beyaz Saray Ulusal Güvenlik Danışmanı Condoleezza Rice'ın halefi olarak gördükleri Blackwill'in beklenmedik biçimde istifa ettiği belirtildi. 
     Habere göre Blackwill, Ulusal Güvenlik Konseyi'ndeki çalışma arkadaşlarına gönderdiği bir elektronik postada, başkanlık seçimi süresince çalışacağını, ancak seçimden sonra görevinden ayrılacağını haftalar önce Rice'a söylediğini bildirdi. 
     Beyaz Saray'da geçen yaz göreve başlayan Blackwill, ABD'nin çekilmesinden sonra Irak'ta yönetiminin yeniden şekillenmesi ve geçici bir hükümet kurulması gibi kararların alınmasında etkin rol oynamıştı. 
     Washington Post'a açıklama yapan Beyaz Saray yetkilileri, Blackwill'in Irak seçimlerine 3 aydan daha kısa bir süre kala görevinden ayrılmasının, ABD'nin Irak politikasında bir karışıklık olduğu ya da görüş birliği olmadığı şeklinde yorumlanmaması gerektiğini bildirdi. 
     
</TEXT>
</DOC>
