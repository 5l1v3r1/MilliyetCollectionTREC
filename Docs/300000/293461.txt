<DOC>
<DOCNO> 293461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/son/sonsiy34.html </URL>
<DATE> 2004/11/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Gül Hollanda 17 Aralık taslağını bana verdi, üzerinde çalışılacak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, AB Dönem Başkanı Hollanda'nın 17 Aralık zirvesi için hazırladığı sonuç bildirisinin taslağını kendisine sunduğunu bildirdi. 
     Bakan Gül, Dışişleri Bakanı Ben Bot tarafından kendisine verilen metnin önemli eksiklikler içerdiğini belirtti ve bunların düzeltilmesi için önümüzdeki dönemde bir dizi çalışmalar yapılacağını kaydetti. 
     Dışişleri Bakanı Gül, Lahey'de bugün sona eren Avrupa Akdeniz Euromed Barselona Süreci'nin ara dönem dışişleri bakanları toplantısından sonra yaptığı açıklamada, basına dün yansıyan, kendisine de iletilen metnin genel bir taslak metin olduğunu vurguladı ve ''Bu taslağın önemli değişikliklere uğrayacağı muhakkaktır'' dedi. 
     Gül, önümüzdeki dönemde taslak metinle ilgili çok sayıda görüşme ve toplantı yapılacağını belirterek, şöyle devam etti 
     ''Bunlar genel yazılmış taslaklar. Görüşmelerimiz devam ediyor. Önümüzde daha birçok toplantı var. Birçok üyenin farklı farklı görüşleri var, üzerinde konuşulacak çok konunun olduğu bir metin. Farklı görüşteki üyelerden görüş isteniyor, bizden de değişmesini istediğimiz noktalarda yazılı görüş önerilerimizi istediler. Bunların hepsine cevap vereceğiz. Bu çalışmalar bir süreç içinde devam edecektir. Zirveye kadar yapılacak daha çok iş var.'' 
     
     EKONOMİK REFORMLAR 
     Bakan Gül, toplantının çok başarılı geçtiğini belirtti ve bu toplantı vesilesiyle Arafat'ın ölümünden sonra İsrail ve Filistin yetkililerinin ilk kez yüz yüze görüşme fırsatı bularak barışa giden yolda karşılıklı güvenin oluşması açısından ilk olumlu adımı attıklarını söyledi. 
     Toplantıda Irak'la ilgili gelişmelerin de gözden geçirildiğini belirten Gül, Türkiye'nin bu konudaki görüşlerini katılımcı ülkelere bir kez daha ilettiğini söyledi. 
     Gül, Dönem Başkanı Hollanda'nın talebiyle ekonomik reformlar konusunda bir sunuş konuşması yaptığını, bu konuşmasında, Euromed çerçevesi içindeki ülkelerde yabancı sermaye girişinin hızlandırılması, ortak kalkınma ve işbirliğinin artırılması gibi konular ve Türkiye'deki uygulamaları anlattığını dile getirdi. 
     İkili görüşmeler de yaptığını belirten Gül, İsrail, Filistin ve Malta Dışişleri bakanlarıyla bir araya geldiğini, bu görüşmelerin Türkiye için önemli olduğunu söyledi. 
     Gül, Euromed toplantılarında gündeme getirilen ve benimsenen konuların yaşama geçirilmesinin Akdeniz ülkeleri ve AB için çok yararlı olacağını sözlerine ekledi. 
     
</TEXT>
</DOC>
