<DOC>
<DOCNO> 264185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/17/son/sontur32.html </URL>
<DATE> 2004/08/17/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Düzce'de dolu, kaymakamın makam aracına maddi hasar verdi 
</HEADLINE>
<TEXT>

     Yurdun büyük bölümünü etkisi altına alan sağanak yağış, Batı Karadeniz'de fındık, tütün ve mısırda zarara neden oldu. 
     AA muhabirinin aldığı bilgiye göre, sağanak yağış ve dolu sonucu fındıklar dallarından döküldü. Hava şartlarının elverişsiz olması yüzünden 1 haftadır fındık toplayamadıklarını belirten fındık üreticileri, ''Fındığın büyük bölümü daldan düştü, yerden toplamak zorunda kalacağız. Daha önce toplanan fındıklar ise henüz kurutulamadan yeniden su altında kaldı'' dediler. 
     Akçakoca Kaymakamı Ali Uslanmaz, AA muhabirine, aşırı yağışlar nedeniyle bazı bölgelerde fındık üreticisinin mağdur olduğunu söyledi. Fındık işçilerini, sel felaketi ihtimaline karşı önlem olarak, dere boylarındaki çadırlarından alarak, belediye otobüsleri ile Akçakoca Spor Salonu'na taşıdıklarını bildiren Uslanmaz, şöyle konuştu 
     ''Bu işçiler sabah saatlerinde yeniden tarlalarına gönderildi. Hasta olan çocukları için Sosyal Yardımlaşma ve Dayanışma Vakfı aracılığı ile ilaçlar alındı. Dolu yağdığı sırada biz de Altınçay Köyü'nde idik. Dolu nedeniyle köydeki evlerin kiremitleri kırıldı ve camlar parçalandı. Bizim makam arabamızın ön farı ve tavanı dolu nedeniyle hasar gördü.'' Akçakoca Tarım Müdürü Ayhan Ünal da, fındıkta bazı bölgelerde hasar olduğunu belirterek, ''Özellikle Altınçay Köyü'nde 10 hektarlık alana dolu yağması nedeniyle fındık tarlalarında hasar oluştu. Aşırı yağış nedeniyle tarlalarda fındık döküldü ve sularda kayboldu'' dedi. 
     
     ÇİLİMLİ'DE TÜTÜNDE KAYIP VAR 

     Düzce'nin Çilimli İlçesi'nde dün akşam saatlerinde etkili olan doludan tütün büyük zarar gördü. Dolu yüzünden bazı evlerin camlarının kırıldığı belirtilirken, Doğu ve Güneydoğu Anadolu bölgelerinden fındık toplamak için Çilimli'ye gelen işçilerin çadırları da yağıştan etkilendi. 
     Yetkililer, Hasar Tespit Komisyonu oluşturulacağını ve yağışların yol açtığı maddi zararın tespit edileceğini bildirdiler. 
     
     ''ÖNLEMLER ERKEN ALINDI, TEHLİKE YAŞANMADI'' 

     Metrekarede 14 kilogram yağış düşen Düzce'de, Melen Çayı'nın yaklaşık yarım metre yükseldiği bildirildi. Devlet Su İşleri Düzce İl Müdürü Beşir Özcan, Melen Çayı'nda tehlike yaşatacak bir yükselme olmadığını belirterek, şunları söyledi 
     ''Düzce'de sel tehlikesi yaşanmadı, önlemler erken alınmıştı. Melen Çayı'nda küçük bir yükselme var, tehlike yaratmıyor. Sakarya bölgesinde Melen'e bağlanan derelerde yükselme söz konusu. Düzce'de dolu nedeniyle Cumayeri, Çilimli ve Akçakoca ilçeleri ile Konuralp beldesindeki tütün, mısır ve fındık üreticileri olumsuz etkilendi.'' Akçakoca İlçesi'nde sağanak sonucu dün akşam 2 evi su basmış, cezaevi de su altında kalmıştı. Doğu ve Güneydoğu'dan fındık toplamak için gelen ve dere kıyılarında kurdukları çadırlarda kalan işçiler, muhtemel bir sele maruz kalmamaları için Akçakoca Kaymakamı Ali Uslanmaz'ın talimatı doğrultusunda belediye otobüsleriyle buralardan alınarak, Kapalı Spor Salonu'na yerleştirilmişlerdi. 
     
</TEXT>
</DOC>
