<DOC>
<DOCNO> 290140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/soneko14.html </URL>
<DATE> 2004/11/19/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Enerji Bakanı Güler 3 adet nükleer santral planlıyoruz 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, 3 adet nükleer santral inşa edilmesinin planlandığını belirtirken, santralların 2011'den itibaren peşpeşe devreye gireceğini açıkladı. 
     Güler, TAEK'in Çekmece Nükleer Araştırma ve Eğitim Merkezi'nde incelemelerde bulundu. 
     Güler, burada yaptığı açıklamada, Türkiye'nin elektrik enerjisi ihtiyacına ilişkin çalışmalar gerçekleştirildiğini ve gerekli önlem alınmazsa 2010-2011 yılından sonra bir enerji darboğazına girilebileceğinin hesaplandığını kaydetti. 
     Bu darboğaza girilmemesi için, yerel kaynakların tümünün kullanılmasının bile yeterli olmadığını dile getiren Güler, dış kaynaklara bağımlı olma zorunluluğunda kalınacağını anlattı. 
     Güler, ''3 adet nükleer santral planlıyoruz, 2011'den itibaren peşpeşe devreye girecek'' diye konuştu. 
     Nükleer santralların enerji ihtiyacının yüzde 8-10'unu karşılamasının düşünüldüğünü anlatan Güler, ihale tarihinin henüz belirlenmediğini, hiçbir ülkeye de verilen bir söz bulunmadığını kaydetti. 
     Yakıt türü olarak öncelikle uranyumun düşünüldüğünü bildiren Güler, santralların özel sektöre yaptırılmasının planlandığını, eğer gerçekleştirilemezse kamunun devreye gireceğini bildirdi. 
     
</TEXT>
</DOC>
