<DOC>
<DOCNO> 273222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/20/guncel/gun03.html </URL>
<DATE> 2004/09/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Para aldılar, okutmadılar 
</HEADLINE>
<TEXT>


Dünya Bankası, ailelerine her ay eğitim bağışı ve sağlık yardımı yaptığı 600 bin çocuktan 30 bininin okula gönderilmediğini tespit edince yardımları durdurdu 

ŞÜKRAN PAKKAN İstanbul 

Türkiye'ye bugüne kadar eğitim amaçlı ve karşılıksız yüz milyonlarca dolar hibe eden Dünya Bankası, Başbakanlık Sosyal Yardımlaşma Fonu ile birlikte yoksulluk nedeniyle çocuklarını okula gönderemeyen ve düzenli sağlık kontrolü yaptıramayan ailelere destek olmak 2002'de "Şartlı Nakit Desteği" başlattı. Pilot bölgelerde denenen proje başarıya ulaşınca Mart 2004'ten itibaren Türkiye geneline yayıldı. Eğitim desteği olarak kızlara sınıflarına göre 20 - 35 milyon, erkeklere ise 16.5 - 25 milyon lira ödenmeye başlandı. Sağlık yardımı ise 15 milyon lira olarak belirlendi. 
Dünya Bankası, projeye çocukların aylık periyotlarla kontrol edilmesi şartı koydu. Başbakanlık Sosyal Yardımlaşma Fonu, Milli Eğitim Bakanlığı ve Sağlık Bakanlığı denetim görevini üstlendi. Okullar ve sağlık merkezleri, kaymakamlıklara devam ve başarı durumu bildirmeye başladı. 

Şartlara uymadılar 
Projeyle, 600 bin çocuğa aylık burs bağlandı. Ancak, uzmanlar şartlı destek verdiği ailelerden 30 bini prosedüre uygun davranmayınca bağışı kesti. 
Eğitim desteği, sadece ilköğretim çağındaki çocukları kapsıyor ve 12 ay boyunca düzenli olarak veriliyor. Sağlık yardımı ise, çocuklarını düzenli kontrole götüremeyen 0 - 6 yaş grubu çocuklara ödeniyor. Şartlı Nakit Desteği, hamile anneleri de kapsıyor. Aylık nakit yardımı yapılan annelere de, doğumu bir sağlık merkezinde yaptırırsa bir defaya mahsus 50 milyon lira ödeniyor. 



</TEXT>
</DOC>
