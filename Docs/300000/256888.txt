<DOC>
<DOCNO> 256888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/20/son/sontur19.html </URL>
<DATE> 2004/07/20/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Gaziosmanpaşa'da cinayet... Bir Yunanlı öldü, Türk arkadaşı yaralandı 
</HEADLINE>
<TEXT>

     Gaziosmanpaşa'da silahla ateş açılan otomobildeki Yunanlı öldü, Türk arkadaşı ise yaralandı. 
     AA muhabirinin aldığı bilgiye göre, Turgut Günder yönetimindeki 34 H 9485 plakalı otomobil, TEM Otoyolu'nda seyir halindeyken plakası alınamayan bir otomobille yollarını kesen kişilerce Gaziosmanpaşa Viyadüğü'nde durduruldu. 
     Araçtan inen 2 kişi, yanına yaklaştıkları otomobilin ön camından içeri tabancayla ateş açtılar. 
     Araçta bulunan Yunanistan uyruklu Dimitris Papadopulos, başına isabet eden kurşunla ağır, sürücü Turgut Günder de hafif şekilde yaralandı. Papadopulos'un babası Panayodis Papadopulos ise olayı yara almadan atlattı. 
     Saldırganlar aynı araçla olay yerinden kaçarken, İstanbul Üniversitesi Tıp Fakültesi Hastanesi'ne kaldırılan yaralılardan Dimitris Papadopulos, hayatını kaybetti. 
     İşadamı olduğunu belirten Panayodis Papadopulos'un polise verdiği ifadede, M.Ç. ve İ.G. adlı kişilerin iş kurma vaadiyle kendilerini dolandırdığını öne sürdüğü belirtildi. 
     Hastanede gördüğü tedavinin ardından taburcu edilen Turgut Günder'in de ifadesinde, kendilerini M.Ç. ve İ.G'nin azmettirmesi sonucu H.B ve İ.B'nin vurduğunu iddia ettiği kaydedildi. 

     
</TEXT>
</DOC>
