<DOC>
<DOCNO> 293058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/29/son/soneko19.html </URL>
<DATE> 2004/11/29/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Emekli Sandığı, Ankara Hilton'u satılması için ÖİB'ye devretti... 
</HEADLINE>
<TEXT>

     Emekli Sandığı'na ait oteller Özelleştirme İdaresi Başkanlığı'nca, Uluslararası Ticaret Merkezi'ne dönüştürülen milletvekili lojmanları da ihale yoluyla satılacak. 
     Edinilen bilgiye göre, işletme hakkı daha önce Hilton grubuna devredilen İstanbul Hilton Oteli ile 2002 yılında çeşitli otel zincirleriyle işletme ve kira sözleşmeleri imzalanan Büyük Ankara, Stad, Bursa Çelik Palas, İstanbul Tarabya, Maçka ve İzmir Efes Otelinin satış işlemlerini Özelleştirme İdaresi gerçekleştirecek. 
     Otellerin sahibi durumda bulunan Emekli Sandığı Genel Müdürlüğü, satış amacıyla bir süre önce 7 oteli Özelleştirme İdaresi'ne devretti. Ancak Özelleştirme İdaresi, Emekli Sandığı'ndan otellerle ilgili sözleşme ve kiralama problemlerini halletmesini istedi. 
     Bu çerçevede, Sandık, otellerin işletmesinden sorumlu olan Emek İnşaat ve yine Emekli Sandığı bünyesinde oluşturulan ve otellerin kiralandığı Emek Proje A.Ş. ile bir araya gelerek, Emek Proje ile imzalanan kiralama sözleşmesinin iptalini ele aldı. Tarafların bu konuda önemli mesafe kaydettiği bildirildi. 
     
     İŞLETMECİ FİRMALARLA GÖRÜŞÜLECEK 

     Emekli Sandığı, Emek Proje ile kiralama sözleşmesini hallettikten sonra, bu defa daha önce ön görüşmeler yaptığı otel zincirleriyle geniş çaplı toplantılar düzenleyecek. Emek İnşaat ve Emek Proje yetkililerinin de katılacağı bu toplantılarda, Büyük Tarabya ve Büyük Ankara Oteli için Millenium Copthorne, Stad ve Maçka Oteli için Radisson SAS, Çelik Palas için Swissotel grubu, Hilton için de Hilton İşletmesi ile görüşülecek. 
     Emekli Sandığı otellerinin işletmesini alan bu firmalara, otellerin satılması halinde de işletme ve kira sözleşmelerine bağlı kalınacağı taahhüdünde bulunacak ve satış sonrası otelleri alan firmalarla çalışıp çalışmayacaklarını soracak. 
     Otelleri alan firmalarla aynı sözleşme şartları içinde çalışıp çalışamayacakları sorulacak. Firmalara, otellerin yeni sahipleri adına sözleşme hükümlerine uyma garantisi verilecek. 
     Sözleşme hükümleri kapsamında faaliyetini sürdürmek isteyenler, sözleşmeler bitene kadar otelleri işletmeye devam edecek. 
     Özelleştirme İdaresi de bu sorunların aşılmasının ardından, önce 7 otel için değer tespit ihalesine çıkacak. Ardından işletici firmaların durumlarını da gözeten şartnameler hazırlanarak, Emekli Sandığı otellerinin satış ihalesi gerçekleştirilecek. 
     
     MİLLETVEKİLİ LOJMANLARI 

     Bu arada Emekli Sandığı Genel Müdürlüğü, kuruma ait büyük gayrımenkulleri de ihale yoluyla satacak. 
     Bu çerçevede Ankara-Kızılay'daki Gökdelen, Ulus İşhanı ve Rüzgarlı İşhanı ile Bursa ve Eskişehir Otogarları, elden çıkarılacak. 
     Diğer yandan satışında istenen başarı sağlanamayan milletvekili lojmanlarında da satış yönteminin değiştirilmesi düşünülüyor. 
     Uluslararası Ticaret Merkezine dönüştürülen ve halen Reha Medin Emlak Hizmetleri tarafından satışı yapılan lojmanlarda şu ana kadar sadece 35 parça ofis, dükkan ve işyerinin satılması üzerine, lojmanların ihale yöntemiyle satışı konuşulmaya başlandı. 
     Lojman alanında inşa edilecek otel, kreş ve alışveriş merkezi ihalesini sonuçlandıran Emek İnşaat yetkilileri, ikinci aşamada lojmanların topluca ihaleye çıkarılmasının planlandığını bildirdiler. 
     Düşünülen yeni modelde ofislere dönüştürülen çok katlı 2 blok, topluca ya da tek tek, villalar da yine tek tek ya da sokak sokak satılabilecek. 
     Emekli Sandığı Genel Müdürlüğü yetkilileri, kendilerine lojmanların bu şekilde ihaleye çıkarılması halinde daha kolay satılabileceği şeklinde değerlendirmeler geldiğini söylediler. 

     
</TEXT>
</DOC>
