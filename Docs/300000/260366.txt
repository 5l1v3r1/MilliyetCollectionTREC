<DOC>
<DOCNO> 260366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/04/ekonomi/aeko.html </URL>
<DATE> 2004/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette maaş uçurumuna son 
</HEADLINE>
<TEXT>


Kamu personeli kanun taslağında aylık katsayısı yüksek olan memura düşük gösterge, katsayısı düşük memura yüksek gösterge uygulanarak maaş uçurumu ortadan kaldırılıyor 

Önder Yılmaz Ankara 

Hükümet, Başbakanlık Müsteşarı'nı, maaş açısından Genelkurmay Başkanı ile eşitliyor. Memur maaşları arasındaki uçurumun ortadan kaldırılması amacıyla birinci basamaktaki memura 12 bin 500, 10. basamaktaki memura 17 bin 500 gösterge uygulaması başlatılıyor. 
Hükümet yaklaşık 2.5 milyon memuru ilgilendiren 657 Sayılı Devlet Memurları Yasası'nda köklü değişiklik sağlayacak "kamu personeli kanun taslağı"nı masaya yatırdı. Askerler, üniversiteler ile hakim ve savcıların kapsam dışı olduğu görülen taslakta, memur maaşları arasındaki uçurumun giderilmesi ve eşit işe eşit maaş uygulamasına geçilmesi için radikal düzenlemeler getiriliyor. Taslakta maaşların mevcut uygulamada olduğu gibi her ayın 15'inde ödenmesi öngörülüyor. 400 ayrı ödeme kaleminin dört ana grupta toplandığı taslakta, memurlara, "toplam aylık" ve "görev aylığı", sözleşmelilere ise, "toplam ücret" ve "görev ücreti" adı altında maaş ödemesi getiriliyor. 

Temel aylık 
Temel aylık gösterge cetveli 10 basamaktan oluşuyor. Birinci basamak 12 bin 500 göstergeden başlarken, 10. basamak 17 bin 550 göstergeye ulaşıyor. Böylece aylık katsayısı yüksek olan memurlara düşük gösterge, aylık katsayısı düşük olan memurlara yüksek gösterge uygulanarak, maaşlar arasındaki uçurum ortadan kaldırılıyor. 

Görev aylığı 
En yüksek görev aylığı ise 120 bin gösterge rakamının aylık katsayı ile çarpımı sonucu bulunan tutar olarak Başbakanlık Müsteşarı'na ödenecek. Diğer memurlara ödenecek görev aylığı tutarı ise, Başbakanlık Müsteşarı'na verilen göstergenin "unvan grupları ve basamaklara" göre yüzde 5'er azaltılarak aylık katsayı ile çarpımından bulunacak.Taslakta unvan ve aylık ücretleri açısında memurlar, 20 gruba ayrılıyor. Hizmet yılına bağlı olmayanlar 14, hizmet yılına bağlı olanlar ise altı grupta toplanıyor. 

Son kararı Başbakan Erdoğan verecek Taslakta, Başbakanlık Müsteşarı'nın unvan ve aylık maaş açısından birinci grupta yer alması öngörülüyor. Başbakanlık üst düzey yetkilileri, çalışma komisyonunda Genelkurmay Başkanı'nın birinci gruba yerleştirileceğini kaydetti. Böylece bu görevler maaş açısından birbiriyle eşitlenmiş olacak. 
Başbakanlık yetkilileri, şu anda kamuda en yüksek devlet maaşının Başbakanlık Müsteşarı'na ait olmasına karşın, Genelkurmay Başkanı'nın gizli yan ödeme kararnamesiyle daha yüksek maaş aldığını dile getirdi. Genelkurmay Başkanı şu an 5 milyar 9 milyon 812 bin TL maaş alırken, Başbakanlık Müsteşarı yaklaşık 4 milyar lira maaş alıyor. 
Yetkililer, "Genelkurmay Başkanı 926 Sayılı TSK Personel Kanunu ve gizli yan ödeme kararnamesine göre maaş alır. Başbakanlık Müsteşarı ise 657 Sayılı Devlet Memurları Kanunu ve her bürokrata uygulanan açık yan ödeme kararnamesine göre maaş alıyor. Geçmişten beri uygulama böyledir. Şimdi her iki unvan aynı gruba konunca maaş açısından eşitlenmiş olacak" diye konuştular. 

Alternatifli çalışma yapılacak 
Yetkililer, Genelkurmay Başkanı ile Başbakanlık Müsteşarı'nın eşitlenmesi konusuna, komisyonda yapılan alternatifli çalışmanın ardından Bakanlar Kurulu'nda Başbakan Recep Tayyip Erdoğan'ın karar vereceğini söyledi. 
Başbakanlık Müsteşarı daha önce orgeneral, oramiral Anayasa Mahkemesi Başkanı, Danıştay ve Yargıtay başkanları ile aynı seviyede maaş alıyordu. 
Yetkililer, 926 Sayılı TSK Personel Kanunu, 2802 Sayılı Hakim ve Savcılar Personel Kanunu ve 2914 sayılı YÖK personel kanunlarının mali ve sosyal hakları ile ilgili hükümlerinin bu kanunla yürürlükten kaldırılacağını açıkladı. Böylece tüm mesleklerde memur ve sözleşmelilerin mali ve sosyal hakları yeni yasaya göre hesaplanacak. 

Başbakanlık Müsteşarı maaş açısından Genelkurmay Başkanı'na eşitleniyor Taslakta unvan ve aylık ücretleri açısında memurlar, 20 gruba ayrılıyor. 
Hizmet yılına bağlı olmayanlar 14, hizmet yılına bağlı olanlar 6 grupta toplanıyor. 
Birinci grupta Başbakanlık Müsteşarı yer alıyor. 
Ancak çalışma komisyonunda Genelkurmay Başkanı'nın birinci gruba yerleştirilecek. 
Böylece bu görevler ücret açısından birbiriyle eşitlenmiş olacak. 
Başbakanlık Müsteşarı daha önce orgeneral, oramiral Anayasa Mahkemesi Başkanı, Danıştay ve Yargıtay başkanları ile aynı seviyede maaş alıyordu. 
Şu anda kamuda en yüksek devlet maaşının Başbakanlık Müsteşarı'na ait. 
Ancak, Genelkurmay Başkanı gizli yan ödeme kararnamesiyle daha yüksek maaş alıyor. 
Genelkurmay Başkanı'nın şu andaki maaşı 5 milyar 9 milyon 812 bin TL. 
Başbakanlık Müsteşarı'nın mevcut maaşı ise 4 milyar lira. 

Temel Aylık Gösterge Cetveli Memurlar arasındaki gelir adaletsizliğini gidermek amacıyla her basamak için farklı gösterge çarpımı uygulanacak. 
Basamak Gösterge 1 12.500 2 12.700 3 13.100 4 13.700 5 14.500 6 15.500 7 16.300 8 16.900 9 17.300 10 17.550 

</TEXT>
</DOC>
