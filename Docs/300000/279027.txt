<DOC>
<DOCNO> 279027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/yazar/akyol.html </URL>
<DATE> 2004/10/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Lozan yolunda 
</HEADLINE>
<TEXT>


AVRUPA Birliği için Anayasa'dan kanun ve tüzüklere kadar değişiklikler yapıyoruz. Tabii bu değişikler iç düzenimizin modernleşmesi bakımından da önemli. 
Dış politika ile iç modernleşmenin bu yakın ilişkisi evrensel bir gerçektir, özellikle bizim tarihimizin belirgin bir özelliğidir. 
Tanzimat, Islahat... Ve Lozan sürecinde devrimler ve şimdi AB süreci... 
Prof. Ömer Kürkçüoğlu'nun "Türk - İngiliz İlişkileri, 1919 - 1926" adlı eseri bu bakımdan mükemmel bir kaynaktır. SBF Yayınları, 1978 
Önce, Milli Mücadele Batılı güçlere karşı yapıldığı için, Mustafa Kemal "İslam etkeni"ne ve "Sovyet etkeni"ne dayanıyor. Sovyetler'le ilişkiler çok iyidir, yardım alınmaktadır. Sf. 98, vd 
Mustafa Kemal hilafete bağlılık, "mazlum milletler"i savunmak ve İslam dünyasını temsil etmek gibi faktörleri ön planda tutmaktadır. Bu siyaset başarılı olmuş, İngiltere üzerinde Mustafa Kemal'in beklediği caydırıcı sonucu yaratmıştır. Sf. 83 

MİLLİ Mücadele'nin askeri zaferle sonuçlanması iki konuyu ön plana çıkardı Barış ve modernleşme. 
"İngiltere, İslam dünyasından bütün bağlarını koparmış bir Türkiye'yle anlaşmayı daha çok isteyebilirdi." Sf. 260 
Saltanatın kaldırılmasıyla hilafetin de kaldırılacağı sinyali verildi. Musul meselesi sürerken hilafet de kaldırıldı. Bu, Kürtlerde Türkiye'ye sadakati azaltarak bazı sorunlar çıkardıysa da, içeride modernleşmeye, dışarıda Batı'yla ilişkilerin gelişmesine ivme kazandırdı. Sf. 305 vd. 
Lozan'a gitmeden önce Atatürk, Ankara'da "geniş çaplı bir komünist tutuklaması" yaptırarak Batı'ya Bolşevik yanlısı olmayacağının mesajını verdi. Sf. 260 
"İzmir İktisat Kongresi"ni toplayarak, sosyalist değil Batı tarzı bir düzen kuracağını gösterdi, "Kapitülasyonlara karşıyız, ecnebi sermayeye ise açığız" dedi. Sf. 261 
Bu yorum bana da doğru geliyor. Çünkü Gazi, 1930'ların ağır ekonomik çöküntüsü sırasında dil ve tarih kongreleriyle uğraştığına göre, İzmir İktisat Kongresi'nin asıl amacı, diplomatikti. 
Mustafa Kemal, Lozan'da İngiltere'ye karşı Amerikan desteğini almak düşüncesiyle, Amerikan şirketler grubuna "Chester imtiyazı"nı verdi. Sf. 262 
Hukuk düzeninin laikleştirilmesi yolundaki adımlar, dışarıda kapitülasyonların kaldırılması için elimizi güçlendirdi. 

LOZAN'DA ve Musul meselesinde son imzalar atıldıktan sonra, Türkiye'nin dış politika seçeneği ne olmalıydı Sovyetler mi Yükselen faşizm mi "Mazlum milletler" mi Batı Avrupa mı 
Diplomatik dengeleri gözeterek, Kemalist rejim sonuncusuna, yani Batı Avrupa seçeneğine öncelik verdi. 1930'daki Serbest Fırka denemesini bu bağlamda düşünmek gerektiğini anlatan Prof. Kürkçüoğlu diyor ki 
"Mustafa Kemal Türkiye'yi Batı'ya kabul ettirmek için, Batılı bir yapı değişikliğiyle Türkiye'nin gücünü artırmak gerektiğine inanıyordu. Yani Batılılaşma, Mustafa Kemal için aynı zamanda bir dış güvenlik gereğiydi." Sf. 333 
'Diplomat Mustafa Kemal'i ve genelde modernleşme tarihimizle dış politika arasındaki yakın irtibatı görmek ve bugünü anlamak için bu mükemmel eseri herkese tavsiye ediyorum. 



</TEXT>
</DOC>
