<DOC>
<DOCNO> 296728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/magazin/mag01.html </URL>
<DATE> 2004/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Stone özür dileyecek 
</HEADLINE>
<TEXT>


'Türk halkıyla barışmak istiyorum' diyen, Türkiye'yi ve Türkleri eleştiren 'Gece Yarısı Ekspresi' filminin senaristi Oliver Stone, İstanbul'a geliyor 

İSTANBUL Milliyet 

Türkiye ve Türkleri eleştiren "Gece Yarısı Ekspresi" filminin senaristi Oliver Stone, Kültür ve Turizm Bakanı Erkan Mumcu'yla görüşmek üzere 13 Aralık'ta İstanbul'a geliyor. Stone, İstanbul'da eski bir cezaevi olan Sultanahmet'teki Four Seasons Oteli'nde kalacak. 
Türkiye'de de gösterime giren "Büyük İskender" filmiyle yeniden gündeme gelen Stone'nun Mumcu'yla görüşmesinde, Türkiye'nin imajını zedeleyen "GeceYarısı Ekspresi" filmi nedeniyle özür dilemesi bekleniyor. Stone 1978 yapımı, ABD'li bir öğrencinin Türkiye'de başından geçenleri anlatan "Gece Yarısı Ekspresi"nde, işkence sahneleri nedeniyle büyük tepki görmüştü. Film, 2 dalda Oscar ödülü kazanmıştı. 

'Bırakın geleyim' 
Stone, geçtiğimiz günlerde kendisiyle yapılan bir röportajda şunları söylemişti "Gece Yarısı Ekspresi'nde eski Türkiye'yi yazdım. Pişman değilim, ama artık o filmi unutmak istiyorum. Türk halkıyla barış yapmak istiyorum. Karşıma bir Türk çıktığı zaman kendimi iyi hissetmek istiyorum artık. Bırakın artık geleyim." 

Cezaevi öyküsü 
İstanbul'da uyuşturucuyla yakalanan ve hapse atılan William Hayes, 1975'de kaçışından sonra anılarını roman yapmış ve Stone'de senaryo yazıp filmleştirmişti. Hayes, filmle ilgili bir röportajında "Stone bu öyküden, son derece ürkütücü bir Türkiye ile canavar görünümlü Türkler çıkardı" demişti. 


</TEXT>
</DOC>
