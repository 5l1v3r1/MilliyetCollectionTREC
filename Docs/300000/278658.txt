<DOC>
<DOCNO> 278658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/09/son/sondun06.html </URL>
<DATE> 2004/10/09/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
ABD Türk F-16'larını modernize edecek 
</HEADLINE>
<TEXT>

     F-16'ların modernizasyonundan ayrı olarak başka silah sistemlerinin satışı da gündemde ABD Savunma Bakanlığı Pentagon, Türk Hava Kuvvetleri'nin envanterinde bulunan 218 adet F-16 savaş uçağının modernizasyonunun ABD şirketleri önderliğinde gerçekleştirilmesi yönünde kapsamlı bir paketin Türkiye'ye muhtemel satışı konusunda ABD Kongresi'ne bildirimde bulundu. 
     Modernizasyon kapsamında öngörülen bütün değişikliklerin yapılması durumunda, proje bedelinin 3,888 milyar doları bulacağı belirtildi. 
     
     3 milyar 888 milyon dolarlık proje 
     Pentagon'a bağlı olan Savunma Güvenlik İşbirliği Ajansı DSCA tarafından yayımlanan yazılı açıklamada, 'DSCA, 7 ekimde ABD Kongresi'ne, Türkiye'yle ilgili teçhizat ve hizmetlerin de dahil olduğu bir F-16 modernizasyon paketinin FMS kredileri yoluyla Türkiye'ye muhtemel satışı konusunda bildirimde bulundu. 
     Bütün öngörülen değişiklikler gerçekleşirse, projenin toplamı 3,888 milyar doları bulabilir' denildi. 
     
     218 adet F-16 modernize edilecek 
     DSCA'nın açıklamasında, Türk hükümetinin, envanterinde bulunan 218 adet F-16 savaş uçağının modernizasyonuna ilişkin olası alımı için başvuruda bulunduğu belirtildi. 
     Bu uçaklar, 104 adet F-16 Block 40, 76 adet F-16 Block 50 ve 38 adet F-16 Block 30 tiplerinden oluşuyor. 
     
     Başka sistemlerin satışı da gündemde 
     Modernizasyon çerçevesinde Türkiye'ye satışı önerilen sistemler arasında radarlar, Harpoon füzeleri, Amraam füzeleri, gece görüş cihazları, Sidewinder füzeleri, Harm tipi yüksek sürekli radyasyon bulucu füzeler de yer alıyor. 
     
     Ayrıca, mevcut F-16 sistemlerinin geliştirilmesi de öneriliyor. 
     Açıklamada, 'önerilen bu satış, Türkiye'nin askeri imkan ve kabiliyetlerinin geliştirilmesi, daha ileri silah sistemleri standardizasyonu ve ABD kuvvetleriyle müşterek harekat kabiliyetinin ilerletilmesi yoluyla ABD'nin dış politika ve ulusal güvenlik amaçlarına katkıda bulunacaktır’ deniliyor. 
     
     "Satış bölgedeki askeri dengeyi bozmuyor" 
     DSCA açıklamasında, bu satışın bölgedeki askeri dengeye veya ABD'nin Kıbrıs sorununa müzakereler yoluyla çözüm bulunmasını teşvik çabalarına olumsuz etkisi olmayacağı kaydedildi. 
     Önerilen modernizasyon programında, Lockheed Martin, Northrop Grumman, Boeing, Raytheon, Harris Corporation ve BAE Advanced Systems şirketleri yer alıyor. 
     
</TEXT>
</DOC>
