<DOC>
<DOCNO> 257981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/25/spor/spo07.html </URL>
<DATE> 2004/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Evdeki kral 
</HEADLINE>
<TEXT>


Michael Schumacher, Almanya Grand Prix'sinin sıralama turlarında pole pozisyonu elde etti. Schumi, bugün de birinci gelirse, 11 yarış kazandığı 2002 rekorunu egale edecek 


Montoya ikinci 
FORMULA 1'DE sezonun 12. yarışı olan Almanya Grand Prix'sinin sıralama turları sonunda "pole pozisyonu", Ferrari'nin Alman sürücüsü Michael Schumacher elde etti. Hockenheim Pisti'nde 1 13.306'lık derecesiyle en hızlı tur zamanıyla ilk cebi kapan Schumacher'i, Williams'tan Juan Pablo Montoya ile McLaren pilotları Kimi Raikkonen ve David Coulthard izledi. 11 yarışın 10'unu zirvede bitiren Schumi, yine birinci olursa 11 yarış kazandığı 2002'deki rekorunu egale edecek. 

Ferrari'nin şansı 
FERRARİ'NİN Almanya'da bitime altı yarış kala şampiyonluğunu ilan etme şansı da bulunuyor. Schumi ve 7. cepten kalkacak takım arkadaşı Rubens Barrichello, bu yarışta takipçileri Renault'dan toplam 13 puan fazla kazanırsa, Ferrari takımı üst üste altıncı zaferine ulaşmış olacak. Üçüncü en iyi zamanı yapan BAR'dan Button ise motor değişikliği nedeniyle 10 sırada geriden start alacak. Dev yarış 15.00'ten itibaren NTV'den naklen yayınlanacak. 

Schumi bıktırdı 

FORMULA 1'DE Alman pilotu Michael Schumacher'in üst üste gelen başarıları kendi ülke vatandaşlarını bile bıktırdı Yarışların organizatörleri, Almanya'daki Grand Prix biletleri satışlarının düşük olduğunu açıklarken, Alman televizyonları buna neden olarak da Schumacher'in yarışları çok kolay kazanmasını gösterdiler. Schumacher ise Hockenheim'deki yarışta tribünlerin dolu olup olmadığının kendisini ilgilendirmediğini belirtti. 

Pilotlar sahaya 

FORMULA 1 pilotlarıyla, Belçika'nın eski milli futbolcuları 25 Ağustos'taki Belçika Grand Prix'i öncesinde özel futbol maçında karşı karşıya gelecek. Michael Schumacher, Alonso, Massa, Panis, Fisichella ve Pantano gibi ünlü yarışçıların yer alacağı Formula 1 takımı, Trabzonspor'un eski kalecisi Jean-Marie Pfaff, Enzo Scifo ve Marc Vilmots gibi eski ünlü futbolcuların bulunacağı takımla mücadele edecek. Maçın geliri UNESCO'ya verilecek. 

PİLOTLAR KLASMANI 1. Michael Schumacher 100 puan 2. Rubens Barrichello 74 puan 3. Jenson Button 53 puan 4. Jarno Trulli 46 puan 5. Fernando Alonso 33 puan 6. J.Pablo Montoya 29 puan 7. Kimi Raikkonen 18 puan 8. Takuma Sato 14 puan 

MARKALAR KLASMANI 1. Ferrari 174 puan 2. Renault 79 puan 3. BAR 67 puan 4. Williams 41 puan 5. McLaren 32 puan 6. Sauber 18 puan 7. Toyota 8 puan 8. Jordan 5 puan 


</TEXT>
</DOC>
