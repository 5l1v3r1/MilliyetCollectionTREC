<DOC>
<DOCNO> 277401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/sondun27.html </URL>
<DATE> 2004/10/05/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Hıristiyan pop kültürü ABD'yi sallıyor 
</HEADLINE>
<TEXT>

     Günümüz popüler kültürüne yön veren ABD'de Hıristiyan tarzı müzik, sinema ve edebiyatın yükselişi devam ediyor. 
     ABD başkanlık seçimlerine dört hafta kala muhafazakar çevreler ve kilise, özellikle rock'n roll'u gençlere ulaşmanın en iyi yolu olarak görüyor ve gazetelere, düzenlenecek dini rock konserlerinin ilanlarını veriyor. 
     ABD'de kilisenin bir zamanlar ''şer müziği'' ilan ettiği rock'n roll şimdi kurtarıcı olarak görülürken, tüm müzik piyasası içinde pazar payı yüzde 15'leri aşan Hıristiyan müziğinde country, pop, rock ve gospel gibi her türden ''sound''a rastlanıyor. 
     Bunların arasında tüm vücudu dövme ve piercing ile kaplı gençlerin dinlediği hardcore rock ve rap tarzı dini müzik en fazla ilgiyi çekiyor. 
     Hıristiyan müziği içinde Amy Grant ve Steven Curtis Chapman gibi şarkıcılar dini pop, CeCe Winans gospel ve Carman evanjelist şarkılardan örnekler sunarken, Newsboy ve P.O.D. gibi ünlü gruplar da alternatif rock ve hardcore tarzı dini müzik yapıyor. 
     Geçen yıl 47 milyon gospel albümünün satıldığı ülkede bu tarz müzik, 2003 müzik satışlarının yüzde 7'sini oluşturuyor. ABD'de caz albümleri genel satışın sadece yüzde 3,5, klasik müzik de yüzde 2,9 düzeyinde. 
     Christian Music Place adlı kuruluşa kayıtlı 3250 müzik grubu ile 1500'den fazla Hıristiyan radyo istasyonunun bulunduğu ABD'de bu ay sonu yayın hayatına atılacak ''Gospel Music Channel'', izleyicilerine 24 saat dini müzik sunacak. 
     ABD'de 2003'te 4,5 milyar doları aşan dini eğlence pazarının payının bu yıl daha da artması bekleniyor. Pazar payını en çok artıranın müzik sektörü olduğu belirtilirken, bu yıl bu payın 1,5 milyar doları geçeceği sanılıyor. 
     
     KİLİSEDEN ROCK'A DESTEK- 
     ABD'de dini eğilime paralel olarak, gençler arasında Hıristiyan müziğine rağbetin arttığı gözleniyor. 
     Kilise de önceleri karşı çıktığı rock müziğinin gençlere ulaşmanın en iyi yolu olduğunu görünce, artık bu tarz müziği desteklemeye başladı. Din adamları, gazetelere ilanlar vererek, bölgelerinde yapılacak dini rock konser ve festivallerini gençlere duyurmaya gayret ediyor. 
     ''Godcore'' adı verilen bu sert dini müziği yapan Hıristiyan metal, punk ve rap gruplarını dinlemeye gelen gençler, diğerlerinin aksine alkol, sigara ve uyuşturucu kullanmıyor. Yaz aylarında ülke çapında düzenlenen bir godcore festivaline binlerce genç katılıyor. 
     Bu tür müzik yapan şarkıcı ve grupları şemsiyesi altında toplayan ''www.godcore.com'' internet sitesindeki grupların sayısı da her geçen gün artıyor. Bu konserlere gelen gençler, hem sevdikleri müziği dinlediklerini, hem de dua ederek ibadetlerini yerine getirdiklerini söylüyor. 
     Hardcore müzik tutkunu gençler, eskiden dinledikleri müziğin dini karşılığını kolayca bulduklarını ifade ediyor. 
     
     KÜLTÜR VE SANAT 
     ABD'de Hıristiyan kültür ve sanat pazarında edebiyat kitapları da önemli yer tutuyor. Amerikan dini edebiyat pazarı payının, 2002'de 1 milyar dolarken, 2003'te 1,5 milyar dolara ulaştığı belirtiliyor. 
     Tim LaHaye ve Jerry B. Jenkins'in yazdığı ve bir ateistle yüzleşmenin konu edildiği ''Arkanda Bırak'' adlı dizi kitaplar da 40 milyon baskı yaparak rekora gidiyor. 
     Müzik ve edebiyatın yanı sıra sinema ve televizyon filmleri ile videoların pazar payı da her geçen gün artıyor. 
     Özellikle 11 Eylül terör saldırılarının ardından dine yönelimi iyi değerlendiren Hıristiyan kültür ve sanat pazarının önde gelen şirketleri, gelirlerini her yıl artırıyor. 
     ABD'deki Hıristiyan müzik, sinema ve edebiyat pazarının İngilizce konuşulan İngiltere, Kanada, Avustralya gibi ülkeleri de hedeflediği ve bu ülkelerde de satış grafiklerinin yükselmekte olduğu belirtiliyor. 
     
</TEXT>
</DOC>
