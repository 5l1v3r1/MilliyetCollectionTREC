<DOC>
<DOCNO> 283862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/27/son/sontur23.html </URL>
<DATE> 2004/10/27/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Erzincan'a kurt indi 
</HEADLINE>
<TEXT>

     Recep DEMİRCİ DHA 

ERZİNCAN'ın kenar semtlerinden Taksim'e kadar gelen kurt, Belediye Temizlik İşleri Müdürlüğü'ne bağlı İtlaf Ekibi tarafından iğneyle bayıltıp yakalama yerine tüfekle vuruldu. Temizlik İşleri Müdürü Ahmet Saim Yılmaz, "Kurdu itlaf etmekten başka çaremiz yoktu. Gerekeni yapmak zorundayız'' dedi. 
     Taksim Mahallesi'ndeki Erzincanspor Tesisleri'nde görevli bekçiler, önceki gece saat 23.00 sıralarında bir kurt gördüklerini belirterek Erzinçcan Belediyesi'ni aradı. Belediye Temizlik İşleri Müdürlüğü bünyesinde oluşturulan İtlaf Ekibi hemen göreve çağrıldı. Taksim Mahallesi'ne giden İtlaf ekibi beyaz kurdu kısa sürede buldu. Tüfeğiyle nişan alan Ertuğrul Telli adlı görevli kurdu vurdu. 
     İtlaf ettiği kurdun ayağında yara bulunduğunu söyleyen Telli, "Önce uyuşturucu iğne atarak yakalamayı düşündüm, ancak iğnenin kurtta etkili olamayacağını düşünüp vazgeçtim. Tüfekle nişan alıp, kurdu öldürdüm. Eğer ben kurdu öldürmeseydim, çok can yakabilirdi'' dedi. 
     Temizlik İşleri Müdürlüğü'nün köpek toplama aracına konulan kurt, kent merkezi dışındaki çöplüğe götürülerek gömüldü. 
     
     TEMİZLİK MÜDÜRÜ BAŞKA ÇARE YOKTU 

     Temizlik İşleri Müdürü Ahmet Saim Yılmaz, "Şehire kadar inen kurt Erzincanspor Tesisleri'ndeki bekçiye ve tesislerde barınan futbolculara saldırmak istemiş. Ayağında yara var. Üstelik kurt, tilki gibi yaban hayvanları doğal kuduz taşıyıcı. Gecenin karanlığında uyuşturucu iğneyi kullanmak hem tehlikeli hem de riskli olurdu. Çünkü, iğneyi mutlaka yakın mesafeden atmak zorundasınız. Yabani hayvanın ne yapacağı bilinmez. Başka çeremiz yoktu. Biz gerekeni yaptık'' dedi. 
     
</TEXT>
</DOC>
