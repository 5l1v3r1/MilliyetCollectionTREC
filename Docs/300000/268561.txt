<DOC>
<DOCNO> 268561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/02/son/sonyas13.html </URL>
<DATE> 2004/09/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
"İsa'nın Çilesi"nden Süpermen'e... 
</HEADLINE>
<TEXT>

     Sinema dünyasının en tartışılan filmlerinden ''İsa'nın Çilesi'' filminde Hazreti İsa'yı canlandıran aktör Jim Caviezel, ''Superman'' rolü için görüşme masasına oturdu. 
     Internetteki ''imdb'' sitesinin haberine göre, Mel Gibson'ın yapımcılığını ve yönetmenliğini üstlendiği ''Tutku İsa'nın Çilesi-The Passion of the Christ'' filminin Hazreti İsa'sı Jim Caviezel, çarmıhtan göklere yükselmeye hazırlanıyor. 
     ''Superman Dönüyor'' adlı proje için aylardır pek çok aktörün kapısını çalan yapımcılar, sonunda Caviezel'de karar kıldı. 
     Oyuncuyla görüşme masasına oturan oyuncunun role çok yakın olduğu ifade edildi. Jude Law, Josh Hartnett ve Brendan Fraser gibi oyuncuların geri çevirdiği role Caviezel'in sıcak baktığı kaydedildi. 
     ''Superman'' çizgi romanının yazarı Mark Miller da internet sitesinde Caviezel'in ''Superman'' seçilmesinin garanti olduğunu öne sürdü. Miller, ''Size Superman konusunda rahat olmanızı söylemiştim. Çok deneyimli bir yönetmenimiz var ve herşey iyi gidiyor. Ayrıca, Jim Caviezel de yeni çelik adamımız oldu. Bu konudaki resmi açıklama da kısa süre içinde yapılacak'' açıklamasında bulundu. 
     
     KİM BU SÜPER ADAM 
     ''Superman'' rolünün adayları arasında ''Vampir Avcısı Buffy'' filminde rol alan Tom Welling, ''Hızlı ve Öfkeli'' filminin oyuncusu Paul Walker, ''Pearl Harbour'' filminin sempatik aktörü Josh Harnett, tecrübeli Oscarlı aktör Nicolas Cage, ''Seinfeld'' dizisinden Patrick Warburton, genç aktör Ashton Kutcher, ''Mumya'' serisinin oyuncusu Brendan Fraser ve ''Soğuk Dağ'' filminin Oscar adayı aktörü Jude Law da yer alıyordu. 
     Aynı adlı çizgi romandan beyazperdeye uyarlanan ''Superman'' filminin ilki 1978 yılında çevrildi. Bu yapımı sırasıyla 1980, 1983 ve 1987'de çevrilen filmler izledi. 51 yaşındaki aktör Christopher Reeve, attan düşerek tekerlekli sandalyeye mahkum olduğu güne kadar ''Superman'' rolünü büyük bir başarıyla canlandırdı ve ünlü karakterle adeta özdeşleşti. 
     Film, Kripton'dan gelen süper kahramanın Dünya'da ''Clark Kent'' isminde sıradan bir gazeteci kimliğine bürünmesini ve ihtiyaç duyulduğunda bir telefon kulübesinde kılık değiştirerek gökyüzünde uçup süper güçlerini kullanarak insanların yardımına koşmasını konu alıyor. 
     
</TEXT>
</DOC>
