<DOC>
<DOCNO> 279232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/11/son/sontur51.html </URL>
<DATE> 2004/10/11/ </DATE>
<TIME> 23.49 </TIME>
<AUTHOR>  </AUTHOR>
<HEADLINE>
İstanbul'da yağış beklentisi... Ek seferler konulacak 
</HEADLINE>
<TEXT>

     İstanbul'da geceyarısından sonra başlaması beklenen fırtına ve sağanak dolayısıyla İstanbul Büyükşehir Belediyesi ile Afet Koordinasyon Merkezi AKOM tarafından bir dizi tedbir alındığı bildirildi. 
     İstanbul Büyükşehir Belediyesi'nden yapılan yazılı açıklamaya göre, yağış ve fırtına beklentisi nedeniyle AKOM'un tüm birimleri su baskınlarına karşı görevlendirilirken, Yol Bakım ve Onarım Müdürlüğü, İtfaiye, İSKİ, İETT, Raylı Ulaşım, Park Bahçeler Müdürlüğü, İşletmeler Müdürlüğü personeli de göreve çağırıldı. 
     Ekiplerin gerekli hallerde taşeron firmaların personel ve araçlarıyla takviye edileceği dile getirilen açıklamada, yağmur öncesi çalışmalara başlayan ekiplerin, kanal ve mazgallarda temizlik yaptığı, su birikintisi olması muhtemel yerlerde, köprü altları ve alt geçitlerde motopompların hazır bekletildiği kaydedildi. 
     Açıklamaya göre, İETT'nin bazı hatlara da 100 adet ek otobüs seferi koydu. Ek sefer konulan hatlar şunlar 
     ''127 No'lu Topkapı-Kadıköy, 120 No'lu Kadıköy-Mecidiyeköy, 110 No'lu Kadıköy-Taksim, 129BT No'lu Kozyatağı-Taksim, 129 No'lu Altunizade-Mecidiyeköy, 129K No'lu Kozyatağı-Mecidiyeköy, ML129K No'lu Kozyatağı-Metro-Levent, ML122 No'lu Tepeüstü-Metro-Levent, 121B No'lu Kavacık Mecidiyeköy, 500ES No'lu Tuzla-Otogar, 522 No'lu Yenidoğan-Cevizlibağ ve 522A No'lu Samandıra-Cevizlibağ'' Öte yandan, raylı taşımacılıkta da, Aksaray-Havaalanı hattında, Esenler-Aksaray arasına 17 ek sefer konuldu. Buna göre, yaklaşık 4,5 dakikada bir sefer düzenlenecek. 
     Açıklamaya göre, Taksim-4.Levent metro hattında ise sinyalizasyon sisteminin izin verdiği en sık ölçüde sefer gerçekleştirilecek. Bu hatta da 4,5 dakikada bir sefer düzenlenmesi öngörülüyor. 
     Eminönü-Zeytinburnu hattında çalışan tramvay seferleri ise 4 dakikada bir gerçekleştirilecek. 
     
</TEXT>
</DOC>
