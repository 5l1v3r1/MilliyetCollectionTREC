<DOC>
<DOCNO> 274363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sontur32.html </URL>
<DATE> 2004/09/23/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sanık konuştu "Çocuklarımı öldürdüm. Kendimden şikayetçiyim" 
</HEADLINE>
<TEXT>

     Hatay'ın İskenderun İlçesi'nde, iki çocuğunu tabancayla vurarak ve bıçaklayarak öldürdüğü, birini de yaraladığı iddiasıyla tutuklanan babanın yargılanmasına devam edildi. 
     Müebbet hapis istemiyle yargılanan baba, bir an önce cezasının verilmesini isterken, mahkeme çıkışında ''cani adam'' şeklinde bağırarak üzerine yürüyen anne ve iki kızı güçlükle engellendi. 
     İskenderun 1. Ağır Ceza Mahkemesi'ndeki duruşmada, 9 Mayıs tarihinde, Çay Mahallesi'ndeki evinde, kızı Mutlu 15 ve oğlu Barış'ı 17 öldürdüğü, küçük kızı G'yi de 11 yaraladığı iddiasıyla tutuklanan Selçuk Tengioğlu 54 , cinnet getirmesi üzerine olayı gerçekleştirdiğini söyledi. Tengioğlu, ''Çocuklarımı öldürdüm. Kendimden şikayetçiyim, bir an önce cezamı verin'' dedi. 
     Duruşmaya katılan anne Ayyuş Tengioğlu'nun ise sürekli olarak ölen çocuklarının resimlerini öptüğü görüldü. 
     Mahkeme heyetinin, eksik belgelerin tamamlanması ve tanıkların dinlenmesi için ertelediği duruşma sonrasında, anne Ayyuş, olayda yaralı olarak kurtulan G. ile ikinci kattan atlayan ve ayağı kırılan Y. 16 , adliye koridorunda ''cani adam'' şeklinde bağırarak sanığın üzerine yürüdüler. Güvenlik görevlileri, anne ve iki kızını güçlükle engelleyebildi. 
     Olay sonrasında yakalanan sanığın, eşinden ayrı yaşadığı, ayrıca cinsel tacizde bulunmak, esrar içmek ve satmak, polise mukavemet ve aile içi şiddet uygulamak suçlamalarıyla birçok kez gözaltına alındığı ve bir süre psikolojik tedavi gördüğü bildirilmişti. 
     
</TEXT>
</DOC>
