<DOC>
<DOCNO> 274139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/siyaset/axsiy01.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zina sohbetini duymadım 
</HEADLINE>
<TEXT>


CHP lideri Baykal'la zina konusunda anlaştığını söyleyen Başbakan'ın tanık gösterdiği Mustafa Bumin, "Uzlaşma çizgileri neydi, onu bilmiyorum" dedi 

YILDIZ YAZICIOĞLU Ankara 


Zina konusunda anlaştığı CHP Genel Başkanı Deniz Baykal'ın daha sonra vazgeçtiğini söyleyen Başbakan Recep Tayyip Erdoğan'ın görüşme için şahit gösterdiği Anayasa Mahkemesi Başkanı Mustafa Bumin, "Benim bulunduğum kısımda zina düzenlemesi konusunda konuşulmadı" dedi. 
AKP MKYK'nın cuma günü yaptığı toplantıda Baykal'ı suçlayan Erdoğan'ın, 30 Ağustos resepsiyonundaki görüşme için, "Zina konusunda anlaşmıştık. Sonradan vazgeçti. Buna Cumhurbaşkanı Ahmet Necdet Sezer'le Bumin şahit oldu" dediği belirtildi. 
Bumin ise Sezer, Erdoğan ve Baykal'ın sohbetine en son kendisinin katıldığını söyledi. Bu nedenle Erdoğan ve Baykal arasındaki tüm diyaloglara şahit olmadığını vurgulayan Bumin, TCK tasarısı hakkında konuşulduğunu anlayınca, "Ne olur, uzlaşmalısınız" diyerek, söze girdiğini anlattı. Erdoğan ve Baykal'dan, uzlaşma içinde olacaklarına dair yanıt geldiğini kaydeden Bumin, "Ama uzlaşma çizgileri neydi, onu bilmiyorum. O sırada aramızda zina düzenlemesine ilişkin bir konuşma geçmedi" diye konuştu. 




</TEXT>
</DOC>
