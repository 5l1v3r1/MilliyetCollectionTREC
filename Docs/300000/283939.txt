<DOC>
<DOCNO> 283939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/28/guncel/gun01.html </URL>
<DATE> 2004/10/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan 'yetkisiz' çıktı 
</HEADLINE>
<TEXT>


75 kişinin öldüğü "Diyarbakır kazası"nda uçakta yönetimin, sadece az tecrübeli bir kaptan ile lisansı olmayan ikinci pilottan oluştuğu belirlendi 

GÜLÇİN ÜSTÜN Ankara 
Diyarbakır'da 8 Ocak 2003'te pilotaj hatası sonucu düşen THY'nin "Konya" adlı uçağının kaptan pilotu Alaaddin Yunak'ın kaptan pilot olma yetkisinin olmadığı belirlendi. İkinci pilot İsmail Altuğ Ulusu'nun da ticari pilot lisansına ve alet yetisine sahip olmadan "RJ - 70 100" tipi uçağın intibak eğitimine gönderildiği ortaya çıktı. 
75 kişinin ölümüne neden olan uçak kazasına ilişkin nihai raporda, kazanın pilotaj hatası sonucu gerçekleştiği belirtilirken, kokpit ekibinin RJ-70 100 uçak üzerinde "az tecrübeli bir kaptan" ile "daha fazla tecrübeli ikinci pilot"tan oluştuğu kaydedildi. 

Risk azaltılamadı 
Raporda, "Kaptanın bu uçak tipinde 473 saat, ikinci pilotun 1802 saat uçuşu bulunuyor. Kaptan RJ- 70 100 tipi uçaklarda ikinci pilot olarak daha önce görevde bulunmamış. İkinci kaptanın riskin azaltılmasına yönelik yeterli katkı sağlamadığı, kokpit ekibinin kaza sırasında durum muhakemesi yapamadığı tespit edildi" denildi. 
Raporda, Yunak'ın lisansında Sivil Havacılık Genel Müdürlüğü tarafından kaptan pilotluk yapabilme yetkisi anlamına gelen "P1" ifadesinin yer almadığı vurgulandı. Rapora göre, Ulusu'nun ticari pilot lisansına yönelik eğitimin tamamlanmasının ardından lisans düzenlemesi işlemleri de gecikmeli olarak yapıldı. 




</TEXT>
</DOC>
