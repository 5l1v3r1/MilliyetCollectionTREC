<DOC>
<DOCNO> 279406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/soneko07.html </URL>
<DATE> 2004/10/12/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
AFM halka arzdan 26 trilyon lira gelir bekliyor... 
</HEADLINE>
<TEXT>

     AFM Uluslararası Film Prodüksiyon Ticaret ve Sanayi A.Ş Yönetim Kurulu Başkanı Adnan Akdemir, halka arzdan 26 trilyon lira gelir beklediklerini söyledi. 
     Türkiye Sınai Kalkınma Bankası TSKB liderliğinde toplam 18 aracı kurumdan oluşan konsorsiyum tarafından halka açılacak AFM sinemaları için talep toplama süreci yarın başlıyor. Talep toplama süreci 13 Ekimde sona erecek. Halka açıklık oranı yüzde 35.01 mertebesinde olacak AFM hisselerinin değeri 14 bin 500 lira olarak belirlendi. 
     Halka arza ilişkin düzenlenen toplantıda konuşan AFM Sinemaları Yönetim Kurulu Başkanı Adnan Akdemir, AFM'nin Türkiye'de ilk halka açılan eğlence şirketi olacağını belirtti. 
     ''Halka arzdan 26 trilyon lira gelir bekliyoruz'' diyen Akdemir, şunları kaydetti 
     ''AFM Ağustos 2004 itibarıyla imzalamış olduğu anlaşmalarla salon sayısını 78'den 107'ye, koltuk kapasitesini de yüzde 27 artırarak 15 bin 493'e yükseltmeyi garantiledi. 2004 yılında mevcut lokasyonlarda yapmayı planladığı ek yatırımlar ve İstanbul'da gerçekleştireceği 9 salonlu yeni bir multiplex yatırımı ile AFM 2004 yılı sonu itibariyle 25 lokasyonda 125 salon ve 18 bin 585 koltuk kapasitesiyle faaliyetlerini sürdürmeyi hedefliyor. Önümüzdeki 3 ayda paranın tamamı burada kullanılacak'' Sinema sektörüne ilişkin bilgi de veren Akdemir, sektörün Türkiye'de büyüdüğünü, en iyi iş yapan 10 filmden birisinin Türk filmi olduğunu söyledi. 
     Kişi başına sinema sayısının Türkiye'de düşük olduğunu belirten Akdemir, alım gücü arttıkça insanların eğlence sektörüne daha fazla para aktarmasını beklediklerini kaydetti. 
     TSKB Genel Müdürü Halil Eroğlu da Türkiye'nin Avrupa Birliği AB sürecinin 17 Aralık'ta tarih alma görüşmeleriyle sonuçlanacağını umduğunu belirterek, ''AB'ye giren aday ülkelere yurtdışından önemli para akışı olacak. Bu paraların ilk gideceği yerlerden birisi de borsa. Bunu karşılayacak şirketlerin borsada olması gerekir. Borsada eğlence sektörünü temsil eden şirket yok, AFM bunun ilki olacak'' dedi. 
     AFM Sinemaları Genel Müdürü Mehmet Altıoklar da gişe gelirlerinin toplam gelirlerinin yüzde 72'sini oluşturduğunu söyledi. 
     Bu yıl gösterime girecek ''Gora'' filminden 5 milyon civarında seyirci beklediklerini ifade eden Altıoklar, Şener Şen'in ''Yürek Yarası'' adlı filminin de gösterime gireceğini, bunlardan büyük performans beklediklerini kaydetti. 
     Altıoklar, sinemalarda spor karşılaşmaları ve konserleri dijital sistemle naklen yayınlayarak ek gelir sağlamayı hedeflediklerini de sözlerine ekledi. 
     
</TEXT>
</DOC>
