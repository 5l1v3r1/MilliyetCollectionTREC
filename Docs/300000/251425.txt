<DOC>
<DOCNO> 251425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko10.html </URL>
<DATE> 2004/06/28/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Piyasalarda gözler NATO ve FED'de 
</HEADLINE>
<TEXT>

     Geçtiğimiz haftayı yüzde 2.3 oranında yükselişle tamamlayan borsada bu hafta NATO zirvesi, Türkiye'nin AB üyelik süreci ve FED'in faiz artırımıyla ilgili yapılacak toplantı takip edilecek. 
     Geçtiğimiz haftanın son gününü hızlı bir yükselişle geçen İMKB'yi Hazine'nin tahvil ihracı ve beklentilerin altında gelen cari açık rakamları olumlu etkiledi. Ayrıca Türkiye'nin AB üyeliği yönünde yurtdışından gelen olumlu mesajlar da endeksin 17 bin 300'ün üzerinde kapanış yapmasını sağladı. 
     Bu haftaya bakıldığında, borsayı yaklaşık bir aylık süreden beri meşgul eden NATO zirvesi ile ilgili gelişmelerin yakından takip edileceği görülüyor. 
     Şimdiye kadar herhangi bir terör olayının gerçekleşmemesi, Bush ile Erdoğan arasındaki görüşmenin genelde olumlu algılanmasının endekste bugün etkili olabileceğini ifade eden uzmanlar, bunun yanında bugün ve yarın FED'in gerçekleştireceği toplantının da öneminin altını çiziyorlar. 
     FED'in çeyrek baz puanlık bir faiz artışının piyasalar tarafından zaten satıldığını dile getiren uzmanlar, bu nedenler olası bir 0.25 puanlık artışın piyasada çok etkili olmayacağını düşünüyorlar. 
     
     Yükseliş sürer 

     Gedik Yatırım'ın güne ilişkin beklentileri şöyle 
     Bu hafta başında yapılacak FED toplantısında ve İstanbul'daki NATO zirvesinden sürpriz bir gelişme olmaması halinde hisse senetleri piyasasındaki yükseliş hareketinin süreceğini tahmin ediyoruz. 
     Endeksin teknik görünümüne bakıldığında, 17 bin 200 civarındaki direncin aşılması kısa vadeli hareket için olumlu olarak değerlendirilebilir. Bu haftanın ilk direnci 17 bin 500'de olup bu direncin geçilmesi ile 18 bin 50 ve 18 bin 600 dirençlerine doğru çıkış hareketinin sürmesi beklenebilir. 
     Piyasanın destekleri ise sırasıyla 17 bin 150 ve 16 bin 700 seviyesinde görülüyor. 
     
     Yükseliş işlem hacmine bağlı 

     Endeks geçtiğimiz hafta itibariyle hacimdeki artışla birlikte 20 04 2004 tarihinden başlayan aşağı trend çizgisi üzerinde bir kapanış gerçekleştirdi. 
     Teknik olarak yeni haftada 17 bin 500 ara direncinin üzerinde bir hareketin endeksi 18 bin 50 direncine kadar sürükleyebileceğini düşünmekteyiz. Bu görüntüde 18 bin 50 direncinin aşılması halinde ise çıkış trendinin 18 bin 400 18 bin 700 direnç aralığına devam etmesi muhtemeldir. 
     Ancak bu beklentide işlem hacminin endeksteki yükselişe paralel gitmesi önemlidir. Zira yukarı yönlü harekette hacim artışı sağlanamazsa dirençlerde bekleyen satıcıların karşılanma olasılığı oldukça düşüktür. Bu durumda olası satış baskısına karşı tedbiri elden bırakmamak gerekecektir. 
     Endeksin 17 bin 200’ün altına geri çekilmesi durumunda satış baskıları artabileceği gibi endeks 16 bin 600 desteğine doğru yeniden gerileyecektir. 

     
</TEXT>
</DOC>
