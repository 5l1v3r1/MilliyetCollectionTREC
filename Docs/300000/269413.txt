<DOC>
<DOCNO> 269413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/son/sondun50.html </URL>
<DATE> 2004/09/06/ </DATE>
<TIME> 21.46 </TIME>
<AUTHOR>  </AUTHOR>
<HEADLINE>
Maradona'ya izin çıktı... 
</HEADLINE>
<TEXT>

     Ünlü futbolcu Diego Maradona'ya ülkesi tarafından, Küba'da uyuşturucu bağımlılığı tedavisini sürdürmesi için izin verildi. 
     Aile işlerinden sorumlu yargıcın gerekli belgeleri imzalaması üzerine Maradona, Küba'nın başkenti Havana'daki Akıl Sağlığı Merkezi'ndeki madde bağımlılığı tedavisine devam edebilecek. 
     Uyuşturucu bağımlılığının yanı sıra buna bağlı olarak sağlık sorunlarıyla boğuşan 43 yaşındaki Maradona, istememesine karşın, eski karısı ve iki kızının talebi üzerine 9 Mayıs'ta başkent Buenos Aires'teki bir psikiyatri kliniğine kapatılmıştı. 
     Ülkeden ayrılmak ve tedavisine Küba'da devam etmek için avukatlarıyla bir hukuki mücadele başlatan ünlü futbolcu sonunda amacına ulaştı. 
     
</TEXT>
</DOC>
