<DOC>
<DOCNO> 282366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/22/spor/axspo03.html </URL>
<DATE> 2004/10/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İki ihtimalli maç 
</HEADLINE>
<TEXT>


Galatasaray Teknik Direktörü Gheorghe Hagi, Trabzonspor deplasmanı için tüm planlarını üç puan üzerine kurdu. Rumen teknik adam, futbolcularına, "Kazanamıyorsak, kaybetmeyeceğiz. Son çare beraberlik" dedi 

ERHAN TELLİ 


Özel motivasyon 
ŞAMPİYONLUK yarışındaki en önemli virajlar arasında yer alan Trabzon deplasmanına yarın çıkacak olan Galatasaray, güçlü rakibinden üç puan almanın planlarını yapıyor. Teknik Direktör Gheorghe Hagi, taktiksel hazırlıklarını galibiyet üzerine kurarken, futbolcularını da zafere motive ediyor. Rumen hocanın, "Biz Galatasarayız. Her şartta ilk hedef galibiyet" dediği öğrenildi. 

'Yenilgi olamaz' 
HAGİ, yenilgi ihtimalini asla düşünmediğini belirtip, "Kazanamıyorsak, kaybetmeyeceğiz. Son çaremiz beraberlik. Bu zor maçtan ne olursa olsun puanla dönmemiz gerekiyor" ifadelerini kullandı. Genç teknik adamın, bazı oyuncularına özel görevler verdiği, özellikle Necati Ateş'ten biraz geriye gelip, orta sahadaki arkadaşlarına destek olmasını istediği bildirildi. 

Yıldızlara markaj 
SARI - Kırmızılılar, Trabzon karşısına kalabalık bir orta sahayla çıkmanın hesaplarını yapıyor. Hagi'ye göre oyunun kilit noktasını oluşturacak olan orta göbeğin sürekli kontrol altında tutulması çok önemli. Trabzonspor'un iki yıldızı Fatih Tekke ve Gökdeniz'e de özel önlem alınması gündemde. Fatih'i durdurma görevini Tomas'ın üstlenmesi bekleniyor. 

Hesaplar karıştı 

Conceiçao hazır 
GALATASARAY'DA Trabzonspor maçı öncesinde forma rekabeti doruk noktaya çıktı. Brezilyalı yıldız Conceiçao'nun sakatlığının geçmesi kritik maç öncesinde "Conceiçao mu, Saidou mu " sorusunu gündeme getirdi. Hagi, bir arada oynatmak istemediği iki yıldız için kararsız kaldı. Galatasaray Teknik Direktörü, Conceiçao ve Saidou arasındaki son kararını maç günü verecek. 

Yolculuk bugün 
FLORYA'DA kampa giren Sarı - Kırmızılı takım dün akşam yaptığı tek antrenmanla hazırlıklarını sürdürdü. İftardan sonra gerçekleştirilen çalışmaya sakat Arif ile rahatsız olan Aykut dışında tüm futbolcular katıldı. Galatasaray bu sabah basına kapalı yapacağı idmanın ardından akşamüstü özel uçakla Trabzon'a gidecek. 

Kritik maç Tatlı'nın 

ZİRVE yarışını yakından ilgilendiren Trabzonspor - Galatasaray maçı hakem Serdar Tatlı'ya verildi. Tatlı, 1998 - 99 sezonunda Trabzonspor'un İstanbul'da Galatasaray'ı 5 - 3 yendiği maçta da düdük çalmıştı. Son 6 sezonda Serdar Tatlı'nın yönettiği maçlarda Trabzonspor 4 galibiyet, 2 beraberlik, 6 yenilgi, Galatasaray ise 7 galibiyet, 1 beraberlik, 2 yenilgi almıştı. 

Gerçekleri tarih yazar 

RAŞİT ALTUN 

Belgesel tanıtımı 
GAZETECİ - Yazar Mehmet Ali Birand'ın hazırladığı "100 yıllık Galatasaray Tarihi" belgeselinin tanıtımı yapıldı. Basın toplantısına katılan Başkan Özhan Canaydın, liseden arkadaşı olan Birand'a çabaları, projeye sponsor olan Ünal Aysal'a da katkıları nedeniyle teşekkür etti. Canaydın, "Sevgili Mehmet Ali Birand bu işin en iyisini yapacaktır" diye konuştu. 

Üç bölüm olacak 
BİRAND ise Galatasaraylı olmaktan gurur duyduğunu ve bunu hiçbir zaman saklamadığını açıkladı. Birand, "Yapacağım belgesel üç bölümden oluşacak. Birinci bölümde Galatasaray'ı bu günlere getiren değerler, ikinci bölümde unutulmaz maçlar ve üçüncü bölümde de unutulmaz goller yer alacak. Eser, Ünal Aysal'ın Galatasaray'a 100. yıl hediyesidir" dedi. 

'Bir adım öndeyiz' 

SARI - Kırmızılı takımın savunmadaki yıldızlarından Tomas, 100. yıl konsantrasyonunun şampiyonluk yolunda kendilerini daha avantajlı duruma geçirdiğini iddia etti. Hırvat futbolcu, "Yarıştaki en önemli sınavlarımızdan birisi Trabzon deplasmanı olacak. Trabzonspor'u yenebilecek güçteyiz. Mutlu sona ulaşabilmek için tüm engelleri aşmak zorundayız" yorumunu yaptı. 


</TEXT>
</DOC>
