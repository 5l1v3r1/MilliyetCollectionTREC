<DOC>
<DOCNO> 284958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/ekonomi/eko01.html </URL>
<DATE> 2004/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Uçak yok araba verelim' 
</HEADLINE>
<TEXT>


Başbakan Erdoğan'ın, Airbus'tan yapılan anlaşma karşılığı istediği VİP uçakları 'marj yok' diye reddedilince şirket yetkilileri jest için Mercedes'in Maybach modelini teklif etti 

GÜLÇİN ÜSTÜN Ankara 

Başbakan Recep Tayyip Erdoğan'ın gittiği gezi ve açılışlardaki hediye isteklerine bir yenisinin Airbus alımında eklendiği öğrenildi. Airbus'tan VİP uçak isteyen Başbakan Erdoğan'ın isteğini şirket yetkililerinin 'marj yok' diyerek geri çevirdiği, jest olsun diye de Mercedes'in lüks otomobili Maybach 62 modeli vermeyi teklif ettiği belirtildi. 
Geçen hafta, Berlin'e giden Başbakan Erdoğan, Almanya Başbakanı Gerhard Schröder, Fransa Cumhurbaşkanı Jacques Chirac, THY Yönetim Kurulu Başkanı Candan Karlıtekin ile Airbus Yönetim Kurulu Başkanı Noel Forgeard ile 36 tane Airbus uçağı alım sözleşmesini imzalamıştı. 
Edinilen bilgiye göre, imza öncesi yaşanan yoğun pazarlıklarda hükümet, alınacak uçaklar karşılığında THY'nin alım için çalışma başlattığı üç adet VIP uçağını ücretsiz istedi. VIP uçakları konusunu pazarlığı "olumsuz" etkileyeceği düşüncesiyle en sona bırakan THY'nin bu isteği, Airbus'tan, "Çok sıkı pazarlık yaptınız. Marjımız kalmadı" diyerek geri çevrildi. 

Başbakan Erdoğan'a jest 
Ancak Airbus yetkilileri, Başbakan Erdoğan'a başka bir jest yaptı. 1921'den 1941'e kadar lüks otomobil tutkunlarının vazgeçilmezi olan ancak 2. Dünya Savaşı sonrası yapımı durdurulan, ilk Mercedes'lerin efsanevi tasarımcısı Wilhelm Maybach'ın kendi adını verdiği otomobil 'Maybach 62'yi vermek istedi. 850 bin euro yaklaşık 1 trilyon 585 milyar lira fiyatı olan Maybach'ta, MercedesBenz'de kullanılan SBC elektrohidrolik fren sistemi , Airmatic çift kontrol süspansiyon, Comand APS gösterge sistemi, Linguatronic sesli kumanda sistemi bulunuyor. 3.4 tonluk otomobil 100 kilometreye 5.4 saniyede ulaşabiliyor. 


</TEXT>
</DOC>
