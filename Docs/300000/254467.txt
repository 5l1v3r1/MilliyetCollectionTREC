<DOC>
<DOCNO> 254467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sonyas05.html </URL>
<DATE> 2004/07/10/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Demet Akbağ, BM iyi niyet elçisi... 
</HEADLINE>
<TEXT>

     BM Nüfus Fonu, bu yıl odaklanmayı kararlaştırdığı ''Kadınlarımızın Hayatlarını Kurtaralım'' ana teması için iyi niyet elçisi olarak sanatçı Demet Akbağ'ı seçti. 
     BM Nüfus Fonu Türkiye Temsilciliği'nden yapılan yazılı açıklamada, görüşmeler sonunda Akbağ'ın iyi niyet elçisi olmayı kabul ettiği belirtildi. Sanatçı Akbağ, bu çerçevede Fon'un yarından itibaren hayata geçireceği bütün program ve projelere destek verecek. 
     Bu arada, Nüfus Fonu 11 Temmuz 2004-11 Temmuz 2005 döneminde ''Kadınlarımızın Hayatlarını Kurtaralım'' ana teması altında Türkiye'deki töre ve namus cinayetlerine odaklanmaya karar verdiğini duyurdu. 
     Fon, bu çerçevede bir yıl boyunca töre-namus cinayetlerinin nedenleri, meydana geliş şekilleri, sonuçları ve çözüm yollarına tüm boyutlarıyla eğilmeyi hedefliyor. 
     Açıklamada, iyi niyet elçisi Akbağ'ın namus cinayetlerinin insan hakları ihlallerinde ilk sıralarda yer aldığını düşündüğü kaydedildi. 
     
</TEXT>
</DOC>
