<DOC>
<DOCNO> 254795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/soneko34.html </URL>
<DATE> 2004/07/12/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
MB İktisadi Yönelim Anketi Gidişatla ilgili olumlu görüşler güçlendi 
</HEADLINE>
<TEXT>

     Merkez Bankası tarafından düzenlenen İktisadi Yönelim Anketi Haziran ayı genel değerlendirmesine göre, katılımcıların, geçen ay belirgin şekilde gerileyen genel gidişat konusundaki olumlu görüşlerinin geçen aya kıyasla bir miktar güçlendiği gözlendi. 
     Merkez Bankası tarafından düzenlenen ve Haziran ayında sanayi sektöründe faaliyet gösteren 429 özel firma yöneticisinin katıldığı İktisadi Yönelim Anketi sonuçları açıklandı. 
     Buna göre, içinde bulunduğu sanayi dalı hakkında bir ay öncesine kıyasla ''daha iyimser'' olanların oranının yüzde 29.8'den yüzde 31.3'e yükselirken, ''daha kötümser'' olanların oranı ise yüzde 11.0'dan yüzde 9.8'e gerilediği görüldü. 
     İç talebe ilişkin iç piyasadan alınan yeni sipariş miktarı ve iç pazara satılmış olan mal hacmi son üç ay eğilimleri, iç talep beklentilerinde geçen ay gözlenen bozulmadan etkilenmeyerek geçen ayki eğilimlerini genel olarak korudu. 
     Gelecek üç aydaki artış beklentileri ise geçen ayki geçici kötüleşmeden sonra Haziran ayında yeniden güçlenmesine karşılık geçen yılın aynı dönemindeki seviyesinin bir miktar altında bulunmaya devam etti. 
     
     DIŞ TALEP 
     Dış talebe ilişkin olarak ihracat piyasasından alınan yeni sipariş miktarı ve dış pazara satılmış olan mal hacmi son üç ay değerlendirmelerine bakıldığında, ihracatın geçen aylardaki olumlu seyrini Haziran ayında güçlenerek sürdürdü. 
     Gelecek üç aylık dönemdeki dış talep beklentileri ise 2004 yılının ilk dört ayındaki seyrini bir miktar yavaşlayarak da olsa genel olarak korudu. 
     
     MAMUL MAL STOKU 
     Haziran ayında mamul mal stoklarında ''normal üstü'' diyenlerin lehine olan eğilim ve gelecek üç aylık dönemde mamul mal stoklarında düşüş bekleyenlerin lehine olan geçen ayki seyri korundu. 
     Hammadde stoklarında ise son üç aylık dönemde belirgin bir değişme olmadı. Fakat gelecek üç aylık dönemde hammadde stokları geçen aya kıyasla bir miktar artması beklendi. 
     Kapasite kullanım eğiliminin, geçen aya kıyasla belirgin şekilde gerilemesine rağmen hala eğilimin ''daha fazla'' kapasite ile çalıştıklarını belirtenlerin lehine oldu. 
     Üretim hacminde son üç aya ilişkin olumlu değerlendirmeler, geçen aya kıyasla bir miktar geriledi. Gelecek üç aylık dönemdeki üretime ilişkin geçen ayki olumlu beklentiler ise iç talep beklentilerinde olduğu gibi geçen ayki geçici kötüleşmeden sonra tekrar güçlendi. Fakat buna rağmen geçen yılın aynı dönemindeki seviyesinin altında seyretti. 
     Toplam istihdam miktarına ilişkin son üç ay değerlendirme ve gelecek üç ay beklentilerinde geçen aya kıyasla belirgin bir değişim olmadı. 
     Son üç aylık dönemdeki ortalama birim maliyet değerlendirmeleri geçen aya kıyasla geriledi. Gelecek üç aylık dönemdeki artış beklentilerine bakıldığında ise maliyetler üzerinde son dönemde hissedilen baskının önümüzdeki dönemde bir miktar hafiflemesi beklendi. 
     Maliyet değerlendirme ve beklentierine paralel olarak yeni alınan iç pazar siparişleri için ortalama fiyat artışı beklentilerinin geçen aya kıyasla belirgin bir değişim göstermedi. 
     Geçen ay belirgin olarak zayıflayan gelecek üç aylık dönemdeki TEFE enflasyonu azalış beklentileri, ortalama birim maliyet değerlendirme ve beklentilerindeki iyileşmenin etkisiyle yeniden güçlendi. 
     Yıl sonu ve gelecek on iki aydaki TEFE enflasyonu beklentileri ise geçen aya kıyasla 0.9 puan gerileyerek sırasıyla yüzde 12.9 ve yüzde 12.0 olarak belirtildiği görüldü. 
     
</TEXT>
</DOC>
