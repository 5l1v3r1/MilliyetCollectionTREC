<DOC>
<DOCNO> 296005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sontur34.html </URL>
<DATE> 2004/12/08/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hırsızı ayak izleri ele verdi 
</HEADLINE>
<TEXT>

     Nevşehir'de kuyumcudan altın bilezik çalarak kaçtığı belirtilen bir kişi, kardaki ayak izleri takip edilerek yakalandı. 
     AA muhabirinin aldığı bilgiye göre, Belediye Caddesi'nde bulunan Mevlana Sarrafiye adlı işyerine gelen 16 yaşındaki M.K, işyeri sahibinin müşterileriyle ilgilenmesi sırasında vitrinde bulunan 650 milyon lira değerindeki altın bileziği alarak kaçtı. Hırsızın arkasından koşan işyeri sahibi Metin Büyük, çevredekilerden yardım istedi. Vatandaşlar, kardaki ayak izlerini takip ederek M.K'nın bir apartmanın kömürlüğüne saklandığını belirledi. 
     Vatandaşların bildirmesi üzerine olay yerine gelen polis ekipleri, zanlıyı gizlendiği kömürlükten uzun uğraşlar sonucu çıkararak gözaltına aldı. 
     Bu arada, işyeri sahibinin zanlıyı tartaklama girişimine polis engel oldu. 
     
</TEXT>
</DOC>
