<DOC>
<DOCNO> 256346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/18/son/sontur08.html </URL>
<DATE> 2004/07/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Su içmek isterken elektriğe kapılan çocuğun ailesi, TEDAŞ'a dava açtı 
</HEADLINE>
<TEXT>

     Bingöl'de kaynaktan su içmek isterken elektrik akımına kapılan ve daha sonra sol kolu ve iki ayağı kesilen 15 yaşındaki Veysi Doğu'nun ailesi, olayda kusurlu olduğu gerekçesiyle TEDAŞ'a 400 milyar liralık tazminat davası açtı. 
     Karlıova ilçesine bağlı Kantarkaya köyünde çobanlık yapan Veysi Doğu, hayvan otlattığı köy merasında 2 kardeşiyle birlikte su içmek için yakındaki kaynağa gitti. 
     Su içmek isterken aniden elektrik akımına kapılan Doğu, ağır yaralı olarak kaldırıldığı Karlıova Devlet Hastanesi'nden Erzurum Aziziye Hastanesi'ne sevk edildi. 
     Hastanede 3 ay boyunca tedavi gören Doğu'nun sol kolu ve iki ayağı ameliyatla kesildi. 
     
     TEDAŞ'A 400 MİLYAR LİRALIK TAZMİNAT DAVASI 

     Çocuklarının kolunu ve ayaklarını kaybetmesi üzerine, Doğu ailesi, olayda kusurlu olduğu gerekçesiyle TEDAŞ'a 400 milyar liralık tazminat davası açtı. 
     Doğu ailesinin avukatı Serhat Atlı, AA muhabirine yaptığı açıklamada, olay yerinde yapılan incelemelerde, bir kaç gün önce devrilen elektrik direğindeki iletkenlerin su kaynağının içine girdiğinin, Veysi Doğu'nun da bu nedenle elektrik akımına kapıldığının ortaya çıktığını söyledi. 
     TEDAŞ'ın olayda 8'de 7 oranında kusurlu bulunduğunu ifade eden Atlı, Karlıova Sulh Hukuk Mahkemesi'nde TEDAŞ'ın aleyhine 250 milyar lirası maddi, 150 milyar lirası manevi olmak üzere 400 milyar liralık tazminat davası açtıklarını kaydetti. 
     
     ''OĞLUM İHMALİN KURBANI'' 

     Veysi Doğu'nun babası Mehmet Doğu, oğlunun bir ihmalin kurbanı olduğunu ifade ederek, ''Oğlum 3 ay boyunca hastanede tedavi gördü. Onun uğradığı bu kaza aile olarak bizi yıktı. Bu arada önemli oranda maddi kaybımız da oldu'' diye konuştu. 
     Kazanın mağduru Veysi Doğu ise hastanede kolunun ve ayaklarının kesildiğini öğrendiğinde saatlerce ağladığını anlatarak, ''Şimdi arkadaşlarımla futbol oynayamadığım için üzülüyorum. Eğitimimi nasıl sürdüreceğimi bilmiyorum'' dedi. 
     
</TEXT>
</DOC>
