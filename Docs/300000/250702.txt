<DOC>
<DOCNO> 250702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/dunya/axdun01.html </URL>
<DATE> 2004/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiiler dinleniyor, Sünniler vuruyor 
</HEADLINE>
<TEXT>


Irak'ta 5 büyük Sünni kentinde düzenlenen çok sayıdaki saldırıda 3'ü ABD askeri 112 kişi öldü, bir Cobra helikopteri düşürüldü 

DIŞ HABERLER SERVİSİ 


Irak'ta egemenliğin Geçici Yönetim'e devredilmesine 5 gün kala, işgale direnen gruplar, ABD askerleriyle Iraklı güvenlik güçlerine büyük Sünni kentlerinde, eşzamanlı ve koordineli saldırılar düzenledi. Sancısız bir devir teslimi önlemek isteyen ve ülkedeki kaosu sürdürmeyi amaçlayan grupların saldırıları sonucu 3'ü ABD askeri, 120 kişi öldü 320 kişi de yaralandı. Saldırıları, Ürdünlü Ebu Musab El Zerkavi'nin El Kaide ile bağlantılı örgütü üstlendi. Saldırıların, birkaç hafta önce Kerbela, Necef, Nasıriye, Basra ve Kut gibi Şii kentlerinde ayaklanarak koalisyon güçlerine zor anlar yaşatan Şii eylemlerinin durulmasından sonra bu kez Sünni kentlerinde meydana gelmesi dikkat çekti. 
1 MUSUL 7 KEZ SARSILDI En büyük saldırının düzenlendiği Kuzey Irak'taki kentte dün yarım saat içinde 7 büyük patlama meydana geldi. Bomba yüklü otomobillerle 5 karakolu hedef alan saldırılarda biri Amerikan askeri toplam 62 kişi öldü, 216 kişi yaralandı. Bazı bölgelerde polisle saldırganlar arasında çatışmalar çıktı. Kentte günbatımından gündoğumuna sokağa çıkma yasağı ilan edildi. 
2 BAKUBA'DA 30 ÖLÜ Başkent Bağdat'ın kuzeydoğusundaki Bakuba da dün sabah erken saatlerde şiddet olaylarına sahne oldu. Küçük çaplı silah ve bombaatar tüfeklerle Amerikan askerlerine ateş açan direnişçiler 2'si Amerikalı 4 kişiyi öldürdü. Bir polis karakolunu da hedef alan saldırganlar, burada 12 polis ve bir tutukluyu öldürdü. Diğer saldırılarda ise, 13 kişi öldü, 15 kişi de yaralandı. 
3 RAMADİ'DE 3 KARAKOLA SALDIRI Irak'ın batısındaki Ramadi'de sabahın erken saatlerinde, 2 polis karakolu ile bir hükümet binasına eşzamanlı 3 saldırı yapıldı. Bombaatar tüfeklerle düzenlenen saldırılarda 8'i polis 20 kişi öldü, 76 kişi yaralandı. 
4 FELLUCE'DE COBRA DÜŞÜRÜLDÜ Bağdat'ın batısındaki Felluce de, silah ve patlama sesleriyle uyandı. Amerikan deniz piyadeleriyle Iraklı direnişçiler arasında şiddetli çatışmalar yaşandı. Amerikan ordusu, Felluce'deki şiddetli çatışma sırasında bir Amerikan Cobra helikopterinin düşürüldüğünü, ölen ya da yaralanan olmadığını açıkladı. 
5 BAĞDAT Başkentteki patlamada 8 kişi öldü, 13 kişi yaralandı. 


</TEXT>
</DOC>
