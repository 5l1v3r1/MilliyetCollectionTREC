<DOC>
<DOCNO> 281666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/19/son/sonyas17.html </URL>
<DATE> 2004/10/19/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Sevgililerin yeni mekanı... 
</HEADLINE>
<TEXT>

     Osmaniye'nin Fenk Yaylası'nda yerden 3 metre yükseldikten sonra tek gövdede birleşen iki çınar ağacı, yörede ''sevginin gücü''nü tanımladığı gerekçesi ile sevgililerin yeni mekanı oldu. 
     Osmaniye'ye 20 kilometre uzaklıktaki yaylanın Ummedler Deresi mevkiindeki iki çınar, görenleri hayrete düşürüyor. Kökleri birbirlerinden 1 metre uzakta bulunan çınar ağaçları, yerden yaklaşık 3 metre yükseldikten sonra, gövdeleriyle adeta kucaklaşıyor. 
     Yayla sakinleri arasındaki yaşlılar, ağaçların birbirlerinden ayrı geliştiklerini, ancak son 25 yılda ''ayrılığa dayanamamışçasına'' hergeçen gün birbirlerine biraz daha yaklaşarak, bütünleştiklerini anlatıyorlar. 
     Çok sayıda yabancının, özellikle bahar aylarında kucaklaşan çınarları görmek için yaylaya gelmeye başladığını belirten bölge halkı, ''Biz bu olayı sevginin gücü olarak tanımlıyoruz. Bu ağaçlar sevgililerin buluşma yeri oldu. Sevdiğine kavuşamayan, yakınlarının hasretini çekenler de çınarların altına gelerek dilekte bulunuyor'' dediler. 
     Ağaçların, ününün giderek yayılmasından memnun olan yayla sakinleri, Türkiye'nin çeşitli illerinden, kavuşan çınarları duyarak gelen sevgililerin, ağaçların gölgesinde kendileri için bir ömür boyu mutluluk ve birliktelik dilediklerini belirtiler. 
     Orman Mühendisleri Odası Doğu Akdeniz Şube Sekreteri Ayhan Küyük de kökleri ayrı ancak birbirine yakın ağaçların rüzgarın neden olduğu sürtünmenin etkisiyle çok nadir de olsa birleşebileceklerini bildirdi. Küyük, şunları söyledi 
     ''Rüzgarda savrularak birbirlerine dolaşan dallar, zaman içinde tek gövdeye dönüşebiliyor. Birleşen iki gövde, birlikte büyüyebiliyor, ayrı kökten beslenebiliyor. Dalları yeterli kalınlığa gelmiş ise biri kurusa da diğeri onu hayatta tutabilir. Fenk Yaylası'ndaki iki çınarın ünü hızla yayılıyor. Çınarların ömrü 500-1000 yıl arasındadır. Dışarıdan bir etki gelmediği sürece, kucaklaşan ağaçlar da bu ömrü yaşarlar.'' 
     
</TEXT>
</DOC>
