<DOC>
<DOCNO> 285730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/soneko20.html </URL>
<DATE> 2004/11/03/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Adidas, 200 bin basketbol ayakkabısını piyasadan geri çekiyor 
</HEADLINE>
<TEXT>

     Dünyanın önde gelen spor malzemeleri üreticisi Adidas, 200 bin basketbol ayakkabısını piyasadan geri çekiyor. 
     Adidas'tan yapılan açıklamada, ''Superstar Ultra'' ve ''Pro Team'' model basketbol ayakkabılarını kapsayan toplatma kararının daha çok ABD'deki alıcıları ilgilendirdiği kaydedildi. 
     Adidas, geri çekmeye neden olarak, söz konusu spor ayakkabı iç tabanlarının hatalı üretim nedeniyle sökülebilmesini, hatta çatlayabilmesini gösterdi. 
     Bu durumun şirkete maliyetinin 5-10 milyon aralığında gerçekleşeceği bildirildi. 
     
     KARINI ARTIRDI 

     Bu arada üçüncü çeyrek bilançosunu açıklayan şirket, beklentilerin üzerinde performans göstererek net karını yüzde 19 artırdı. 
     Nike'ın ardından dünyanın ikinci büyük spor malzemeleri üreticisinin geçen yılın aynı döneminde 150 milyon euro olan karı, 179 milyon euroya yükseldi. Şirketin üçüncü çeyrekteki toplam satışları ise yüzde 5 artışla 1 milyar 9 milyon euro oldu. 

     
</TEXT>
</DOC>
