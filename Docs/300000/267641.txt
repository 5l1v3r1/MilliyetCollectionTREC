<DOC>
<DOCNO> 267641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/30/son/sontur10.html </URL>
<DATE> 2004/08/30/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Fatih'te 2 katlı tarihi bina yandı... 
</HEADLINE>
<TEXT>

     Fatih'te 2 katlı tarihi ahşap bina, çıkan yangında büyük çapta maddi hasar gördü. 
     AA muhabirinin aldığı bilgiye göre, Yedikule İmrahor Mahallesi İlyasbey Caddesi Kuyulu Sokak'ta bulunan 2 katlı tarihi ahşap binanın üst katında, henüz belirlenemeyen bir nedenle yangın çıktı. 
     Kısa sürede büyüyerek 2. katı saran yangın, daha sonra çatı ile alt kattaki Kanime Mete'ye ait daireye de sıçradı. 
     Çevredeki binalarda oturan bazı vatandaşlar, kapıyı kırarak girdikleri binadan Kanime Mete'yi kurtarmayı başardılar. 
     Olay yerine ulaşan Fatih, Zeytinburnu, Bakırköy ve Beyoğlu itfaiye ekipleri, çevredeki binalara sıçramadan yangını söndürdü. 
     Yetim olan 3 yeğeni ile bu evde kaldığını söyleyen Kanime Mete, tek varlığı olduğunu söylediği evinin yanışını gözyaşları içinde izledi. 
     Yaşlı kadın, evin üst katında kalan komşusunun alkol bağımlısı olduğunu ve ailesine kötü davrandığını söyleyerek, yangını bu kişinin çıkartmış olabileceğini bildirdi. 
     Binadakileri kurtarmak amacıyla içeri giren vatandaşlardan bazıları da üst kattaki dairede toplanan eşyanın ateşe verildiğini gördüklerini belirterek, yangının bu kişi tarafından kasıtlı olarak çıkartılmış olabileceğini öne sürdüler. 
     
</TEXT>
</DOC>
