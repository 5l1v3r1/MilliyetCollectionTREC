<DOC>
<DOCNO> 290868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonsiy05.html </URL>
<DATE> 2004/10/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Çiçek "Tutuklama yetkim olsa bankacılardan parayı söker alırdım" 
</HEADLINE>
<TEXT>

     Adalet Bakanı Cemil Çiçek, ''ABD'de Adalet Bakanı'nın tutuklama yetkisi var. Bu yetki ben de olsa bankacıların hepsinden bu parayı söker, alırdım'' dedi. 
     Bakan Çiçek, Anayasa Mahkemesi Başkanı Mustafa Bumin ve TBMM Başkanvekili Nevzat Pakdil, Kırşehir Adliyesi'ni ziyaret ederek, Cumhuriyet Başsavcısı Abdülkadir Şahin'den çalışmaları hakkında bilgi aldılar. 
     Bumin burada yaptığı konuşmada, ABD yargı sistemine göre idamla yargılanan sanıkların bile savcı ile uzlaşma hakkı olduğunu, Türkiye'de de bazı suçlarda buna benzer bir sistem getirildiğinde mahkemelerin iş yükünün hafifleyebileceğini söyledi. 
     Bazı suçlara ilişkin para cezalarını idari para cezalarına çevirilmesiyle, 174 bin dosyanın mahkemelere gelmeden çözümlenmesine olanak sağladıklarını anlatan Bakan Çiçek, şöyle konuştu 
     ''Usül Kanunu çıkınca trafik kazalarıyla ilgili davalar mahkemeye gelmeyecek. Noterlik belgesi alan 20 bin kişi var. Mesala veraset ilamını noter de nüfus müdürlükleri de verebilir. Kira tespitini baro ya da ticaret odaları bünyesinde oluşturucak kurullar yapabilir. Bunları yargının dışına çıkaracağız. İtiraz olursa mahkemeye gidilecek. Yeni Türk Ceza Kanunu'nda TCK da hırsızlık gibi bazı olaylar için uzlaşma konuları var.'' Mustafa Bumin'in Türk insanının yapısı itibariyle ''uzlaşmaz'' olduğunu söylemesi üzerine, Çiçek, ''Türk Ceza Kanunu'nu uzlaşarak çıkardık, ama bizi Niye uzlaşıyor sunuz diye tenkit edenler de oldu. Sadece Kamu Yönetimi Reformu Kanunu'nda tartışmalar oldu. Usul Kanunu'nun çıkarılması için de uzlaşacağımızı sanıyorum'' dedi. 
     
     ''CİĞERLERİNİ SÖKERDİM'' 
     Yeni TCK'da suçunu itiraf edenler, verdiği zararı karşılayanlar için kısmen ABD'deki yasalara benzer bir sistem getirildiğini belirten Çiçek, şöyle devam etti 
     ''ABD'deki kanunlara bakacak olursanız Adalet Bakanı'nın tutuklama yetkisi var. Bu yetki ben de olsa bankacıların hepsinden bu parayı söker, alırdım. Eğer, 1 yıllığına ne olmak istersin diye soran olursa savcı olmak isterim. Bunların ciğerlerini sökerdim. Biz de savcılara gelene kadar devlet çalışmıyor. Teorik olarak 3 kuruşluk para faiziyle bir köyü satsanız ödenmeyecek hale geliyor. Yani devletin sanal alacağı var. Bu adamlar yüzünden 3 kuruş zam vereceğiz diye IMF ile 6 aydır pazarlık ediyoruz. İmtiyazlardan dolayı devlet çalışmıyor. Savcılar soruşturma yapamıyor sonuçta fatura yargıya çıkıyor. Savcı işin içine giremiyor.'' 
     
     ''KİM BİZİM İTİBARIMIZLA OYNARSA...'' 
     Devletin Teftiş Kurulları'na zaman aşımına 1 ay kala evrak getirildiğini belirten Çiçek, sözlerini şöyle sürdürdü 
     ''Sonra dışarı çıkıp Biz yüce yargıya gereken belgeleri teslim ettik diyorlar. Sanıklar Anadolu'nun dörtbir yanına dağılmış. Bunları toplayana kadar zaman aşımına uğruyor. Yargıya tam yetkiyi vereceksiniz ondan sonra sonuç isteyeceksiniz. Çarkın bu dişlisi işlemiyor. Bundan sonra kim bizim itibarımızla oynarsa, yargının gücünü ona göstereceğiz. Zaman aşımına 1 ay kala evrak getirenin yüzüne bu evrağı çarpmalıyız'' Çiçek ve Bumin, Kırşehir Valisi Selahattin Hatipoğlu'nu da ziyaret ederek ilin sorunları hakkında bilgi aldılar. Hatipoğlu, Çiçek, Bumin ve Pakdil'e el dokuması kilim ve ceviz hediye etti. 
     Bakan Çiçek ve Bumin, Kırşehir Yarı Açık Cezaevi ve E Tipi Kapalı Cezaevi'nde kalan tutuklu ve hükümlülerin yaptığı resim ve el sanatlarının yer aldığı serginin açılışını da yaptılar. 
     
</TEXT>
</DOC>
