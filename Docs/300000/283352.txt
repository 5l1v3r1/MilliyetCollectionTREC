<DOC>
<DOCNO> 283352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/yazar/sazak.html </URL>
<DATE> 2004/10/26/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Basel girişimi 
</HEADLINE>
<TEXT>


Yeşiller'in İstanbul toplantısı sırasında İskenderun'da 2200 ton zehirli atıkla batan 'MV Ulla' adlı gemideki son duruma ilişkin Greenpeace temsilcilerinden 'iyi haberler' aldık. 
Dışişleri ve Çevre bakanlıklarının temasları sonucu İspanya hükümeti, batan gemideki toksik maddenin çıkarılmasına ve ülke dışına taşınmasına razı olmuştu. Gemi enkazının ne olacağı ise belirsizdi. Dün Greenpeace Akdeniz Toksik Maddeler Sorumlusu Banu Dökmecibaşı'yla konuştuk. 
Türkiye ile İspanya hükümetleri arasında sürdürülen çalışmalara karşın, bazı belirsizlikler sürüyor. 
İsviçre'de başlayan 'Uluslararası Basel Anlaşması Yedinci Taraflar Toplantısı' İskenderun Körfezi'nin batan gemideki zehirli yükten kurtarılması için önemli bir fırsat. 
'Basel girişimi'nden sonuç alınabilirse atık maddeyle birlikte 'MV Ulla' batığından da kurtulmak mümkün olacak. Banu Dökmecibaşı, bu işlemin maliyetinin 3 milyon doları geçmeyeceğinin hesap edildiğini belirtiyor. 
Greenpeace Akdeniz Sorumlusu tarafından Basel toplantısı öncesinde Dışişleri Bakanlığı BM Cenevre Temsilciliği'ne bir mektup gönderildi. 
Mektupta, Türkiye'nin Avrupa'nın 'atık çöplüğü' haline gelmemesi için alınacak önlemler anlatılıyor 
'MV Ulla' olayının felaketle sonuçlanması ne yazık ki Türkiye'yi gelecekte benzer olaylara karşı da savunmasız bırakmaktadır. Bu nedenle toplantıda iki olayın ısrarla ve net istemlerle gündeme getirilmesi, gelecekte Türkiye'nin lehine bir süreç için şarttır. 
Gündeme getirilmesini önemle vurguladığımız iki olay, 6 Eylül 2004'te batan MV Ulla gemisi ve Karadeniz'de depolarda bekleyen İtalyan atıklarıdır. 
Türkiye ve İspanya Hükümetleri ilgili kurumları, Basel Anlaşması'nın 10. ve 14. maddeleri gereğince işbirliği içinde hareket ederek, bir an önce atığın tahliyesini sağlamalıdır. Burada sorumlu taraflara LaFarge Asland ve Mavi Deniz Acentası yüklenecek sorumluluklar hükümetler nezdinde çözülmelidir. 
İtalyan atıkları ise 1988 yılında Karadeniz kıyılarımızda bulunduğundan beri Sinop ve Samsun'daki depolarda bekletiliyor. Uzun yıllar süren çalışmaların sonunda her iki ülkeden uzmanların katılımıyla oluşturulan komite bu yılın başında ilk toplantısını gerçekleştirdi. Ancak İtalyan hükümeti eldeki tüm verilere karşın, uluslararası anlaşmalardan doğan sorumluluğunu kabul etmemektedir. 
Sundukları öneri, atıkların Türkiye'de bertarafını öngörmektedir. Bu öneri sorunu çözmemekle kalmayıp ileride benzer durumlarda aciz kalınmasına neden olacaktır. Bu nedenle İtalya'nın atıklarını geri alması dışında bir çözüm önerisi kabul edilemez.' 
Greenpeace, 'atık felaketi'nin peşini bırakmıyor. 
İyi ki Türkiye'nin 'yeşiller'i Greenpeace'ciler var 



</TEXT>
</DOC>
