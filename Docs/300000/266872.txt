<DOC>
<DOCNO> 266872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko27.html </URL>
<DATE> 2004/08/27/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Prof. Dr. Merih Celasun toprağa verildi... 
</HEADLINE>
<TEXT>

     Bilkent Üniversitesi İktisadi, İdari ve Sosyal Bilimler Fakültesi Dekanı Prof. Dr. Merih Celasun'un cenazesi, Kocatepe Camii'nde kılınan cenaze namazının ardından Karşıyaka Mezarlığı'nda toprağa verildi. 
     Prof. Celasun'un, Kocatepe Camii'nde yapılan cenaze törenine, Merkez Bankası Başkanı Süreyya Serdengeçti, SHP Genel Başkanı Murat Karayalçın, YÖK Eski Başkanı İhsan Doğramacı ve çok sayıda akademisyen ile öğrencisi katıldı. 
     SHP Genel Başkanı Murat Karayalçın, basın mensuplarına yaptığı açıklamada, Türkiye'nin çok önemli bir değerini, iktisatçısını kaybettiğini söyledi. 
     Celasun'un vefatından duyduğu üzüntüyü dile getiren Karayalçın, Prof. Celasun ile Devlet Planlama Teşkilatı'nda çalıştığı sırada tanıştığını ve daha sonra da arkadaşlığını devam ettirdiğini anlattı. 
     Celasun'un uzun süredir kanser hastalığı ile mücadele ettiğini belirten Karayalçın, ''Prof. Dr. Celasun, Türkiye'nin en ileri ve ekonomi gibi zor bir dersini en yalın, herkesin anlayabileceği şekilde anlatan iktisatçılarından biriydi'' dedi. 
     Prof. Dr. İhsan Doğramacı da, Celasun'un örnek bir hoca ve Türkiye'nin önde gelen bilim adamlarından biri olduğunu söyledi. 
     1999 yılından bu yana Bilkent Üniversitesi İktisadi İdari ve Sosyal Bilimler Fakültesi'nde Dekan olarak görev yapan Celasun 68 , evli ve iki çocuk babasıydı. 
     
</TEXT>
</DOC>
