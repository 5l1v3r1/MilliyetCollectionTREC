<DOC>
<DOCNO> 289061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/15/son/sontur27.html </URL>
<DATE> 2004/11/15/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Antalya'da denizde kaybolan 3 kişi, mucize eseri kurtuldu 
</HEADLINE>
<TEXT>

     Antalya'da denizde kayboldukları belirtildikten sonra kurtarılan 3 gencin, Belek'te parasailing'de kullanılan sürat motorunu fırtınadan etkilenmemesi için Kaleiçi Yat Limanı'na getirmeye çalışırken fırtınaya yakalandıkları öğrenildi. 
     Lara Mevkii Fener Mahallesi'nde bulunan Antalyaspor Evleri'nde 10'uncu kattaki dairede oturan Sevgi Evren, balkonda kızı Mehtap Evren'in fotoğraflarını çekiyordu. Kızı ve eşini izleyen baba Mehmet Evren, bu sırada denizde bir tekne gördüğünü söyleyince, evde bulunan kamerayı dürbün gibi kullanmaya karar verdiler. 
     Kamerayı denize yönelten Mehtap Evren, teknenin içinde 3 kişiyi birbirlerine tutunmuş halde gördü. Bunun üzerine hemen polise haber veren aile, teknede bulunan kişilerin kıyıya çıkabileceği ihtimalini gözönünde bulundurarak, kıyıya gitti. 
     Falezlerin üzerinden baktıklarında tekneyi boş halde gören Mehtap Evren, diğer koya yürüdüğünde ise denizin içinde iki kişinin kendisine el salladığını farketti. Ancak polis ekipleri olay yerine gelinceye kadar denizde bulunan kişiler dalgalara kapılarak gözden kayboldu. 
     Şiddetli rüzgarın etkisiyle Sahil Güvenlik ekipleri denizden arama yapamazken, polis ekipleri karadan arama çalışmalarına başladılar. Yaklaşık 1 saatlik arama sonunda kayıp kişiler Şirinyalı Mahallesi'ndeki kayalıklarda sağ olarak bulundu. 
     
     GÖZYAŞLARINA HAKİM OLAMADI 

     Denizde kayalıklara tutunmuş halde bulunan Yakup Kozan 25 , Kemal Coşkun 21 ve Abdülkadir Ergün 19 , Deniz Polisi Sualtı Ekibi tarafından kayalıktan alınarak karaya çıkarıldı. Kıyıya çıkarılan gençleri karşısında gören 23 yaşındaki Mehtap Evren gözyaşlarına engel olamadı. 
     Kurtarılan gençlerden Kemal Coşkun, Belek'teki bir otelde parasailing deniz paraşütü işiyle uğraştıklarını, sabah saatlerinde fırtına çıkacağını fark edince parasailing'de kullandıkları tekneyi Kaleiçi Yat Limanı'na getirmeye karar verdiklerini anlattı. Coşkun, ''Ancak yolda gelirken bir anda fırtına koptu. Teknede kalırsak kayalıklara çarpmaktan korktuk, bu yüzden denize atladık. Yüzerek polisin bizi kurtardığı kayalıklara kadar geldik'' dedi. 
     Sağlık kontrolünden geçirildikten sonra Demircikara Polis Merkezi'ne getirilen gençlerin ifadeleri alındı. 
     
     ''DENİZE ATLAYACAKTIM'' 

     Polis merkezinde basın mensuplarının sorularını yanıtlayan Mehtap Evren ise 15 yıldır yüzme sporuyla ilgilendiğini anlattı. Arama çalışmaları boyunca ümidini kaybetmediğini belirten Evren, şöyle konuştu 
     ''Gençleri denizin içinde gördüğümde, hemen denize atlayıp onları kurtarmak istedim. Onlara bir çift sözüm var Böyle bir havada insanın bırak denize açılmayı, evden dışarı bile çıkmayı düşünmemesi lazım. Onlar denizdeyken, bu kayalıklar üzerinde kaç kişi onları bulabilmek için hayatını tehlikeye attı. Onları kurtarmak isterken birçok kişi hayatını kaybedebilirdi.'' 
     
</TEXT>
</DOC>
