<DOC>
<DOCNO> 288569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/soneko07.html </URL>
<DATE> 2004/11/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
ATO Türkiye, AB ve OECD ülkeleri arasında en çok tatile sahip ülke 
</HEADLINE>
<TEXT>

     Ankara Ticaret Odası ATO tarafından hazırlanan ''Tatil Kriterleri Raporu''na göre, Avrupa Birliği AB ve Ekonomik İşbirliği ve Kalkınma Teşkilatı OECD ülkeleri arasında en çok tatile sahip ülke Türkiye. 
     Rapora ilişkin ATO'dan yapılan yazılı açıklamada, Türkiye'de resmi tatillerin 13.5 gün olarak belirlendiği, ancak idari izin uygulamasıyla bu süre 17 güne kadar çıkabildiği kaydedildi. 
     Rapora göre, örneğin Almanya'da eyaletlere göre değişmek üzere yıllık tatil günleri sayısı 9-13 gün arasında değişiyor. 
     Fransa'da 11 gün tatil bulunuyor, ancak bunun sadece 1 günü yasal olarak ücretli sayılıyor. İngiltere'de 8 tatil gününe karşılık bu günler için ücret ödeme zorunluluğu bulunmuyor. İtalya'da 15 gün resmi tatil bulunuyor, ancak sadece 4 gün için ücret ödeniyor. 11 günlük tatil için herhangi bir ücret ödenmiyor. Türkiye'de ise çalışılmayan bu sürelerin tamamı için ücret ödeniyor. 
     Yunanistan'da yasal olarak 5 gün, işverene bağlı olarak 1 gün, bakanlık kararıyla her yıl 5 gün fazladan tatil verilebiliyor. Belçika, Finlandiya ve Lüksemburg'ta 10 gün tatil veriliyor. Litvanya'da 15, İspanya'da 14, Malta ve Avusturya'da 13, Slovakya, İsveç ve Portekiz'de 12, Çek Cumhuriyeti'nde 11, Bulgaristan, Polonya, Estonya ve Güney Kıbrıs'ta 9, Litvanya, Slovenya, Letonya ve İrlanda'da 8, Romanya'da ve Hollanda'da 7 gün tatil yapılıyor. Danimarka'da yasal bir düzenleme olmamasına karşın geleneksel olarak 9.5-10.5 gün tatil günü bulunuyor. 
     
     DİĞER OECD ÜLKELERİ 
     Rapora göre, ABD'de federal düzeyde 9 gün tatil uygulanıyor. Farklı yerleşim bölgelerinde 5-9 gün arasında değişebiliyor. Avustralya'da federal düzeyde 9 gün, eyaletlerde fazladan 3 gün izin verilebiliyor. 
     Yeni Zelanda'da 11, İsviçre'de 8, Norveç'te 12, İzlanda'da 7 gün tatil bulunuyor. 
     
     ASYA PASİFİK ÜLKELERİ 
     Yine rapora göre, Asya Pasifik ülkelerinden Japonya'da 15, Singapur'da 11, Çin'de 7, Tayland ve Endonezya'da 13 gün tatil olmasına karşılık Güney Kore'de 18 gün tatil veriliyor. Ancak 18 günün sadece bir gününe ücret ödeniyor. Filipinler'de 10 gün izin veriliyor, ancak ulusal düzeyde 2 fazladan tatil günü eklenebiliyor. 
     Meksika'da 7 gün tatil olarak belirlenmiş. Ancak genel ve yerel seçimlerin yapıldığı günler de genel tatil olarak ilan ediliyor. İsrail, Macaristan ve Brezilya'da 9 gün tatil bulunuyor. Ancak Brezilya'da 6 gün de belediye yasası ile belirlenmiş fazladan tatil bulunuyor. Şili'de 14 günlük tatile karşılık, Arjantin'de 8 gün tatil yapılıyor. 
     
     ATO BAŞKANI AYGÜN 
     Konuya ilişkin değerlendirmelerde bulunan ATO Başkanı Sinan Aygün, Türkiye'de bazı AB ülkelerinin iki katı oranında tatil yapılabildiğine dikkat çekerek, özellikle idari izin uygulamasından vazgeçilmesi gerektiğini belirtti. 
     Türkiye'nin üretime daha fazla zaman ayırması gerektiğinin altını çizen Aygün, şunları kaydetti 
     ''AB ülkelerinde tatil süresi yaklaşık 10 gün ve bazı ülkelerde ücret uygulaması yapılmazken, bizde tatillerin 17 güne kadar uzatılması milletçe rehavete sürüklüyor. Uzun tatiller üretim ve ticaretin konsantrasyonunu bozuyor. Ancak Türkiye, bu açıdan sosyal devlet ilkelerine AB ülkelerinden daha sadık.'' 
     
</TEXT>
</DOC>
