<DOC>
<DOCNO> 277469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/05/son/soneko45.html </URL>
<DATE> 2004/10/05/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Ucuz konuta ilgi büyük... 
</HEADLINE>
<TEXT>

     Toplu Konut İdaresi'nin TOKİ , Etimesgut Belediyesi ve Kaymakamlığı ile işbirliği halinde, alt gelir grubundakilere yönelik Eryaman'da yapacağı 384 konuta, 2 günde 840 kişi başvurdu. 
     A.A muhabirinin edindiği bilgiye göre, başvuruların başladığı ilk gün olan 4 Ekim'de 410'dan fazla, bugün de 430'a yakın kişi başvurdu. Etimesgut İlçe Kaymakamlığı ve Belediyesi'nce oluşturulan komisyon, başvuruları 29 Ekim'e kadar kabul edecek. 
     Eryaman 7. Etap'ta yaptırılacak, brüt 61.98 metrekarelik konutlar için, aylık geliri en fazla 400 milyon lira olan, 30 yaş ve üzeri yetim veya çocuklu dul kadınlar, 60 yaş ve üzerindeki emekli kadın ve erkekler, 35 yaş ve üzerindeki sosyal güvenlik kurumlarına tabi olmayan kadın ve erkekler başvurabilecek. Başvuru sahibinin Türkiye Cumhuriyeti vatandaşı olması, Ankara il sınırları içerisinde ikamet etmesi, kendine, eşine ve veya velayeti altındaki çocukları üzerine tapuda kayıtlı bağımsız konutunun bulunmaması, TOKİ'den daha önce konut veya konut kredisi almamış olması gerekiyor. 
     Başvuru sırasında, kişinin gelirini belge ile ibraz etmesi istenecek. Gelir belgesi ibraz edilemiyor ise muhtarlıktan alınan ''aylık gelirinin 400 milyon lirayı geçmediğine dair'' belge yeterli sayılacak. 
     Başvurular şahsen yapılacak ve hane halkı adına yalnızca bir başvuru yapılabilecek. Gerçeğe aykırı beyanda bulunulması halinde, kişilerin konut alma hakları iptal edilecek. 
     Belediyenin hizmet binasında başvuruları kabul edecek olan komisyon, 1-20 Kasım günleri arasında değerlendirme yaparak, 1 Aralık'a kadar hak sahiplerini ilan edecek. Hak sahiplerinin sayısının konut sayısından fazla olması halinde, 10 Aralık'ta, hak sahipliği ve konut seçme kurası çekilecek. 
     Büyüklüğü 61.98 metrekare, 2 oda ve bir salondan oluşan konutların fiyatı, en düşük 28 milyar 631 milyon lira, en yüksek 30 milyar 886 milyon lira olarak belirlendi. Sözleşme aşamasında, konut bedellerinin yüzde 5'i, 1 milyar 432 milyon lira veya 1 milyar 545 milyon lira peşinat alınacak. Bedeli 180 ay vadede ödenecek konutların başlangıç taksitleri, 152 milyon-162 milyon lira olarak tespit edildi. 
     
</TEXT>
</DOC>
