<DOC>
<DOCNO> 258675 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/spor/spo04.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Rakip Barcelona 
</HEADLINE>
<TEXT>


Trabzonspor Teknik Direktörü Ziya Doğan, Skonto Riga maçı öncesinde futbolcularını son kez uyardı, "Rakibi Barcelona gibi görmenizi istiyorum. Yoksa tur hayal olur" dedi 


Temkinli konuştu 
ŞAMPİYONLAR Ligi'ne kalabilmek için ilk ciddi sınavını bugün Skonto Riga deplasmanında verecek olan Trabzonspor, galibiyete şartlandı. Teknik Direktör Ziya Doğan, Bordo - Mavili futbolcularla yaptığı son toplantıda, herkesten ciddiyet istedi. Doğan, "Rakibimiz kolay lokma değil. Savunmaları çok iyi. Onları Barcelona gibi görün. Yoksa bizim için tur hayal olur" diye konuştu. 

'Erken gol şart' 
ZİYA Doğan tek hedeflerinin galibiyet olduğunu hatırlattı ve erken gol atmaları gerektiğini dile getirdi. Trabzonspor'un hocası şunları söyledi "Çok kontrollü oynamak zorundayız. Bilinçsiz ataklar bizim için sıkıntı yaratır ve sonuca ulaşamayız. Size güveniyorum. Geçen yılki performansı daha iyi noktalara taşıyabilmek için bu sınavı başlangıç olarak görmeliyiz." 

Anma töreni 

GAZETEMİZDE bir dönem yazarlık yapan Prof.Dr.Kaya Çilingiroğlu, ölümünün 3. yılında bugün saat 10.00'da Zincirlikuyu Mezarlığı'ndaki kabrinin başında anılacak. Çilingiroğlu için ayrıca öğle namazından sonra Teşvikiye Camii'nde mevlit okutulacak. Sporcu ve sporcu sağlığıyla ilgili birçok araştırma ve eseri olan Çilingiroğlu, Trabzonspor Kulübü'ne yakınlığıyla da tanınıyordu. 

Aktuğ inançlı 

TRABZONSPOR Başkanı Atay Aktuğ, Skonto Riga karşısında tur için gereken sonucu alacaklarını iddia etti. Aktuğ, "Bizim asıl hedefimiz Şampiyonlar Ligi. Bu yüzden bu turu geçmek zorundayız. Skonto karşısında Türk futbolunu en iyi şekilde temsil edeceğiz" dedi. Kaleci Petkoviç, "Gol yemeyiz, çünkü takım savunmasına güveniyorum" derken, Tolga da Trabzon'a galibiyetle döneceklerini belirtti. 

Çekilin yoldan 

Haydi Trabzonspor 
ŞAMPİYONLAR Ligi 2. ön elemesinde bugün Letonya'da Skonto Riga önüne çıkacak olan Trabzonspor, dişli rakibi karşısında rövanş öncesinde avantajlı bir skor kovalayacak. Devler Ligi vizesi alabilmek için 3. ön eleme turunu da geçmek zorunda olan Bordo - Mavililer'de Volkan ve Erdinç forma giyemeyecek. Kritik 90 dakika TSİ 20.30'da başlayacak ve Show TV'den naklen yayınlanacak. 

65. karşılaşma 
DEVLER Ligi ön eleme turunda ilk kez mücadele edecek olan Trabzonspor, Skonto Riga sınavıyla birlikte Avrupa'daki 65. maçına çıkacak. Bordo - Mavili takım, 37 yıllık tarihinde bugüne kadar yaptığı 64 karşılaşmada, 24 galibiyet, 26 yenilgi ve 14 beraberlik elde etti. Karadeniz temsilcisi, 86 gol atarken, kalesinde 102 gol gördü. 

Devleri yuttu 
TRABZONSPOR'UN, Avrupa kupalarında en iyi başarısı UEFA Kupası'nda oldu. Bordo - Mavililer, 1991 - 92 ve 1994 - 95 sezonlarında 3. tura kadar yükselme başarısı gösterdi. Trabzonspor Barcelona, Liverpool, Inter ve Aston Villa'yı 1 - 0'lık sonuçlarla devirerek, tarihe de altın bir sayfa açtı. Karadeniz ekibinin, Avrupa'daki en skorer ismi ise 23 golle Hami Mandıralı oldu. 

Diğer maçlar 
20.00 Apoel - Sparta Prag 
21.00 Zilina - Dinamo Bükreş 
21.15 Young Boys - Kızılyıldız 
21.30 Club Brugge - L.Filibe 
21.30 Hajduk Split - Shelbourne 
21.45 Djurgardens - Kaunas 
21.45 Rosenborg - S.Tiraspol 


</TEXT>
</DOC>
