<DOC>
<DOCNO> 253902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/08/son/sonspo28.html </URL>
<DATE> 2004/07/08/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Basketbol... Ülkerspor, Umut ince ile 2 yıllık sözleşme imzaladı... 
</HEADLINE>
<TEXT>

     Türkiye Basketbol Ligi takımlarından Ülkerspor, geçen sezon Fenerbahçe'de forma giyen Umut Yenice ile 2 yıllık sözleşme imzaladı. 
     Ülkerspor'un Topkapı'daki tesislerinde gerçekleştirilen ve genel müdür Lütfi Arıboğan ile takım menajeri Hakan Artış'ın hazır bulunduğu törende Umut, kendisini 2 yıllığına turuncu-yeşilli renklere bağlayan sözleşmeye imza attı. 
     Lütfi Arıboğan, transferde ilk imzayı Umut'a attırdıklarını ifade ederek, ''Yeni umutlara Umut ile başladık. Kendisini uzun süredir takip ediyorduk. O da hem Türkiye'de şampiyonluğa oynayan hem de Avrupa Ligi'nde mücadele eden Ülkerspor'da forma giymek için büyük fedakarlık yaptı. 2 yıllık sözleşme imzaladık, ama uzun yıllar kendisini takımda görmek istiyoruz'' dedi. 
     Ülkerspor'un yeni sezonda da Türkiye'deki 3 kupayı almak için mücadele edeceğini ve Avrupa Ligi'nde de Türkiye'yi en iyi şekilde temsil edeceğini ifade eden Arıboğan, şöyle devam etti 
     ''Yeni bir oluşum içindeyiz. İyi bir takım kurmak istiyoruz. Revize ettiğimiz yeni bütçemizle hedeflerimizden sapmadan yolumuza devam edeceğiz. Takımdaki yabancı oyuncuları gönderdik. Son Avrupa şampiyonu Litvanya Milli Takımı'nın pivotu Eureljus Zukauskas ile forveti Saulius Stombergas'ı aldık. Kerem Tunçeri ile de anlaştık. Başka Türk oyuncu transfer etmeyi düşünmüyoruz, ama 4 numara pozisyonunda bir yabancı transfer edebiliriz. 4. yabancı hakkımızı kullanıp, kullanmayacağımıza daha sonra karar vereceğiz.'' Lütfi Arıboğan, bu sezon mali açıdan dengeli transfer yaptıklarını vurgulayarak, ''NBA, Avrupa'daki yıldız oyuncuları tercih ediyor. Rus takımları da oyunculara çok yüksek miktarlar ödüyorlar. Bu yüzden Avrupa basketbolu zor durumda. Dengeli bir rakamla bütçemizi oluşturduk'' diye konuştu. 
     Arıboğan ayrıca, 2 yıldır Ülkerspor'da çalışan Hakan Artış'ın takım menajerliğine getirildiğini açıkladı. 
     Umut Yenice ise Avrupa'nın en iyi takımlarından birine geldiğini kaydederek, ''Uzun yıllar burada oynamak ve başarılı olmak istiyorum'' dedi. 
     İTÜ altyapısında yetişen 25 yaşında ve 2.08 metre boyundaki Umut Yenice, daha sonra sırasıyla OYAK Renault, Troy Pilsner, Beşiktaş ve Fenerbahçe'de forma giymişti. 
     
</TEXT>
</DOC>
