<DOC>
<DOCNO> 272281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sondun28.html </URL>
<DATE> 2004/09/16/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Ivan, ABD'yi savuruyor... 8 ölü var 
</HEADLINE>
<TEXT>

     ABD'yi etkilemeye devam eden Ivan kasırgasının ilk belirlemelere göre 8 kişinin ölümüne yol açtığı, güney eyaleti Louisiana'dan Florida'ya kadar uzanan bölgede yüzbinlerce kişiyi elektriksiz bıraktığı bildirildi. 
     Kasırganın hızının bu sabah saatlerinde azalarak saatte 125 kilometreye düştüğü, ülkenin iç kesimlerine doğru ilerledikçe hızın daha da düşeceği tahmin ediliyor. 
     Alabama'nın kıyı şeridinden yerel saatle 03 00 civarında 215 kilometre hızla karayı vurmaya başlayan kasırganın Florida'nın Tallahassee kentindeki Blounstown kasabasında yerle bir ettiği bir evde yaşayan 5 kişinin hayatını kaybettiği açıklandı. 
     Florida'daki Panama City Beach'te iki kişinin ölümüne yola açan fırtına, Milton kasabasında da bir genç kızın ölümüne neden oldu. Genç kızın üzerine ağaç devrilmesi sonucu öldüğü belirtildi. 
     Ivan kasırgası, ABD'yi vurmadan önce etkisi altına aldığı Karayipler'de 60'tan fazla kişinin ölümüne yol açmıştı. 
     İlk tespitlere göre, Ivan kasırgasının vurmaya başlamasından önce 2 milyon insanın tahliye edildiği Louisiana, Mississippi, Alabama ve Florida'da yaklaşk 400 bin kişiye elektrik verilemiyor. 
     Öte yandan, ABD Ulusal Kasırga Merkezi, Dominik Cumhuriyeti civarında etkili olan Jeanne fırtınasının da saatteki 130 kilometre hızıyla bidirci kategoride bir kasırgaya dönüştüğünü resmen açıkladı. Tropikal Jeanne fırtınası, kasırgaya dönüşmeden önce vurduğu Porto Riko'da 2 kişinin ölümüne neden oldu. 
     
</TEXT>
</DOC>
