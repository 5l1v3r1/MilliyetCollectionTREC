<DOC>
<DOCNO> 271640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sondun29.html </URL>
<DATE> 2004/09/14/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Saldırıları Ezzerkavi üstlendi 
</HEADLINE>
<TEXT>

     Irak'ın başkenti Bağdat'taki bir polis merkezi yakınına ve kentin kuzeydoğusundaki Bakuba'da Amerikan devriyesine düzenlenen saldırıları El Kaide ile bağlantısı olan Ebu Musab Ezzerkavi'nin örgütü üstlendi. 
     Örgütün bir internet sitesinde yayımlanan açıklamasında, Bakuba'daki saldırıyla ilgili olarak, ''Tevhid ve Cihad örgütünün kahramanlarının, 10'dan fazla polisin bulunduğu bir aracı vurarak, polislerin ölümünü sağladığı'' ifade edildi. 
     Bakuba'da bugün silahlı kişilerin polislerin bulunduğu bir minibüse ateş açması sonucu 11 polisle, aracın sivil sürücüsünün öldüğü bildirilmişti. 
     Öte yandan örgüt, Bağdat'ta 47 kişinin öldüğü saldırının intihar eylemi olduğunu bildirdi. 
     Örgütün askeri kanadından yapılan açıklamada, ''Allah'ın inayetiyle şehitlik tugayımızdan bir aslan, dinden çıkan gönüllü polislerin merkezini vurmakta başarılı olmuştur'' denildi. Açıklama bir internet sitesinde yayımlandı. 
     Irak Sağlık Bakanlığı, saldırıda 47 kişinin öldüğünü, 114 kişinin yaralandığını açıklamıştı. 
     
</TEXT>
</DOC>
