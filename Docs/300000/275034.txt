<DOC>
<DOCNO> 275034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sondun12.html </URL>
<DATE> 2004/09/26/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Hatemi Türkiye ziyaretini erteledi 
</HEADLINE>
<TEXT>

     İran Cumhurbaşkanı Muhammed Hatemi, 28-29 Eylül'de yapacağı Türkiye ziyaretini erteledi. 
     İRNA'nın haberine göre, hükümet sözcüsü Abdullah Ramazanzade yaptığı açıklamada, bugün yapılan Bakanlar Kurulu toplantısında Türkiye ile ilgili anlaşmaların yanı sıra Hatemi'nin Türkiye ziyaretinin gündeme alındığını söyledi. 
     İran'ın komşusu Türkiye ile ilişkilerine büyük önem verdiğini ifade eden Ramazanzade, ''Hükümet, mecliste bugün onaylanan bir yasa tasarısı ve ikili anlaşmaların sonucu belli oluncaya kadar Hatemi'nin Türkiye ziyaretinin ertelenmesine karar verdi'' dedi. 
     Muhafazakarların denetimindeki meclis bugün yaptığı toplantıda, çarşamba günü onayladığı ''hükümetin yabancı şirketlerle anlaşma yapmadan önce meclisin onayını alması gerektiği'' yönündeki yasa tasarısını yeniden ele aldı. 
     Yasa tasarısı, bütün yabancı şirketleri ilgilendirecek şekilde değil, sadece Türk şirketi Tepe-Akfen-Ventures TAV ve Turkcell'in de hissesinin bulunduğu İrancell şirketleriyle ilgili anlaşmaların meclisin onayını aldıktan sonra uygulamaya geçebileceği şeklinde değiştirilerek kabul edildi. 
     İran hükümeti, meclisin söz konusu yasa tasarısını yalnızca bu iki şirketi ilgilendirecek biçimde değiştirerek onaylamasından sonra Hatemi'nin Türkiye ziyaretini erteleme kararı aldı. 
     Ziyaretin ne zaman yapılacağına dair açıklamada bulunulmadı. 
     Meclisin kabul ettiği yasa tasarısının, yasaların anayasaya ve şeriata uygunluğunu denetleyen Anayasayı Koruyucular Konseyi AKK tarafından onaylanması gerekiyor. 
     
     İRANCELL'E ONAY 

     İran meclisi, çarşamba günü onayladığı yabancı şirketlerle ilgili yasa tasarısını, sadece Türk şirketi Tepe-Akfen-Ventures TAV ve Turkcell'in de hissesinin bulunduğu İrancell şirketini ilgilendirecek şekilde değiştirdi. 
     İRNA'nın haberine göre, meclis bugünkü oturumunda, daha önce onayladığı ''hükümetin yabancı şirketlerle anlaşma yapmadan önce meclisin onayını alması gerektiği'' yönündeki yasa tasarısını yeniden ele alarak, sadece bu iki şirketi ilgilendirecek biçimde değiştirip onayladı. 
     Meclisin kabul ettiği yasa tasarısına göre, TAV ve İrancell ile ilgili anlaşmalar meclisin onayını aldıktan sonra uygulamaya geçebilecek. 
     Meclisin çarşamba günü onayladığı yasa tasarısı, ''hükümetin, yasanın onaylandığı tarihten itibaren uçak seferleri hizmetleri, havaalanı hizmetleri, ortak anlaşmaların imzalanması ile posta ve telekomünikasyon faaliyetleriyle ilgili olarak, yüzde 49'undan fazla hissesi yabancılara ait olan şirketlerle ya da yabancı şirketlerle anlaşma yapmadan önce meclisin onayını alması gerekir'' şeklinde düzenlenmişti. 
     İran'da meclis tarafından kabul edilen yasaların yürürlüğe girmesi için, yasaların Anayasa'ya ve şeriata uygunluğunu denetleyen Anayasayı Koruyucular Konseyi AKK tarafından da onaylanması gerekiyor. 
     
     TAV VE İRANCELL 

     TAV şirketinin, başkent Tahran'daki Uluslararası İmam Humeyni Havaalanı IKIA ile ilgili İran hükümetiyle yaptığı anlaşmaya göre, şirket havaalanının ikinci safhası kapsamında kargo terminali, uçak yemeği terminali, otel, ilave apron ve otopark yapacak, ayrıca birinci safha ve ikinci safhanın işletmesini üstlenecek. 
     Yaklaşık 200 milyon dolarlık anlaşma, 11 yıl 3 aylık süreyi kapsıyor. 
     TAV şirketi yetkilileri, havaalanına 15 milyon dolar yatırım yaptıklarını belirtiyor. 
     Devrim Muhafızları, TAV şirketinin İsrail ile ilişkisi bulunmasının İran'ın güvenliğini tehlikeye atacağı gerekçesiyle 8 Mayıs'ta havaalanını uçuşlara kapatmıştı. 
     Öte yandan İran hükümetinin, GSM pazarında ikinci operatör ile ilgili açtığı ihaleyi Şubat ayında Turkcell kazanmış ve İran'da çoğunluk hissesi Turkcell'e ait olmak üzere İrancell adlı şirket kurulmuştu. İrancell, İran hükümeti ile anlaşma imzalamış olmakla beraber, 300 milyon euro tutarındaki lisans bedelini ödedikten sonra lisanslı operatör haline gelecek. 
     İrancell'in proje kapsamında yapması beklenen 3 milyar dolar civarındaki yatırım, 1979 yılındaki İslam Devrimi'nden bu yana İran'daki en büyük yabancı yatırımlar arasında gösteriliyor. 
     
</TEXT>
</DOC>
