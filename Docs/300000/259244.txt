<DOC>
<DOCNO> 259244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sondun28.html </URL>
<DATE> 2004/07/30/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
BM İşgal yüzünden Filistin topraklarındaki yaşam koşulları kötüleşiyor 
</HEADLINE>
<TEXT>

     İsrail işgali yüzünden Batı Şeria, Gazze ve Kudüs'teki Filistinlilerin yaşam koşullarının giderek kötüleştiği bildirildi. 
     Birleşmiş Milletler Batı Asya Ekonomik ve Sosyal Komisyonu ESCWA , 2 milyon Filistinlinin günde 2,1 doların altında bir parayla yaşadığını bildirdi. 
     ESCWA'nın raporunda, 2003 Mart ayı itibarıyla Filistinli ailelerin yüzde 42'sinin yoksul olduğu ve insani yardıma bağlı yaşadığı belirtildi. 
     Beyrut'ta bugün açıklanan ve Ocak 2003-Şubat 2004 arasındaki dönemi kapsayan raporda, ''Bu dönemin incelenmesi, askeri işgal altında ekonomik ve toplumsal hasarın tırmandığını gösteriyor'' denildi. 
     ESCWA, mültecilerin, kadınların ve çocukların, İsrail'in uyguladığı tedbirlerin acısını çektiği Filistin topraklarında yetersiz beslenmenin giderek arttığını belirtti. 
     Örgütün raporunda, İsrail'in silahlı saldırılara karıştığından şüphelendiği Filistinlileri yargılamadan ''cezalandırdığı'' kaydedildi. 
     İsrail cezaevlerinde 8 bin filistinlinin bulunduğu, yüzlercesinin işkenceye maruz kaldığı belirtiliyor. 
     
</TEXT>
</DOC>
