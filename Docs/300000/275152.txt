<DOC>
<DOCNO> 275152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonyas05.html </URL>
<DATE> 2004/09/26/ </DATE>
<TIME> 08.00 </TIME>
<AUTHOR>  </AUTHOR>
<HEADLINE>
Afrika'ya top model başkan 
</HEADLINE>
<TEXT>

     BBC 
İlk Afrikalı top model, Hutularla Tutsileri barıştıracak. Brundi'nin sürgündeki prensesi Esther Kamatari, ülkesinde devlet başkanlığına adaylığını koydu. 
     Bir zamanlar Paris podyumlarında fırtınalar estiren Kamatari, aile üyeleri birer birer öldürülünce, 1970 yılında Brundi'den kaçmıştı. 1972'de Brundi'nin son kralı devrildi. Ülke Hutularla Tutsiler arasında 30 yıl sürecek iç savaşın içine yuvarlandı. 
     Brundi'de gelecek ay devlet başkanlığı seçimleri yapılacak. 'Birleşme' anlamına gelen Abahuza Partisi'ne üye olan Kamatari, parti tarafından devlet başkanlığına aday gösterildi. 
     Kamatari, devlet başkanı seçilirse amacının ülkeye monarşiyi geri getirmek olduğunu söyledi. Brundi'deki problemlerin kralın tahttan indirilmesiyle başladığını belirten Kamatari, "Brundi 500 yıl monarşiyle yönetildi... O zamanlar barış içindeydi. Kral tüm halkın babasıydı" dedi. Ülkesinde model olarak tanınmayan Kamatari, prenses oluşunun ona oy kazandıracağını düşünüyor. 
     
</TEXT>
</DOC>
