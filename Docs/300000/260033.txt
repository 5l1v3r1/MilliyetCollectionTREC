<DOC>
<DOCNO> 260033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/son/sontur22.html </URL>
<DATE> 2004/08/02/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
İstanbul Emniyet Müdürlüğü ''Ali Erdoğan polis merkezi basmadı" 
</HEADLINE>
<TEXT>

     İstanbul Emniyet Müdürlüğü, ''Ali Erdoğan'ın polis merkezi bastığı'' yolunda basında yer alan habere konu bir olayın gerçekleşmediğini bildirdi. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, 29 Temmuz 2004 tarihinde bazı basın organlarında, ''Kardeşi için karakol bastı'', ''Ali Erdoğan polis merkezini bastı'' başlıklı haberlerin yayınlandığı hatırlatıldı. 
     Açıklamada, Fatih Şehit Tevfik Erciyes Polis Merkezi'ne 24 Mart 2004 tarihinde müşteki olarak başvuran bir bayanın, Fatih Kız Lisesi önünde park halinde bulunan otomobilinin kelebek camının kırılarak sağ ön koltuğun altındaki çantasının çalındığını bildirdiği anlatıldı. 
     İfadesi alınan müştekinin yakınları olduğunu söyleyen 3 erkek ile polis merkezinde görevli bekçi arasında tartışma çıktığı belirtilen açıklamada, bekçinin olaydan bir gün sonra Adli Tıp Kurumu Fatih Şube Başkanlığı'ndan 3 günlük rapor alarak, söz konusu 3 kişi hakkında Fatih Cumhuriyet Başsavcılığı'na suç duyurusunda bulunduğu kaydedildi. 
     Açıklamada, ''29 Temmuz 2004 tarihinde yazılı basında yer alan haberlerde iddia edildiği gibi herhangi bir karakol baskını ve benzeri olay olmamıştır'' denildi. 
     Fatih İlçe Emniyet Müdür Vekili İbrahim Karadağ'ın, rütbe terfi nedeniyle birim amirleri arasındaki toplu il içi görev değişikliği sonucunda İstanbul Valiliği'nin 15 Temmuz 2004 tarihli onayıyla Bağcılar İlçe Emniyet Müdür Vekili olarak görevlendirildiği belirtilen açıklamada, polis merkezi amiri Başkomiser Zekeriya Yeniyol'un ise 2. bölge hizmet sırası geldiğinden 15 Temmuz 2004 tarihinde ilişiği kesilerek bakanlıkca Bitlis'e atandığı bildirildi. 
     Açıklamada, söz konusu olayın Mart ayı içinde gerçekleştiği atamaların ise Temmuz ayında yapıldığı ve olayla bir ilgisi bulunmadığı ifade edildi. 
     
</TEXT>
</DOC>
