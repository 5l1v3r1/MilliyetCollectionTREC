<DOC>
<DOCNO> 252838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/04/son/soneko08.html </URL>
<DATE> 2004/07/04/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
İnter Havayolları iç hat uçuşlarına başlıyor... 
</HEADLINE>
<TEXT>

     İnter Havayolları'nın, 17 Temmuz'dan itibaren iç hat seferlerini başlatacağı bildirildi. 
     İnter Havayolları Basın ve Halkla İlişkiler Müdürü Müjdat Göktaş, Adana'da düzenlenen basın toplantısında, şirketin Avrupa ülkelerine yönelik seferlerinin ardından Gaziantep, İstanbul, Ankara, Antalya, Bodrum, İzmir ve Adana'ya yönelik çift yönlü seferlere başlayacağını söyledi. 
     Göktaş, Adana'dan, haftada 4 gün Antalya, 2 gün de İzmir ve Bodrum'a doğrudan seferler yapılacağını belirtti. Şirketin hedefinin, vatandaşları otobüslerle yapılan yorucu ve uzun süreli yolculuklardan kurtarmak olduğunu ifade eden Göktaş, şöyle konuştu 
     ''Amacımız, Türk Hava Yolları ya da diğer havayolu şirketleriyle rekabet etmek değil, vatandaşları karayollarına mahkum olmaktan kurtarmaktır. İnter Havayolları, Hollanda ve Almanya başta olmak üzere, Avrupa'nın bir çok ülkesinden turist ile kargo taşımacılığı yapıyor. Avrupa semalarında edindiğimiz deneyimi ve yakaladığımız başarıyı Türkiye semalarına taşımaya hazırız.'' Bu yıl 500 bin yolcu taşımayı hedeflediklerini belirten Göktaş, ''Gelecek yıl bu rakamı 2 milyon yolcuya çıkartacağız. İç hat uçuşlarında bilet fiyatımız 89 milyon lira, ancak, rezervasyon yaptıran ilk dört kişiye 59 milyon lira olacak'' dedi. 
     
</TEXT>
</DOC>
