<DOC>
<DOCNO> 254451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/10/son/sontur32.html </URL>
<DATE> 2004/07/10/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
'Milletvekilinden uçakta tokat' iddiası... 
</HEADLINE>
<TEXT>

     Hava-iş Sendikası Yönetim Kurulu, CHP Ardahan Milletvekili Ensar Öğüt'ün, uçakta, sendika üyesi THY çalışanına tokatla fiili saldırıda bulunduğunu öne sürdü. 
     Hava-İş Sendikası'ndan yapılan açıklamada, sendika üyelerinden yer hizmetleri harekat memuru Selami Yanık'a, CHP Ardahan Milletvekili Ensar Öğüt tarafından tokat atılarak fiili saldırıda bulunulduğu savunuldu. Açıklamada, şöyle denildi 
     ''TK-108 sefer sayılı İstanbul-Ankara uçağı 1D koltuğunda oturan milletvekili, kargo yüklemesi nedeniyle oluşan 20 dakikalık gecikme esnasında pilotun anonsunda bu gecikmeyi bildirmesine rağmen, önce kabin memuruna sataşmış, daha sonra da uçakta görevli olan ve uçak altından kokpite çıkan harekat memuru Selami Yanık'a önce sözlü saldırıda bulunmuş, sonra da tokat atarak fiili saldırıda bulunmuştur.'' Açıklamada, saldırının nefretle karşılandığı ve üye Selami Yanık'ın hukuki haklarının sonuna kadar takip edileceği belirtildi. 
     
     ÖĞÜT ARBEDE YAŞANDI, ARAYA GİRDİM 

     Uçakta tokat iddiasına CHP Ardahan Milletvekili Ensar Öğüt'ten yanıt geldi. Öğüt, ''Tokat atmadığını, uçakta bir saatlik gecikme nedeniyle arbede yaşanınca, sakinleştirmek için araya girdiğini'' söyledi. 
     Hava-iş Sendikası Yönetim Kurulu tarafından TK-108 sefer sayılı İstanbul-Ankara uçağında meydana gelen gecikme sırasında harekat memuru Selami Yanık'a tokat atmakla suçlanan Ensar Öğüt, iddiaları yalanladı. 
     Öğüt, uçağın sendika açıklamasında yer aldığı gibi 20 dakika değil bir saat geciktiğini ve bu gecikmenin uçakta tartışmalara yol açtığını ifade etti. 
     Uçakta bekleyen yolculara açıklama yapılmadığını, bunun üzerine arka taraftaki yolcuların kokpite doğru gelerek tepki gösterdiklerini anlatan Ögüt, şunları söyledi 
     ''Ben ön tarafta oturuyordum. Önce müdahale etmedim. Ancak Hava-İş sendikasının üyesi olduğu belirtilen şahıs, kendisine soru soran ve tepki gösterenlere özellikle de bayanlara kötü davrandı. Ukala ukala konuşarak, 'sizden emir alacak değilim, ben istediğim zaman uçağı kaldırırım' dedi. 
     Ben bunun üzerine araya girdim. Tokat söz konusu değil. Sakinleştirmek için araya girip yatıştırdım. Yoksa çok daha büyük olaylar olacaktı. Görevliye 'ukala ukala konuşma, yetkili kimse varsa git onu gönder' dedim.'' Ensar Öğüt, gecikmeyle ilgili şikayetini de bir dilekçeyle THY Genel Müdürlüğü'ne ilettiğini belirtti. 
     
     THY'DEN AÇIKLAMA... 

     Türk Hava Yolları THY , ''İstanbul-Ankara seferinde bir milletvekilinin yer görevlisine fiziki darbe vurmaya tevessül etmesinin, kurumda derin bir üzüntüyle karşılandığını'' bildirdi. 
     THY'den yapılan yazılı açıklamada, ''ellerindeki bilgilere göre, Ardahan Milletvekili Ensar Öğüt'ün, İstanbul'dan Ankara'ya gitmek üzere uçağa binerken 20 dakikalık rötarın nereden kaynaklandığını sorduğu ve daha sonra da yer görevlisi Selami Yanık'a hakaret ederek fiziki saldırıda bulunduğu'' ifade edildi. 
     Açıklamada, ''THY'nin İstanbul-Ankara seferinde bir milletvekilinin yer görevlisine fiziki darbe vurmaya tevessül etmesi, kurumumuzca derin bir üzüntüyle karşılanmıştır'' denildi. 
     THY yönetiminin, temelde uçak adedindeki yetersizliğe dayanan rötarların yolcularda yarattığı rahatsızlıktan son derecede üzgün olduğu ve bu sıkıntıyı bir an önce gidermenin yollarını aradığı dile getirilen açıklamada, şunlar kaydedildi 
     ''Ancak, her ne koşulda olursa olsun, sayın milletvekilinin davranışını haklı gösterebilmesi mümkün değildir. Rötarı tahrik saysak bile, tahrikin tepkiyi mazur göstermeyeceğini sayın milletvekilimiz herhalde herkesten iyi bilme durumundadır. Olayı esefle karşılıyoruz.'' 

     
</TEXT>
</DOC>
