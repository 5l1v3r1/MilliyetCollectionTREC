<DOC>
<DOCNO> 259818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/02/dunya/adun.html </URL>
<DATE> 2004/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz, ilhamını Arap sevgiliden almış 
</HEADLINE>
<TEXT>


Washington'un şahinlerinden Savunma Bakan Yardımcısı'nın Ortadoğu görüşlerini Arap sevgilisi Şaha'nın biçimlendirdiği öne sürülüyor. Şaha, Bülent Ali Rıza isimli Türk ile evliydi 

DIŞ HABERLER SERVİSİ 


Irak Savaşı'nın mimarlarından ABD Savunma Bakan Yardımcısı Paul Wolfowitz'in, Tunus asıllı Şaha Ali Rıza ile romantik bir ilişkisi olduğu ve bu ilişkinin Wolfowitz'in Ortadoğu'nun demokratikleştirilmesine ilişkin görüşlerini güçlendirdiği öne sürüldü. Rıza'nın Saddam Hüseyin rejiminin devrilmesinde de etkili olduğu iddia edildi. 
İngiliz The Sunday Telegraph gazetesinde yayımlanan "Amerika'nın Ortadoğu politikasının arkasındaki özel ilişki" başlıklı haberde, siyasi muhalifleri tarafından Ortadoğu'da körü körüne İsrail yanlısı bir politika izlemekle eleştirilen Wolfowitz'in hayatındaki en önemli kişilerden birinin bir Arap olmasının şaşırtıcı olduğu belirtildi. Gazete, Suudi Arabistan'da büyüyen Şaha Ali Rıza'nın, bu yıllarda tanık olduğu baskı karşısında, Arap dünyasına demokrasi getirilmesinin savunucusu olduğunu ve Rıza'nın bu konudaki düşüncelerinin Wolfowitz'in görüşlerini güçlendirdiğini yazdı. Rıza'nın Saddam'ın devrilmesinde de etkili olduğu belirtildi. Çiftin gazeteye konuşan bir arkadaşı, "Paul ve diğerlerinin gözü hep Saddam'ın üzerindeydi, ancak Şaha, bu niyeti güçlendirmeye yardımcı oldu" dedi. 
Wolfowitz'in kız kardeşi Laura'nın İsrail'de yaşamasının ve bir İsrailli ile evli olmasının, Savunma Bakan Yardımcısı'nın siyonist tutumuna bir kanıt olarak gösterildiğini yazan Sunday Telegraph, çiftin arkadaşlarının, Wolfowitz'in düşünce yapısının, sol görüşlü kardeşinden çok Rıza'nınkiyle benzerlik içerdiği şeklindeki sözlerine yer verdi. Dünya Bankası'nda, Ortadoğu ve Kuzey Afrika'da kadın - erkek eşitliğini yaymakla ilgili üst düzey bir görevde bulunan Şaha Ali Rıza'nın Ortadoğu konusundaki görüşlerinde Wolfowitz'e destek verdiği belirtildi. 
Wolfowitz'in, terörle savaşın beraberinde İslam dünyasında demokrasi ve rejim değişikliğini de getireceğini düşündüğü, bu düşüncelerin Şaha Ali Rıza'nınkilerle büyük benzerlik taşıdığı vurgulandı. 

Türk eş haberdar 
Rıza'nın eski eşi, Stratejik ve Uluslararası Çalışmalar Merkezi Türkiye programı şefi Kıbrıslı Türk Bülent Ali Rıza da, Wolfowitz - Rıza ikilisinin yakın ilişkisinden haberdar olduğunu belirtti. Ali Rıza, eski eşinin Wolfowitz'le Ortadoğu görüşlerini paylaştığını söyledi. 
17 yaşındaki oğlu ile birlikte yaşayan "orta yaşlı feminist" Şaha Ali Rıza ile ABD'ye göç eden Polonyalı Yahudi bir matematikçinin oğlu Wolfowitz'in aralarındaki ilişkiyi mümkün olduğunca gizlemeye çalıştıkları belirtildi. Ancak gazeteye konuşan çiftin yakınları, Wolfowitz'le Rıza'nın birkaç yıldır romantik bir birliktelik yaşadıklarını söyledi. 
34 yıllık eşi Clare Selgin'den 2002'de boşanan 61 yaşındaki Paul Wolfowitz'in 3 çocuğu bulunuyor. Wolfowitz, özel hayatını gizli tutmasıyla tanınıyor. 


</TEXT>
</DOC>
