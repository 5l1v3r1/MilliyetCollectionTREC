<DOC>
<DOCNO> 258680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/28/yasam/axyas01.html </URL>
<DATE> 2004/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Nuh gemide sakladı bilim 'donduracak' 
</HEADLINE>
<TEXT>


İngiliz bilim adamları, 'Dondurulmuş Gemi' adı verilen proje kapsamında, nesli tükenen hayvanlar için dünyanın ilk DNA ve doku bankasını kuruyor 

DIŞ HABERLER SERVİSİ 

Yeryüzündeki milyonlarca hayvan türünden her hafta yüzlercesinin nesli tükeniyor. Doğal yaşam için tehlike çanları çoktan çalmaya başladı. 
Hayatın yok olması tehlikesinin büyümesi üzerine harekete geçen bilim adamları, "Nuh'un Gemisi"nden esinlerek, 'Dondurulmuş Gemi' adını verdikleri bir proje kapsamında, nesli tükenen hayvanlar için dünyanın ilk DNA ve doku bankasını kuruyor. Londra Doğal Tarih Müzesi, Londra Zooloji Derneği ve Nottingham Üniversitesi'nin ortak projesi olan DNA ve doku bankasında 1130 memeli türüne ait DNA ve doku bulunacak. Bu sayı, Dünya üzerinde yaşayan tüm memelilerin yüzde 24'ü anlamına geliyor. 
Birleşmiş Milletler Çevre Programı'na sunulan raporla detaylanan proje kapsamında 1183 kuş türüne, yani kuşların yüzde 12'sine ait DNA ve doku örnekleri de dondurularak saklanacak. 

'Nuh gurur duyardı' 
Binlerce sürüngen ve böceğin verileri de "Nuh'un buzdolabında" yer alacak. Bu sayede nesilleri tükense bile, bu hayvanlara ait genetik kodlar, canlıların belki bir gün klonlanabilmesi için insanlığın elinde olacak. Projede, nesli önümüzdeki 5 yıl içinde tehlikede olacak canlılara öncelik verilecek. Geleneksel Çin tıbbına kurban giden sarı denizatı da, DNA'sı ve doku örnekleri saklanan ilk canlılardan olacak. 
"Dondurulmuş Gemi" komitesinin Başkanı Dr Anne McClaren, "Duysa Nuh da bu projeyle gurur duyardı" dedi. 


</TEXT>
</DOC>
