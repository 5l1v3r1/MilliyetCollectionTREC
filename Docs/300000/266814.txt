<DOC>
<DOCNO> 266814 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/sondun27.html </URL>
<DATE> 2004/08/27/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Pentagon, cezaevinde işkencenin bağımsız soruşturulmasına karşı çıktı 
</HEADLINE>
<TEXT>

     ABD Savunma Bakanlığı Pentagon , insan hakları örgütlerinin cezaevinde işkencenin bağımsız soruşturulması önerisine karşı çıktı. 
     Gerçeğe ulaşmanın tek yolunun bağımsız soruşturma olduğunu savunan Uluslararası Af Örgütü ve İnsan Hakları İzleme Örgütü, iki Pentagon raporunda işkence skandalındaki suç alanının genişletilmesi üzerine bağımsız soruşturma yapılması çağrısında bulundu. 
     Savunma Bakanlığı yetkilisi Matt Waxman, konuyla ilgili yaptığı açıklamada, ''Tamamlanan veya devam eden ve Kongre tarafından gözlenen soruşturmalar, gerçeklerin titizlikle sorgulanmasını sağlamaktadır'' dedi. 
     Pentagon araştırmalarının, gözaltına alma operasyonlarını büyüteç altına aldığını belirten Waxman, ''Şu anda başka bir soruşturma gerekmiyor, ancak adalet sisteminin çalışması ve bakanlığın gözaltına alma operasyonlarını ilerletmesi için çabalarına devam etmesi zaman alacak'' dedi. 
     ABD'deki Uluslararası Af Örgütü sözcüsü Alistair Hodgett ise Irak'taki Ebu Garib cezaevinde işkence skandalının ortaya çıkmasından bu yana hiçbir soruşturmanın yapılmadığını belirtti. 
     İnsan Hakları İzleme Örgütü avukatı Reed Brody de ''Atanmamış ya da savunma bakanının emri altında olmayan birinin bütün bu olanlara bakması gerekiyor. Çok sayıda soruşturma var, ama Pentagon içinde veya Savunma Bakanı tarafından atanan bir heyet içinde yapılıyor'' diye konuştu. 
     Senato Yargıçlar Komitesi'nden Demokrat Patrick Leahy de tüm gerçeğe ulaşmak için bağımsız soruşturmanın gerekli olduğunu savundu. 
     
</TEXT>
</DOC>
