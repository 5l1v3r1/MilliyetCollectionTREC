<DOC>
<DOCNO> 265833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/24/ekonomi/eko05.html </URL>
<DATE> 2004/08/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarada ÖTV artışı BAT'a da zam yaptırdı 
</HEADLINE>
<TEXT>


BAT, ÖTV artışına bağlı olarak Pall Mall'ın fiyatını 2.3 milyona ve kısa Viceroy'un fiyatını da 1.8 milyona çıkardı 

EKONOMİ SERVİSİ 

Sigarada Özel Tüketim Vergisi'nin ÖTV artması yabancı sigara üreticilerinin, ürün fiyatlarını artırmalarına neden oldu. Phillip Morris Sabancı Philsa ve Japan Tobacco International'ın JTI ardından dün de British American Tobacco BAT ürünlerinin fiyatlarını artırdı. 
BAT Türkiye Genel Müdürü Paul Helderman, yeni fiyatların açıklandığı basın toplantısında yaptığı konuşmada, altı hafta önce yaptıkları indirimle Pall Mall ve Viceroy satışlarının üç katına çıktığını söyledi. Fiyatlarını yüzde 12.5 - 15 arasında artıran BAT, ortalama olarak Philsa ve JTI'nın gerisinde zam yaptı. Philsa ve JTI'nın zamları yüzde 8.7 - 19.6 arasında değişiyordu. 

'ÖTV bir üreticiye yaradı' 
Zamla birlikte önceki satış fiyatı 2 milyon lira olan Pall Mall'ın normal, lights ve ultra lights fiyatı 2.3 milyon liraya yükselirken, 1.6 milyon lira olan Viceroy'un kısa normal, lights ve süper lights tiplerinin fiyatı 1.8 milyon, 1.8 milyon lira olan uzun Viceroy ise 1 milyon 950 bin liraya çıktı. 
Yeni vergi sisteminin Türkiye'de rekabeti uluslararası sigara üreticileri açısından son derece zorlaştırdığını belirten Helderman, "Yeni sistem mevcut vergilendirme sistemini temelinden değiştirerek, pazardaki üreticilerden birini desteklerken, diğer yandan belli markalarda vergi miktarının önemli oranda artmasına yol açtı" diye konuştu. 
Bu sistemin adil olmadığını düşündüklerini için Danıştay'da dava açtıklarını kaydeden Helderman, Türkiye'deki vergi oranının Avrupa'daki en yüksek oranlar arasında olduğunu söyledi. 


</TEXT>
</DOC>
