<DOC>
<DOCNO> 286996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/08/spor/axspo04.html </URL>
<DATE> 2004/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent ekspresi 2-0 
</HEADLINE>
<TEXT>


Trabzonspor, Ankara deplasmanından da üç puan çıkardı, Galatasaray'ı sollayarak yeniden ikinci sıraya çıktı. Uzun süre on kişi oynayan Karadeniz ekibi Gökdeniz ve Fatih'in golleriyle sonuca ulaştı 


Zor anlar yaşadı 
TRABZONSPOR, sıkıntılı anlar yaşadığı Başkent deplasmanından üç puanla dönmesini bildi. Bordo - Mavililer, sakat ve cezalar nedeniyle sahaya altı as oyuncusundan eksik çıkan Ankaragücü önünde henüz 2. dakikada Gökdeniz ile öne geçti. İkinci yarının hemen başında Tayfun'un atılmasıyla 10 kişi kalan Trabzonspor, uzun süre rakibin baskısı karşısında bunalmasına rağmen beraberliğe izin vermedi, 82. dakikada Fatih'in penaltısı ile üç puanı kapmasını bildi. 

Doğan tribüne 

TEKNİK Direktör Ziya Doğan, hakem Erol Ersoy tarafından 48. dakikada sahadan atıldı. Aynı dakikada Tayfun'un yaptığı faul sonrası 2. sarı karttan kırmızı kartını gösteren Ersoy'a tepki gösteren ve saha içine giren Doğan, bu hareketinin karşılığını tribüne çıkarak ödedi. Saha içine giren ve Tayfun'u dışarıya çıkartmaya çalışan Doğan'ın bu hareketi hakem tarafından cezalandırıldı. 
DOĞAN'IN bir anlık öfkesi ise kendisine pahalıya patlayacak. Erol Ersoy tarafından tribüne gönderilen tecrübeli hocanın asgari 15 gün ceza alacağı ve Fenerbahçe maçında takımın başında olamayacağı bildirildi. Teknik alanı ihlal ve hakem kararına itirazdan tedbirli olarak Disiplin Kurulu'na gidecek olan Teknik Direktör Ziya Doğan'ın yanısıra kırmızı kart gören Tayfun da Fenerbahçe müsabakasında görev yapamayacak. 

'Hatalı davrandım' 

TRABZONSPOR Teknik Direktörü Ziya Doğan Ankaragücü karşısında aldıkları galibiyetin Fenerbahçe maçı öncesi kendileri için moral olduğunu söyledi. Doğan, "Erken gelen golden sonra futbolcularım rehavete kapıldı. Rakibimiz ilk yarının son bölümlerinde golü bulabilirdi. İkinci yarıda Tayfun'un atılmasıyla dengemiz bozuldu. Yaptığımız değişiklikler ve akıllı oyunumuz bu dezavantajı ortadan kaldırdı" dedi. 
ZİYA Doğan, hakem Erol Ersoy tarafından saha dışına çıkarılması ile ilgili olarak da, "Ben kırmızı kart gören oyuncumu dışarıya çıkartmaya gidiyordum. Yaptığım hataydı" yorumunda bulundu. Ankaragücü Teknik Direktörü Reha Kapsal ise, "Trabzonspor karşısında alınan yenilginin sorumlusu hakemdir. Üç penaltı pozisyonumuzu es geçti. Bunların birini verseydi sahadan puanla ayrılabilirdik" yorumunu yaptı. 

Aydın'ın öfkesi 

ANKARAGÜCÜ Kulübü Başkanı Cemal Aydın, Futbol Federasyonu ve MHK'ye çatarak, "Cemal Aydın'ın cenazesi bile onların hepsine fazla gelir. Takım üç maç kaybetti diye çekip gideceğimi, meydanı boş bırakacağımı düşünüyorlarsa, boşuna heveslenmesinler" dedi. Aydın maç sonrası "5 yıldır itilaflı olduğumuz bir hakemi maçımıza verdiler. Seçimde federasyonun karşısında yer aldığımız için bize tepkili ve taraflı davranıyorlar. Federasyon yönetiminde bir iki kişi dışında kimseyle diyaloğumuz yok" ifadelerini kullandı. 

Maçtan notlar 
Aktuğ da atıldı 
ANKARAGÜCÜ menajeri Abdullah Aktuğ da karşılaşmanın hakemi Erol Ersoy tarafından 32. dakikada saha dışına çıkarıldı. Ard arda gelişen iki pozisyonda Ersoy'un kararını beğenmeyerek itiraz eden Aktuğ, karşılaşmanın geri kalan kısmını tribünden izledi. 

Hasret bitti 
SEZON öncesi hazırlık kampında adı taciz iddiasına karışan ve kadro dışı bırakılan İbrahim Ege, aylar sonra Ankaragücü maçı kadrosuna alındı. Teknik Direktör Ziya Doğan, İbrahim Ege'ye 18 kişilik kadroda yer verdi. Genç futbolcu 88. dakikada oyuna alınırken, bu sezon ilk kez Bordo - Mavili formayla resmi bir maça çıkmış oldu. 

Saygı duruşu 
ÖNCEKİ gün vefat eden Trabzonspor kurucu üyelerinden ve başkanlarından Rıfat Dedeoğlu ile Bordo - Mavili futbolcu Adem Koçak'ın trafik kazasında yitirdiği kardeşi Adnan Koçak için maç öncesi 1 dakikalık saygı duruşunda bulunuldu. Trabzonspor Kulübü Başkanı Atay Aktuğ, Dedeoğlu'nun cenazesi için Başkent'ten Trabzon'a döndü ve maçı izlemedi. 


</TEXT>
</DOC>
