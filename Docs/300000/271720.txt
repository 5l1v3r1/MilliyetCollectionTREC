<DOC>
<DOCNO> 271720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sonsiy29.html </URL>
<DATE> 2004/09/14/ </DATE>
<TIME> 18.54 </TIME>
<AUTHOR>  </AUTHOR>
<HEADLINE>
Çiçek ''Bu tasarı bir uzlaşma yasasıdır'' 
</HEADLINE>
<TEXT>

     Adalet Bakanı Cemil Çiçek, ülke iyiye gitsin diye çalıştıklarını belirterek, ''bu temel yasayı TCK tasarısı yaparken de niyetimiz budur. Bunun aksini düşünen bize bühtanda bulunmuş olur'' dedi. 
     Çiçek, TBMM Genel Kurulu'nda tasarının tümü üzerinde Hükümet adına yaptığı konuşmada, Meclis'in bugün gelecek kuşakları da ilgilendiren bir temel yasayı görüştüğünü ifade ederek, emeği geçen herkese teşekkür etti. 
     Temel yasaların netameli yasalar olduğunu ifade eden Çiçek, şunları söyledi 
     ''Kimseyi memnun etmeniz mümkün değildir. Herkes kendi bulunduğu noktadan bakar. Onun önceliği Türkiye'nin önceliğidir. Onun isteğini düzenlerseniz çok önemlidir, onu düzenlemediğiniz takdirde başka maddelere bakmaksızın külliyen inkar ediyor. 
     Aslında toplumumuzda böyle bir genelleme alışkanlığı da vardır. İyiyi kötüden ayırt etmeden, doğruyu yanlıştan ayırt etmeden bir tasarının ya da bir hizmetin iyi ve kötü yanlarını, doğru ve yanlış yanlarını birlikte görme alışkanlığı maalesef yoktur. 
     Klasik muhalefet anlayışı olarak eskiden beri toplumumuz, bardağa hep boş tarafından bakmıştır. Oturup bardağın dolu tarafının nasıl olduğuna bakmak gibi bir alışkanlığımız yoktur. 
     Talihsiz bir tartışmayla maalesef uzun bir emek mahsulü olan bu tasarıda sanki 346 kareden müteşekkil, 346 labirentten müteşekkil bir güzel eser... Belki bazı noktaları gölgeye geldi, bazı noktalarında da eksiklik varsa... Sanki geri kalan maddelerin hiçbir özelliği yokmuş, bu topluma hiçbir şey vermiyormuşçasına bir kararın içine götürüldü. Bu haksızlıktır. Bu tasarıda çalışanlara haksızlıktır. En azından bize haksızlıktır.'' Birbirlerinin fikirlerini beğenmeseler de herkesin bu ülkenin iyiliği için çalıştığını kaydeden Çiçek, ''Bu ülke iyiye gitsin diye çalışıyoruz. Bu temel yasayı yaparken de niyetimiz budur. Bunun aksini düşünen de bize bühtanda bulunmuş olur'' diye konuştu. 
     Çiçek, sözlerini şöyle sürdürdü 
     ''20 yıldır bu tasarı Türkiye'nin gündeminde halen insanlar diyor ki, bu tasarıyı geri çekin . Sizi temin ederim, bu tasarıyı bugün çeksek 1 yıl sonra Türkiye'nin gündemine getirsek yine aynı kişilerden aynı mazeretleri dinleyeceğiz. Bu tasarı Meclis'e geleli 17 ay oldu. Tasarı çeşitli yerlere gönderilmiş, gelebilen tenkit sayısı 50'yi aşmıyor. Onların önemli bir kısmı da tasarının bütünlüğü ile ilgili değil. Haklı olarak kendisini ilgilendiren 1-2 madde ile alakalıdır. Bunların tamamını toplasanız 20 maddeyi geçmez. 
     Böylesine bir ortamda halen bir toplum, 20 sene bir konuyu tartışıyorsa bir yere getirip bağlamıyorsa bundan bir eser çıkaramıyorsa o zaman bir yerde bir yanlış vardır. 
     Ben bakan olarak böyle gelmiş böyle gider deyip böylesine netameli bir tasarıyı toplumun gündemine getirmek yerine eski kanunla nereye kadar giderse gider deyip işi böyle bırakıp bakanlığın tadını çıkarmak da vardı. Ama ben siyasi hayatım boyunca hep zor olanı seçtim. Bu da zordur...'' 
     
     UZLAŞMA 

     Bakan Çiçek, uzlaşma kültürün olmadığı, kavga kültürünün bir siyaset üslubu, rant aracı haline geldiği bir toplumda uzlaşmaya dayalı bir yasayı insanların önüne koyabilmenin çok zor olduğunu kaydederek, ''bu parlamento bunu başardı. Herkese müteşekkirim'' dedi. Türkiye'nin bu tabloyu özlediğini ifade eden Çiçek, ''Türkiye'nin geleceği buradadır. Bu tasarıdan çok daha önemlisi böyle bir uzlaşmanın ortaya konulabilmesidir. Geçmişte kavga ettik de ne oldu Çıksın birisi desin ki 40 yıl kavga ettik şöyle bir netice elde ettik Bu tasarı bir uzlaşma yasasıdır'' diye konuştu. 
     
     ADALET BAKANI ÇİÇEK -''HİÇ BİRİMİZİN NİYETİ BU ÜLKEYE BİR 

     ANTİDEMOKRATİK DAYATMA YAPMAK DEĞİLDİR'' Adalet Bakanı Cemil Çiçek, ''Hiç birimizin niyeti bu ülkeye bir antidemokratik dayatma yapmak değildir. Türkiye, zaman zaman antidemokratik süreçlere girdiyse bunda bizim de sorumluluğumuz var, başkalarının da var...'' dedi. 
     Çiçek, TBMM Genel Kurulu'nda, tasarının tümü üzerinde Hükümet adına görüşlerini açıkladı. 
     TCK Tasarısı'nın, ''50 yıllık parlamento tarihinde ilk kez Meclis'in kendisinin yaptığı bir tasarı niteliği taşıdığını'' savunan Çiçek, ''Türkiye ilk defa kendi inisiyatifiyle kendi parlamentosunda ceza kanunu değiştiriyor'' dedi. 
     Beğenilmeyen veya antidemokratik bulunan maddelerin değişebileceğini ifade eden Çiçek, şunları söyledi 
     ''Hiçbirimizin niyeti bu ülkeye bir antidemokratik dayatma yapmak değildir. Türkiye, o günleri çok geride bıraktı. Artık o dönemler bir daha geri gelmez. Gelmemesi için de doğru siyaset yapmamız lazım. Türkiye, zaman zaman antidemokratik süreçlere girdiyse bunda bizimde sorumluluğumuz var, başkalarının da var... Bu sorumluluğumuzun gereğini uzlaşarak, anlaşarak, birlikte antidemokratik tavırlara karşı bir cephe oluşturabilirsek korku ve endişe dönemi geride kalır. 
     Eğer böyle yapmaz da Türkiye'de her şeyi bir yasa maddesiyle çözmeye kalkarsanız bu mümkün olmaz. 
     Üniversite hocamın bir sözü vardı Her kuvvet kendi hukukunu beraberinde getirir. Eğer hukukun kuvvetini bu ülkede hakim kılabilirsek işte o korku ve endişelerin hepsi zail kayıp olur. 
     Ama siz, kuvvet hukukuna davet çıkarmışsanız, kuvvetin egemen olmasını isterseniz, olmanız gereken yerde birlikte olamazsanız, demokraside hak ve özgürlükler çiğnenirken aman bana ne derseniz, bine yakın kurum ve kuruluşa bu kanun tasarısı gönderildiği halde, bir magazin sayfasına gösterdiğiniz ilgi kadar ilgi göstermeyip de ondan sonra bu ülkede demokrasi kökleşsin diyorsanız, o zaman bu demokrasiyi de yeteri kadar hak etmek lazım. Her şey hak ettiğinizde daha anlamlı, daha önemli oluyor. Bunu hak etmediğiniz de bir ceza kanununa bu kadar vebal yüklemenin anlamı var mı '' 
     
     TELEVOLE 

     Çiçek, toplumun, ekonomik ve siyasi sıkıntılar yaşadığını, antidemokratik süreçlerden geçtiğini hatırlatarak, bütün bunların bir tek TCK ile çözülmesinin beklendiğini söyledi. Çiçek, ''bu ülkede gelir dağılımında uçurum varsa, çarpık kentleşme varsa, ailevi sıkıntılar varsa, yozlaşma, yabancılaşma varsa en önemli programlar televole programlarıysa, siz kapkaçı hangi ceza maddesi ile önleyebilirsiniz '' diye konuştu. 
     ''İşsizlik sigortası yoksa, toplumun üçte birinin halen sosyal güvenlik sistemi getirilememişse...'' şeklindeki sözlerinin ardından salondan laf atılması üzerine Çiçek, sözlerini şöyle tamamladı 
     ''Bu sözlere bir muhalefet milletvekili gibi konuşuyor demeyin. Bunlar varsa siz hırsızlığı 7 sene değil, 70 seneye de çıkarsanız önleyemezsiniz. TCK'ya olduğundan daha fazla anlam yükleyerek aşırı bir beklenti içine girilmesi yanlış olur. 
     Bu kanun özgürlük getiriyor. Hakkı hukuku yerine oturmaya çalışıyor. Bu güne kadar hiçbir kanunun ilk iki maddesi temel hak ve özgürlüklerle başlamıyordu. İlk iki maddesini okumak bile bu kanunun ne kadar önemli olduğunu anlamak için yeterli.'' 
     
</TEXT>
</DOC>
