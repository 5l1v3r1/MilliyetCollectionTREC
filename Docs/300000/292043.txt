<DOC>
<DOCNO> 292043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonsiy01.html </URL>
<DATE> 2004/11/25/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
Yeğen Barzani, ABD'nin resmi bülteninde 'Kürdistan Başbakanı' 
</HEADLINE>
<TEXT>

     Ferit ASLAN DHA 

IRAK'taki Kürt gruplar, Kerkük'te yapılan seçimlerin ertelenmesi için ortak tavır alırken, Irak Kürdistan Demokrat Partisi'nin IKDP yerel Hükümetinin Başbakanı Neçirvan Barzani, Kerkük'te yerel seçimlerin ertelenmemesi halinde seçimlere katılmayacaklarını söyledi. Barzani, Irak'taki Kürtler'in haklarının garanti altına alanmaması halinde Irak'ın parçalanacağını ekledi. 
     Erbil'deki yerel parlamentoda önceki gün basın toplantısı yapan Neçirvan Barzani'nin sözleri Kürt internet sitelerinde geniş olarak yer aldı. Barzani, Amerika Dışişleri Bakanlığı Bülteni'nde ilk kez kendi adından söz edilirken Kürdistan Başbakanı' ifadesini kullandığını belirterek, "Bu Kürtler açısında çok önemli bir olaydır'' dedi. ABD'de yaptığı ziyareti de değerlendiren Barzani, şöyle konuştu 
     "Amerikalılar bize 'Kürdistan Bölge Hükümeti'nin Başbakanı ABD'de ve Amerikan yetkilileri görüştü' diye açıklayacaklarını söylediler. Bu da bizim için büyük başarıydı. Irak'ta Geçici İdare Yasası' adlı yasa tüm Iraklılar tarafından imzalandı. Gerçi Kürtler hariç hiç kimse bu yasaya önem vermiyor. Her zaman Kürtler bu yasadan söz ediyor. Bağdat'ta kimse bu yasayı dahi okumamış. ABD, şimdiye kadar Irak'ta Kürtler için bir şey yapmadı. Geçici İdare Yasası, Irak'ta ABD için büyük bir başarıydı. Kürtler için bu bir kazanım. Geçici İdare Yasası, Kürtler'in tüm istemlerini kapsamıyor. Buna rağmen bu yasayı kabul ettik, Irak'la birlikte kaldık ve ayrılmak istemedik.'' Neçirvan Barzani, Kerkük'te yerel seçimlerin ertelenmemesi durumunda seçimlere katılmayacaklarını vurgulayarak, "Açıkça söylüyoruz. Kürtler'in hakları garanti altına alınmazsa, Irak parçalanır. Kerkük, Kürdistan'ın bir şehridir ve öyle kalacaktır. Kerkük, Kürdistan toprağıdır. Kerkük'ün Kürdistan'dan ayrılmasına Kürt olarak rıza göstermemiz mümkün değildir'' diye konuştu. 
     
</TEXT>
</DOC>
