<DOC>
<DOCNO> 275083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/26/son/sonsiy15.html </URL>
<DATE> 2004/09/26/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yeni TCK neler getiriyor 
</HEADLINE>
<TEXT>

     Meclis'te bugün yasalaşması beklenen TCK'da devrim sayılacak değişikler yeralıyor. Yeni düzenlemelerden bazıları şöyle... 
     
     MAGANDAYA CEZA GELİYOR 

     Kendisine kırmızı ışık yanarken kavşakta durmayıp geçmekte olan yayaların yaralanmasına veya ölmesine neden olan sürücüler... 
     Düğün evinde attığı kurşunların birine gelmesi olası olduğu halde havaya ateş edenler... 
     Maçlardan sonra kutlama için havaya ateş açanlar da bu kapsamda değerlendirilecek... 
     Bu halde, ağırlaşmış müebbet hapis cezasını gerektiren suçlarda müebbet hapis cezasına, müebbet hapis cezasını gerektiren suçlarda 20 - 25 yıla kadar hapis cezası verilecek. 
     
     CİNSEL SUÇ TANIMI DEĞİŞİYOR 

     15-18 yaş arası gençlerin cinsel ilişki kurmaları yasaklanıyor. Cinsel ilişki kuranlara 6 aydan 2 yıla kadar hapis cezası geliyor. 
     
     BEKARET MUAYENESİ 

     Yetkili h kim ve savcı kararı olmaksızın, kişinin genital muayeneye gönderilmesi halinde, fail hakkında 3 aydan 1 yıla kadar hapis cezası uygulanacak. 
     
     NAMUS CİNAYETİNE İNDİRİM YOK 

     Yapılan değişiklikle haksız tahrik indirimi sona erdirildi. Ceza indirimi için haksız bir fiilin işlenmesi koşulu aranacak. Böylece namus veya töre cinayeti işleyenler artık haksız tahrik indiriminden yararlanamayıp yukarıdaki cezalara çarptırılacak. 
     
     AZMETTİRENE AĞIR CEZA GELİYOR 

     Töre ve namus cinayetlerinde çocukları ve yakınlarını azmettirerek kullananlar daha ağır cezalandırılacak. Üstsoy ve altsoy ilişkisinden gelen nüfuzunu kullanarak bir kişiyi suç işlemeye azmettirenin cezası, üçte birden yarısına kadar artırılacak. 
     
     EŞE TECAVÜZE 7 YIL 

     Eşiyle zorla cinsel ilişkiye girenler artık 1 yıl yerine 7-12 yıl cezaya çarptırılabilecek. Evlilik dışı doğan çocuğunu öldüren, en fazla 12 yıl hapis cezası alırken artık ağırlaştırılmış müebbet hapisle yargılanacak. 
     
     İŞYERİNDE CİNSEL TACİZ 

     İşyerinde cinsel taciz de ilk kez TCK kapsamına alınarak, kadının korunması amaçlanıyor. Bu durumda faile 4.5 aydan 3 yıla kadar hapis cezası verilecek. Taciz sonucu mağdur işini terk etmek zorunda kalmışsa ceza 1 yıldan az olamayacak. 
     
     SARHOŞ ŞOFÖRE AĞIR HAPİS 

     Alkollü olarak veya tehlikeli biçimde araç kullanarak can kaybına neden olan sürücü de can kaybına göre müebbet ile 25 yıl arasında değişen hapis cezalarına mahkum edilecek. 
     Çürük bina yaptıkları için insanların ölümüne neden olan müteahhitlere ağır cezalar geliyor. Çürük binası ile birden çok kişinin ölümüne neden olan müteahhit müebbet, bir kişinin ölümü halinde 20-25 yıl hapse mahkum olacak. 
     
     "SOYKIRIM SUÇU" 

     Bir planın icrası suretiyle milli, etnik, ırki veya dini bir grubun tamamen veya kısmen yokedilmesi amacıyla, bu grup üyelerine karşı kasten öldürme, kişilerin bedensel veya ruhsal bütünlüğüne zarar verme, grubun tamamen veya kısmen yokedilmesi sonucunu doğuracak koşullarda yaşamaya zorlanması, grup içinde doğumlara engel olunması, gruba ait çocukların bir başka gruba zorla nakledilmesi, ''soykırım'' suçu sayılacak. 
     Soykırım suçu failine ağırlaştırılmış müebbet hapis cezası verilecek. Ancak, soykırım kapsamında işlenen kasten öldürme ve kasten yaralama suçları açısından, belirlenen mağdur sayısınca gerçek içtima hükümleri uygulanacak. Bu suçlardan dolayı tüzel kişiler hakkında güvenlik tedbirine hükmolunacak. Ayıca, bu suçlardan dolayı zamanaşımı işlemeyecek. 
     
     "İNSANLIĞA KARŞI SUÇ" 

     Irki veya dini saiklerle toplumun bir kesimine karşı bir plan doğrultusunda sistemli olarak kasten öldürme, kasten yaralama, işkence, eziyet veya köleleştirme, kişi hürriyetlerinden yoksun kılma, bilimsel deneylere tabi kılma, cinsel saldırıda bulunma, çocukların cinsel istismarı, zorla hamile bırakma, ''insanlığa karşı suç'' sayılacak. Bu suçlardan dolayı tüzel kişiler hakkında da güvenlik tedbirine hükmolunacak. Bu suçlardan dolayı zamanaşımı işlemeyecek. 
     Bu suçları işlemek maksadıyla örgüt kuran veya yöneten kişilere 10 yıldan 15 yıla, bu örgütlere üye olanlara 5 yıldan 10 yıla kadar hapis cezası verilecek ve zamanaşımı işlemeyecek. 
     
     KASTEN ADAM ÖLDÜRMEYE MÜEBBET HAPİS 

     Kasten adam öldürme suçunu işleyen kimse müebbet hapis cezasıyla cezalandırılacak. 
     Kasten insan öldürmenin suçu, tasarlayarak canavarca hisle veya eziyet çektirerek yangın, su baskını, tahrip, batırma veya bombalama ya da nükleer, biyolojik veya kimyasal maddeler kullanılmak suretiyle üstsoy ya da altsoydan birine ya da eş veya kardeşe, 18 yaşından küçüğe, fizik ve ruhsal açıdan kendisini savunamayacak durumda bulanan kişiye karşı ve kan gütme saikiyle işlenmesi halinde ise kişiye ağırlaştırılmış müebbet hapis cezası verilecek. 
     
     İNTİHARA TEŞVİK VE YARDIMA AĞIR CEZA 

     İhmal sebebiyle kasten insan öldürmenin cezası da ağırlaştırıldı. Belli bir yükümlülüğün ihmaliyle ölüme neden olan kişi hakkında ağırlaştırılmış müebbet hapis cezası yerine 20 yıldan 25 yıla kadar, müebbet hapis cezası yerine 15 yıldan 20 yıla kadar, diğer hallerde ise 10 yıldan 15 yıla kadar hapis cezasına hükmolunacak. 
     Başkasını intihara azmettiren, teşvik eden, başkasının intihar kararını kuvvetlendiren ya da başkasının intiharına herhangi bir şekilde yardım eden kişi hakkında 2 yıldan 5 yıla kadar hapis cezası verilecek. 
     
     İNSAN ÜZERİNDE DENEY YAPMAK YASAK 

     İnsan üzerinde bilimsel deney yapan kişi hakkında 1 yıldan 3 yıla kadar hapis cezası istenecek. 
     İnsan üzerinde yapılan rızaya dayalı bilimsel deneyin ceza sorumluluğu gerektirmemesi, çeşitli kriterlere dayandırılıyor. 
     Hasta üzerinde rızası olmaksızın tedavi amaçlı denemede bulunan kişi 1 yıla kadar hapisle cezalandırılacak. 
     Ancak bilinen tıbbi yöntemlerin uygulanmasının sonuç vermeyeceği anlaşılırsa, kişi üzerinde yapılan rızaya dayalı bilimsel yöntemlere uygun tedavi amaçlı deneme, ceza sorumluluğu gerektirmeyecek. Çocuklar üzerinde hiçbir surette bilimsel deney yapılamayacak. 
     
     ORGAN VE DOKU TİCARETİ 

     Hukuken geçerli rızaya dayalı olmaksızın kişiden organ alan kimse, 5 yıldan 9 yıla kadar hapse çarptırılacak. Suç konusu doku olursa, 2 yıldan 5 yıla kadar hapis cezasına hükmolunacak. 
     Belli bir çıkar karşılığı hukuka aykırı olarak ölüden organ veya doku alan kimse, 1 yıla kadar hapis cezasına çarptırılacak. 
     Organ veya doku teminine yönelik ilan veya reklam veren veya yayınlayan kişi hakkında 1 yıla kadar hapis cezası istenecek. 
     Organ veya dokularını satan kişinin içinde bulunduğu sosyal ve ekonomik koşullar göz önünde bulundurularak hakkında verilecek cezada indirim yapılabilecek veya ceza verilmeyebilecek. 
     
     İŞKENCEYE AĞIR CEZA 

     Bir kişiye karşı insan onuruyla bağdaşmayan ve bedensel veya ruhsal yönden acı çekmesine, algılama veya irade yeteneğinin etkilenmesine, aşağılanmasına yol açacak davranışları gerçekleştiren kamu görevlisi hakkında 3 yıldan 12 yıla kadar hapis cezası istenecek. 
     Suçun çocuğa, beden veya ruh bakımından kendini savunamayacak durumda olan kişiye ya da gebe kadına, avukata veya diğer kamu görevlisine karşı görevi dolayısıyla işlenmesi halinde 8 yıldan 15 yıla kadar hapis cezasına hükmolunacak. 
     Bu suçun cinsel yönden taciz şeklinde gerçekleşmesi halinde 10 yıldan 15 yıla kadar hapis cezası istenecek. Suçun işlenmesine teşvik eden kişiler de kamu görevlisi gibi cezalandırılacak. İşkence suçunun ihmali davranışla işlenmesi halinde, verilecek cezada bu nedenle indirim yapılmayacak. 
     Tasarının ''neticesi sebebiyle ağırlaşmış işkence'' suçunu düzenleyen maddesine göre, işkence fiilinin mağdurda birtakım rahatsızlıklara neden olması halinde ceza yarı oranında, iyileşme olanağı bulunmayan hastalıklara, bitkisel hayata, mağdurun bazı niteliklerinin kaybolmasına neden olması halinde ceza bir kat oranında artırılacak. İşkence fiillerinin vücutta kemik kırılmasına neden olması halinde kırığın hayat fonksiyonlarındaki etkisine göre 8 yıldan 15 yıla kadar hapis cezası hükmolunacak. 
     İşkence nedeniyle ölüm meydana gelmesi halinde ağırlaştırılmış müebbet hapis cezası verilecek. 
     
     KORUMA YÜKÜMLÜLÜĞÜNÜN İHLALİ 

     Tasarı'ya göre yaşı, hastalığı ve yaralanması dolayısıyla ya da başka herhangi bir nedenle kendini idare edemeyecek durumda olan kimseye hal ve koşulların elverdiği ölçüde yardım etmeyen ya da durumu ilgili makamlara bildirmeyen kişilere, 1 yıla kadar hapis ve adli para cezası verilecek. 
     Yardım veya bildirim yükümlülüğünün yerine getirilmemesi dolayısıyla kişinin ölmesi durumunda, 1 yıldan 3 yıla kadar hapis cezası verilecek. Bu durumda, trafik kazası veya başka nedenlerle yaralanmış kişileri yetkililere bildirmeyen kişiler cezalandırılacak. 
     
     KÜRTAJ SÜRESİ KORUNDU 

     Tasarıda, kürtaj süresi 10 hafta olarak korundu. Rızası olmaksızın bir kadının çocuğunu düşürten kişi, 5 yıldan 10 yıla kadar hapis cezasına çarptırılacak. 
     Tıbbi zorunluluk bulunmadığı halde, rızaya dayalı olsa bile, gebelik süresi 10 haftadan fazla olan bir kadının çocuğunu düşürten kişi, 2 yıldan 4 yıla kadar hapis cezası ile cezalandırılacak. Bu durumda, çocuğun düşürülmesine rıza gösteren kadın hakkında 1 yıla kadar hapis veya adli para cezası verilecek. 
     Rızaya dayalı olsa bile gebelik süresi 10 haftayı doldurmamış olan bir kadının çocuğunun yetkili olmayan bir kişi tarafından düşürtülmesi halinde 2 yıldan 4 yıla kadar hapis cezasına hükmolunacak. 
     
     TECAVÜZLE HAMİLE KALINMASI... 

     Kadının mağduru olduğu bir suç sonucu tecavüz gebe kalması halinde, süresi 20 haftadan fazla olmamak ve kadının rızası alınmak koşuluyla gebeliği sona erdirenlere ceza verilmeyecek. Ancak, bunun için gebeliğin uzman hekimler tarafından hastane ortamında sona erdirilmesi zorunlu tutulacak. 
     Gebelik süresi 10 haftadan fazla olan kadının çocuğunu isteyerek düşürmesi halinde 1 yıla kadar hapis cezası ile cezalandırılması öngörülüyor. 
     Bir erkek veya kadını rızası olmaksızın kısırlaştıranlara 3 yıldan 6 yıla kadar hapis cezası verilecek. 
     
     CİNSEL SALDIRI 

     Cinsel davranışlarla bir kimsenin vücut dokunulmazlığını ihlal eden kişiye, mağdurun şikayeti üzerine 2 yıldan 7 yıla kadar hapis cezası verilecek. Fiilin, vücuda organ veya sair bir cisim sokulması suretiyle işlenmesi durumunda 7 yıldan 12 yıla kadar hapis cezasına hükmolunacak. Bunun eşe karşı işlenmesi halinde ise soruşturma ve kovuşturmanın yapılması mağdurun şikayetine bağlı olacak. 
     Cinsel saldırı suçunun beden ve ruh bakımından kendisini savunamayacak kişiye, kamu görevinin ve hizmet ilişkisinin sağladığı nüfuz kötüye kullanılarak, bir, iki ve üçüncü derecede kan ve kayın hısımlığı ilişkisi içinde bulunan bir kişiye silahla veya birden fazla kişi tarafından birlikte işlenmesi halinde bu ceza, yarı oranında artırılacak. 
     Cinsel saldırı suçunun işlenmesi sırasında mağdurun direncinin kırılmasını sağlayacak ölçünün ötesinde cebir ve şiddet kullanılması durumunda kişi ayrıca kasten yaralama suçundan dolayı cezalandırılacak. 
     Cinsel saldırı suçunun sonucunda mağdurun beden veya ruh sağlığının bozulması halinde faile 10 yıldan az olmamak üzere hapis cezası verilecek. Suç sonucunda mağdurun ölümü halinde, ağırlaştırılmış müebbet hapis cezasına hükmolunacak. 
     
     ÇOCUKLARIN İSTİSMARI 

     Tasarıyla, çocukların cinsel istismarına ağır cezalar getiriliyor. 
     Çocuğu cinsel yönden istismar eden kişi, 3 yıldan 8 yıla kadar hapisle cezalandırılacak. Cinsel istismarın vücuda organ veya sair bir cisim sokulması suretiyle gerçekleştirilmesi durumunda 8 yıldan 15 yıla kadar hapis cezasına hükmolunacak. 
     Cinsel istismar üstsoy, ikinci veya üçüncü derecede kan veya kayın hısmı, üvey baba, evlat edinen, vasi, eğitici, öğretici, bakıcı, sağlık hizmeti veren veya koruma ve gözetim yükümlülüğü bulunan diğer kişiler tarafından ya da hizmet ilişkisinin sağladığı nüfuz kötüye kullanılmak suretiyle gerçekleşirse verilecek ceza yarı oranında artırılacak. 
     
     REŞİT OLMAYANLA CİNSEL İLİŞKİ 

     Cebir, tehdit ve hile olmaksızın 15 yaşını bitirmiş olan çocukla cinsel ilişkide bulunan kişi, mağdurun şikayeti üzerine 6 aydan 2 yıla kadar hapis cezasına çarptırılacak. Fail mağdurdan 5 yaş daha büyükse şikayet koşulu aranmaksızın cezası 2 kat artırılacak. 
     Bir kişiyi cinsel amaçlı olarak taciz eden kişi hakkında mağdurun şikayeti üzerine 3 aydan 2 yıla kadar hapis cezasına veya adli para cezası istenecek. 
     
     HÜRRİYETE KARŞI SUÇLAR 

     Cebir veya tehdit kullanılarak ya da hukuka aykırı başka bir davranışla devletçe kurulan veya kamu makamlarının verdiği izne dayalı olarak yürütülen her türlü eğitim ve öğretim faaliyetlerine, öğrencilerin toplu olarak oturdukları bina veya bunların eklentilerine girilmesine veya orada kalınmasına engel olunması halinde 1 yıldan 3 yıla kadar hapis cezası verilecek. 
     Cebir ve tehdit kullanılarak ya da hukuka aykırı başka bir davranışla kamu kurumu faaliyetinin yürütülmesine engel olunmasına 1 yıldan 3 yıla kadar hapis cezası istenecek. 
     Bir kimseye karşı siyasi partiye üye olma veya olmama, siyasi partilerin faaliyetlerine katılmaya veya katılmamaya, siyasi partiden veya siyasi parti görevinden ayrılmaya, seçim yoluyla gelinen bir kamu görevine aday olmamaya veya seçildiği görevden ayrılmaya zorlamak amacıyla cebir veya tehdit kullanan kişi, 1 yıldan 3 yıla kadar hapis cezasına çarptırılacak. 
     Cebir veya tehdit kullanılarak ya da hukuka aykırı başka bir davranışla bir siyasi partinin faaliyetlerinin engellenmesi halinde 2 yıldan 5 yıla kadar hapis cezasına hükmolunacak. Cebir veya tehdit kullanarak bir kimseyi dini, siyasi, sosyal, felsefi inanç, düşünce ve kanaatlerini açıklamaya veya değiştirmeye zorlayan ya da bunları açıklamaktan, yaymaktan men eden kişi 1 yıldan 3 yıla kadar hapis cezasıyla cezalandırılacak. 
     Dini ibadet ve ayinlerin toplu olarak yapılmasının, cebir veya tehdit kullanılarak ya da hukuka aykırı bir davranışla engellenmesi halinde aynı ceza verilecek. 
     Bir kişinin konutuna rızasına aykırı olarak giren veya rızayla girdikten sonra çıkmayan kişiye, mağdurun şikayeti üzerine 6 aydan 2 yıla kadar hukuka aykırı olarak bir kimsenin üstünü veya eşyasını arayan kamu görevlisi 3 aydan 1 yıla kadar hapisle yargılanacak. 
     
     SENDİKAL HAKLARIN KULLANILMASINI ENGELLEME 

     Hukuka aykırı başka bir davranışla iş ve çalışma hürriyetini ihlal eden kişi hakkında ise mağdurun şikayeti üzerine 6 aydan 2 yıla kadar hapis cezası istenecek. 
     Bir kimseye karşı sendikaya üye olmaya veya olmamaya, sendikanın faaliyetlerine katılmaya veya katılmamaya, sendikadan veya sendika yönetimindeki görevinden ayrılmaya zorlamak amacıyla cebir veya tehdit kullanan kimse hakkında 6 aydan 2 yıla kadar hapis cezasına hükmolunacak. 
     Cebir veya tehdit kullanılarak ya da hukuka aykırı başka bir davranışla sendikanın faaliyetlerinin engellenmesi 1 yıldan 3 yıla kadar hapisle cezalandırılacak. 
     Dilekçe hakkının kullanılmasını engelleyenler hakkında 6 aya kadar hapis cezası istenecek. 
     
     AYRIMCILIK 

     ''Ayrımcılık'' suçu, Anayasa'nın 10. maddesinin birinci fıkrasına göre düzenlendi. Buna göre,, ''dil, ırk, renk, cinsiyet, siyasi düşünce, din, mezhep ve benzeri sebeplerle ayırım yaparak'' kimi eylemlerde bulunanlar 1 yıla kadar hapis veya adli para cezası ile cezalandırılacak. 
     Sırf huzur ve sükununu bozmak maksadıyla bir kimseye ısrarla telefon edilmesi, gürültü yapılması ya da aynı maksatla hukuka aykırı başka bir davranışta bulunulması halinde, mağdurun şikayeti üzerine faile 3 aydan bir yıla kadar hapis cezası verilecek. 
     Kişiler arasındaki haberleşmenin hukuka aykırı olarak engellenmesi halinde 6 aydan bir yıla kadar hapis veya adli para cezası hükmolunacak. 
     Kamu kurumları arasındaki haberleşmeyi hukuka aykırı olarak engelleyen kişiye bir yıldan 5 yıla kadar hapis cezası verilecek. 
     Her türlü basın ve yayın organının yayınının hukuka aykırı bir şekilde engellenmesi halinde de bir yıldan 5 yıla kadar hapis öngörülüyor. 
     
     HAKARET 

     Benimsenen maddelere göre, hakaret 6 aydan 2 yıla kadar hapis veya adli para cezası ile cezalandırılacak. Hakaret suçunun, ''Kamu görevlisine karşı görevinden dolayı, dini, siyasi, sosyal, felsefi inanç, düşünce ve kanaatleri açıklamasından, değiştirmesinden, yaymaya çalışmasından, mensup olduğu dinin emir ve yasaklarına uygun davranmasından dolayı ve kişinin dinine göre kutsal sayılan değerlere yönelik'' işlenmesi halinde cezanın alt sınırı bir yıldan az olamayacak. Hakaretin alenen işlenmesi durumunda ceza altıda bir, basın ve yayın yoluyla işlenmesi durumunda da üçte bir oranında artırılacak. 
     Bir kimsenin öldükten sonra hatırasına hakaret eden kişi, 3 aydan 2 yıla kadar hapis ve adli para cezası ile cezalandırılacak. Verilen ortak bir önergenin kabul edilmesiyle bu hakaretin basın ve yayın yoluyla işlenmesi durumunda üçte biri oranında artırılacağına ilişkin hüküm, madde metninden çıkartıldı. 
     Kamu görevlisine karşı görevinden dolayı işlenen hariç, hakaret suçunun soruşturulması ve kovuşturulması mağdurun şikayetine bağlı olacak. Mağdur, şikayet etmeden önce ölürse veya suç ölmüş olan kişinin hatırasına karşı işlenmişse, ölenin ikinci dereceye kadar üstsoy ve altsoyu, eş veya kardeşleri tarafından şikayette bulunulabilecek. 
     
     ÖZEL HAYATIN GİZLİLİĞİ 

     Kişiler arasında haberleşmenin gizliliğini ihlal eden kimse, 6 aydan 2 yıla kadar hapis veya adli para cezasına çarptırılacak. Gizliliğin haberleşmenin kaydı yoluyla ihlal edilmesi durumunda 1 yıldan 3 yıla kadar hapis cezası verilecek. 
     Kişiler arasında aleni olmayan konuşmaları, taraflardan birinin rızası olmaksızın bir dinleme aletiyle izleyen ve bunları ses cihazıyla kaydeden kişi hakkında 2 aydan 6 aya kadar hapis cezası istenecek. 
     Katıldığı aleni olmayan bir söyleşiyi, diğer katılanların onayı olmadan ses alma cihazı ile kayda alan kişi 6 aya kadar hapis veya adli para cezası ile cezalandırılacak. 
     Bu suçları işleyerek elde edildiği bilinen bilgilerden yarar sağlayan veya bunları başkalarına veren veya diğer kişilerin bilgi edinmelerini sağlayan kişi, 6 aydan 2 yıla kadar hapis ve bin güne kadar adli para cezası ile cezalandırılacak. Kabul edilen bir önerge ile bu konuşmaların basın veya yayın yoluyla yayınlanması durumunda verilecek cezanın üçte biri oranında artırılmasından vazgeçildi. 
     Kişilerin özel hayatının gizliliğini ihlal eden kimse hakkında 6 aydan 2 yıla kadar hapis cezası istenecek, gizliliğin görüntü veya seslerin kayda alınması yoluyla ihlali durumunda cezanın alt sınırı 1 yıldan az olmayacak. 
     Hukuka aykırı olarak kişisel verileri kaydeden kimseye 6 aydan 3 yıla kadar hapis kişilerin siyasi, felsefi veya dini görüşlerine, ırki kökenlerine, hukuka aykırı olarak ahlaki eğilimlerine, cinsel yaşamlarına, sağlık durumlarına veya sendikal bağlantılarına ilişkin bilgileri kişisel veri olarak kaydeden kimse hakkında da aynı ceza ile kişisel verileri hukuka aykırı olarak başkasına veren, yayan veya ele geçiren kişi ise 1 yıldan 4 yıla kadar hapisle cezalandırılacak. 
     Kişisel verilerin kaydedilmesi, verilerin hukuka aykırı olarak ele geçirilmesi veya verileri yok etme hariç bu suçların soruşturulması ve kovuşturulması şikayete bağlı olacak. 
     
</TEXT>
</DOC>
