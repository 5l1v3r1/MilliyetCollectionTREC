<DOC>
<DOCNO> 276440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/01/son/sondun07.html </URL>
<DATE> 2004/10/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Vatikan, Türkiye'nin AB üyeliği konusunda tarafsız... 
</HEADLINE>
<TEXT>

     Vatikan, Türkiye'nin Avrupa Birliği'ne AB üyeliği konusunda tarafsız olduğunu açıkladı. 
     Vatikan Başbakanı Kardinal Angelo Sodano, bu akşam Roma'da düzenlediği basın toplantısında, bir gazetecinin, Türkiye'nin AB üyeliği konusunda Vatikan'ın resmi görüşünün ne olduğunu sorması üzerine ''Vatikan'ın siyasi konularda tarafsız olduğunu'' belirtti. 
     Vatikan'da ''başbakanlık'' konumundaki Devlet Sekreterliği görevinde bulunan Kardinal Sodano, ''İsviçre'ye siz AB'ye girmelisiniz, Türkiye'ye de girmemelisiniz diye bir şey söyleyemeyiz. Ya da Ukrayna'ya sizin AB'ye girmeniz lazım dememiz söz konusu olamaz. Bunlar, devletler arası meselelerdir. Vatikan bu konularda tarafsızdır ve tarafsız kalmak durumundadır'' diye konuştu. 
     İtalya Katolik Piskoposlar Kurulu Genel Sekreteri Giuseppe Betori ise önceki gün yaptığı açıklamada, AB'ye giriş konusunda Türkiye yerine Ukrayna ve Moldova'ya öncelik tanınması gerektiği görüşünü savunarak, ''Kilise'ye düşen görev, Türk kültürünün Avrupa'dan farklı olduğunu vurgulamak'' demişti. 
     Vatikan nezdindeki en önemli birimlerden biri olan Dinsel Öğretiler Kurulu Başkanı Joseph Ratzinger de geçen dönemde Türkiye'nin yerinin Avrupa değil, Asya olduğunu ileri süren beyanatlarıyla dikkati çekmişti. 
     
</TEXT>
</DOC>
