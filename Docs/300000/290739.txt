<DOC>
<DOCNO> 290739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/ekonomi/eko06.html </URL>
<DATE> 2004/10/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell ve T. Telekom borç uyuşmazlığı çözüldü 
</HEADLINE>
<TEXT>


EKONOMİ SERVİSİ 

Turkcell, anapara, faiz özel iletişim vergisi ve KDV olmak üzere toplam 62 trilyon 596 milyar liralık borcun ilk taksitini dün T. Telekom'a ödedi. Turkcell ve T. Telekom arasındaki altyapı hizmetlerinden doğan ve yargıya intikal etmiş olan uyuşmazlıklar ile ilgili olarak sulh anlaşması imzalandı. Turkcell'den İMKB'ye yapılan açıklamada, altyapı hizmetlerinden doğan uyuşmazlıklara ilişkin, T. Telekom'un alacağının anapara, faiz, ÖİV, KDV dahil toplam 102 trilyon 48 milyar 720 milyon lira olduğu belirtildi. Turkcell'den yapılan bir başka açıklamada da taraflar arasındaki sulh anlaşması koşullarının, sözleşmenin imzalandığı 13 Ekim 2004 tarihi itibariyle yürürlüğe girdiği ve konu ile ilgili anlaşmanın ilk taksiti olan 6 trilyon 259 milyar 684 milyon lira ile 1 trilyon 28 milyar lira Damga Vergisi dahil toplam 7 trilyon 287 milyar 684 milyon liranın dün itibariyle Turkcell tarafından ödendiği bildirildi. 


</TEXT>
</DOC>
