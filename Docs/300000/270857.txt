<DOC>
<DOCNO> 270857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/11/spor/axspo01.html </URL>
<DATE> 2004/09/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosque'nin yüzü güldü 
</HEADLINE>
<TEXT>


Carew, Pancu ve Çağdaş'ın milli takımlarında gol atmasının Beşiktaş'a olumlu yansıyacağını söyleyen İspanyol Teknik Direktör, "Kendilerine olan güvenleri arttı. Ama zor bir haftaya giriyoruz" diye konuştu 

ORHAN YILDIRIM 


Basın toplantısı yaptı 
BEŞİKTAŞ Teknik Direktörü Vicente del Bosque dün bir basın toplantısı düzenledi, milli maçlar sonrasını ve Sakaryaspor ile Bodo Glimt arasında oynayacakları karşılaşmaları değerlendirdi. Milli oyuncuların, Okan Buruk'un hafif sakatlığı dışında iyi dönmelerinin sevindirici olduğunu vurgulayan İspanyol çalıştırıcı, "Oyuncuların milli takımlarında gol atmaları Carew, Pancu, Çağdaş hem kulüp, hem de kendileri açısından sevindirici. Kendine olan güvenleri arttı" dedi. 

Sakarya'dan çekiniyor 
SAKARYASPOR'A da değinen Del Bosque, karşılarında hiç kazanmamasına rağmen, oynadığı maçları küçük farklarla kaybeden bir takım bulunduğuna dikkat çekti. İspanyol teknik adam şöyle devam etti "Rakibimizi de oldukça zor görüyoruz. Kulüp olarak lig ve UEFA Kupası'nda zor bir hafta geçireceğiz. Kadroda 26 futbolcu var. Norveç'te kazanabilecek en iyi takımı seçmem gerekiyor. Carew milli takımdan biraz yorgun döndü. Biraz bu faktörleri de gözönüne almak lazım." 

'Sürpriz istemeyiz' 
BODO Glimt'i, maç kasetleriyle analiz etmeye çalıştığını söyleyen Beşiktaş Teknik Direktörü, "İçimizden biri, pazar günü oynayacağı maçı izlemek için Norveç'e gidecek. Durumlarını iyi biliyoruz. Herhangi bir sürprizle karşılaşmamak için rakibi iyi incelemek gerekiyor" dedi. Arnavutluk'un Avrupa Şampiyonu Yunanistan'ı yendiğine dikkat çeken Bosque, "Ben bireysel değil, takım olarak düşünürüm. Hem Sakarya, hem de Bodo'yu yenmeliyiz" diye konuştu. 

Kartal'ı hırs bastı 

Neşeli çalışma 
LİGDE henüz galibiyeti bulunmayan Beşiktaş, Sakaryaspor ile oynayacağı kritik maçın hazırlıklarını sürdürüyor. Ümraniye Tesisleri'nde dün yapılan antrenmanda futbolcuların hırsı teknik kadronun yüzünü güldürdü. Milli Takım'dan sakat dönen Okan Buruk takımdan ayrı çalıştı. Yıldız futbolcunun bugün yapılacak olan son çalışmada kendisini test edeceği bildirildi. 

Mini turnuva 
TEKNİK Direktör Vicente Del Bosque yönetiminde gerçekleştirilen antrenmanda futbolcular, koşu çalışmasının ardından 2 grup halinde minyatür kale maç yaptı. Del Bosque, daha sonra futbolcuları 3 gruba ayırarak mini bir turnuva düzenledi. Golü yiyen takımın elendiği turnuvayı, Emre Aşık, İbrahim Üzülmez, Serdar Özkan, Kaan, Carew ve Sergen'den oluşan takım kazandı. 

Okullar başlıyor 

BEŞİKTAŞ'TA altyapı kış dönemi futbol okulları bu hafta sonu start alacak. 1991-97 doğumluların kabul edileceği okullar hafta sonları eğitim verecek. Futbolcu adayları toplam 36 haftadan oluşacak dönem boyunca Fulya, Çilekli, Akatlar, Avcılar, Bostancı, Gaziosmanpaşa ve Bağcılar'daki okullarda deneyimli antrenörler nezaretinde çalışacak. Okullara kayıt ve geniş bilgi için 0212 227 90 03 numaralı telefondan bilgi alınabilecek. 

Yıldızlar söz verdi 

Tayfur'dan güvence 
BEŞİKTAŞ'IN tecrübeli oyuncuları Tayfur, Sergen ve Pancu, önce Sakaryaspor ardından da Bodo Glimt ile oynayacakları maçları kazasız atlatacaklarını iddia ettiler. Tayfur, liglere verilen aranın kendilerine ilaç gibi geldiğini söyledi. Tecrübeli futbolcu, "Sakarya'yı yenip, uzun bir galibiyet serisi başlatmak istiyoruz. Sonra sıra Bodo Glimt'e gelecek" dedi. 

'İlk hedef Sakarya' 
SAKARYASPOR maçının kendileri için çok önemli olduğunu dile getiren Sergen ise, "Bu karşılaşmayı kazanamazsak, Bodo Glimt ve Galatasaray maçlarının önemi kalmaz. Taraftarlarımıza ilk üç puanı hediye edeceğiz" diye konuştu. Romanya Milli Takımı'nda attığı gollerle alkış alan Pancu ise bundan sonra sahada uyum sorunu yaşamayacaklarını iddia etti. 


</TEXT>
</DOC>
