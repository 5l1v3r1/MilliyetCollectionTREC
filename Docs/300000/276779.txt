<DOC>
<DOCNO> 276779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonsiy09.html </URL>
<DATE> 2004/10/02/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Başesgioğlu ''AB'nin, Türkiye'ye ilave kriterler koymasına razı olmayız" 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, Türkiye'nin Kopenhag kriterlerini karşıladığını belirterek, ''AB'nin, Türkiye'ye ilave kriterler koymasına veya imtiyazlı ortaklık gibi ayrımcı bir dayatmasına razı olmayız'' dedi. 
     Başesgioğlu, Büro Memur-Sen tarafından Harb-İş Sendikası Konferans Salonu'nda düzenlenen ''AB ve Sendikacılık'' konulu eğitim seminerinin açılışında konuştu. 
     Kamu çalışmalarının toplu görüşme sürecini değerlendiren Başesgioğlu, sosyal haklara ilişkin mutabakatın önemli olduğunu, ücret konusunun kamu çalışanlarının geçmişteki kayıplarını telafi edici düzeyde olmadığını kaydetti. 
     Toplu görüşme veya toplu sözleşme sürecinde uzlaşmaz bir tavrın kimseye fayda getirmeyeceğini ifade eden Başesgioğlu, ''Demokratik ülkelerde muhalefet olacaktır. Ancak işçi ve memur ücretlerini araç olarak kullanarak hükümete muhalefet etmek doğru değildir. Siyaseti yapması gerekenler yapacaktır'' dedi. 
     Türkiye-AB ilişkilerini de değerlendiren Başesgioglu, İlerleme Raporu'nun 6 Ekim'de açıklanacağını anımsatarak, Türkiye'nin Kopenhag kriterlerini yerine getirdiğini söyledi. 
     Avrupalı liderlerin Aralık ayında siyasi bir karar vereceğine işaret eden Başesgioğlu, şöyle konuştu 
     ''AB'nin diğer ülkelerden istemediği, Türkiye'ye ilave kriterler koyması veya imtiyazlı ortaklık gibi ayrımcı bir dayatmasına razı olmayız. Bazı ülkelerde dile getirilen müzakereler sonucunda referanduma gidilmesine de razı olamayız. Bu bizi sonu belli olmayan bir maceraya sürükleyecektir. Üyelik müzakereleri çok çetin geçecektir. Müzakere süreci kolay olmayacaktır. Zor bir süreçten sonra bazı Avrupa kamuoyunun yüzde 60, yüzde 40'nın oyuna kalmak hakkaniyetle bağdaşmaz. Şartları yerine getiren Türkiye tam üyelik hakkını kazanacaktır.'' 
     
     USLU'NUN SÖZLERİ 
     Hak-İş Genel Başkanı Salim Uslu da, Türkiye'nin AB ile ilişkileri iyi götürdüğünü söyledi. Türkiye'de dokunulmaz denilen tabulara dokunulduğunu ve çok önemli değişiklikler yapıldığını kaydeden Uslu, ''Türkiye ili AB arasında teknik bir sorun yok. Şimdi AB karar verecektir. Bu siyasi bir karardır. Türkiye korkuları, tabuları konusunda önemli kararlar vermiştir. AB de aynı cesareti göstermelidir'' dedi. 
     Uslu, Türkiye'nin siyasi ve ekonomik kriterler konusunda önemli adımlar attığını, ancak sendikal haklar konusunda aynı adımları atmadığına işaret etti. 
     Memur-Sen Genel Başkanı Ahmet Aksu da toplu görüşmelerde gelinin noktayı değerlendirirken, az maaş alana çok, çok maaş alan az artış sağlanması konusunda bürokratik engeli aşamadıklarını savundu. Aksu, Uzlaştırma Kurulu'nun bu konuda adil bir dağıtım yapmasını beklediklerini söyledi. 
     
</TEXT>
</DOC>
