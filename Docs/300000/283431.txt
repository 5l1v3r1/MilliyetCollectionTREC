<DOC>
<DOCNO> 283431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/soneko13.html </URL>
<DATE> 2004/10/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
POS makinelerindeki "3 sıfır" tuşuna dikkat 
</HEADLINE>
<TEXT>

     YTL'nin kullanılmasıyla birlikte ciddi yanlışlıkların önüne geçilmesi amacıyla esnaf, POS makinelerindeki 3 sıfır tuşuna karşı uyarılıyor. 
     Vakıflar Bankası Konya Merkez Şube Müdürü Ertuğrul Çoban, bankaların YTL'ye geçişte sorun yaşamamak için hazırlıklarını yoğun şekilde sürdürdüğünü belirtti. 
     Çoban, yılbaşına kadar küçük ayrıntıların da tamamlanmasıyla bankaların sorunsuz bir şekilde YTL'ye geçeceğini söyledi. 
     YTL'ye geçişte kurumlar ve bankalar kadar, esnaf ve özellikle tüketicilere de büyük görev düştüğünü dile getiren Çoban, şunları kaydetti 
     ''Öncelikle, esnafın çok dikkatli olması gerekiyor. POS makinelerindeki 3 sıfır tuşu, muhtemel ciddi sorunların önlenmesi açısından iptal edilmeli. El alışkanlığı nedeniyle kullanılabilecek bu tuş, ödenecek tutarı bin kat artıracak, sonuçta da hem tüketici hem de esnaf büyük sıkıntı yaşayacaktır.'' Bu tuşun iptalinin, yanlışlıkların önlenmesi ve kuruş kullanımına yol açılması açısından önemli olduğunu dile getiren Çoban, ''Artık kuruşlar devreye gireceğinden 3 sıfırlı rakamlar POS makinelerinde çok az kullanılacak. Bunun yerine tek sıfır tuşunun kullanılması daha faydalı olacaktır'' dedi. 
     
</TEXT>
</DOC>
