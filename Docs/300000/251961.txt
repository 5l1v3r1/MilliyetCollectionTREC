<DOC>
<DOCNO> 251961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sonspo19.html </URL>
<DATE> 2004/06/30/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Fiorentina'nın yeni teknik direktörü Mondonico... 
</HEADLINE>
<TEXT>

     İtalya'da bu sezon yeniden Birinci Lig'de Serie A oynayacak takımlardan AC Fiorentina, teknik direktörünü belirledi. 
     ''Mor Menekşeler'', kendilerini Serie A'ya taşıyan teknik direktör Emiliano Mondonico ile yola devam edecek. Mondonico ile dün gece geç saatlerde anlaşma sağlandığı bildirildi. 
     AC Fiorentina tarafından yapılan resmi açıklamada, Mondonico'nun 2004-2005 sezonunda da takımın başında kalacağı duyuruldu. 
     Mondonico'nun AC Fiorentina ile olan sözleşmesi dün resmen sona ermekteydi. Ancak yaşındaki Mondonico, kulüp yetkilileriyle gece geç saatlerde yapılan pazarlık sonucunda takımının başında kalmayı başardı. Mondonico'nun, kendisine ödenecek maaşı belirlemeyi kulübe bırakarak, AC Fiorentina ile sözleşmesini 1 yıl daha uzattığı belirtildi. 
     Mondonico'nun sözleşmesini uzatmasıyla, Alberto Zaccheroni başta olmak bazı teknik direktör adaylarının ''Mor Menekşeler''in başına geçme planları da suya düştü. Kulübün teknik direktör kararını netleştirmesi öncesinde, dün Fatih Terim de Corriere dello Sport Gazetesi'ne verdiği bir demeçte, AC Fiorentina'yı çalıştırmam istenirse koşa koşa giderim'' demişti. 
     İtalyan basınındaki haberlerde, AC Fiorentina'nın Mondonico'yu tercih etmesi, ''en mantıklı çözüm'' olarak nitelendi. Takımı Serie A'ya taşıyan Mondonico'nun sözleşmesinin uzatılmasının, taraftarlarca da sevinçle karşılandığına işaret edildi. Gazeteler, ''Mor Menekşeli'' kulübün Rui Costa'yı transfer edebilmek için AC Milan ile temas halinde olduğuna da dikkati çektiler. 
     AC Fiorentina'nın da teknik direktörünü belirlemesinin ardından, Serie A'da teknik direktörlerini henüz resmen kesinleştirmeyen yalnızca 2 kulüp kaldı FC Inter ve SS Lazio. FC Inter, Roberto Mancini'nin takımın başına resmen geçebilmesi için SS Lazio ile halen süren sözleşmenin sona erdirilmesini bekliyor. SS Lazio ise Marcini sonrasında bu göreve kimi getirebilebileceği konusundaki kararını henüz netleştiremedi. 
     
</TEXT>
</DOC>
