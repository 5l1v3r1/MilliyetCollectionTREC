<DOC>
<DOCNO> 263798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/16/son/soneko12.html </URL>
<DATE> 2004/08/16/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Otokar'ın 6 aylık net karı 12.1 trilyon lira... 
</HEADLINE>
<TEXT>

     Otokar, bu yılın ilk yarısında 12.1 trilyon lira net kar elde etti. 
     Otokar'dan yapılan açıklamada, geçen yılın aynı dönemine göre cirosunu yüzde 90 artıran şirketin Haziran sonu itibarıyla 139.7 trilyon lira ciro gerçekleştirdiği, bağımsız denetimden geçmiş mali tablolara göre net karının 12.1 trilyon lira olduğu bildirildi. 
     Otokar'ın satış adetlerini yüzde 79 artırarak yılın ilk altı ayında 2 bin 172 adet araç sattığı belirtildi. 
     Otokar Genel Müdürü Kudret Önen, yaptığı değerlendirmede, çok başarılı altı ayı geride bıraktıklarını belirterek, cirodaki büyük artışın en önemli kaynağının, ürün yelpazelerine en son katılan araçlar Sultan küçük otobüsleri ve Otokar-Fruehauf semitreylerleri olduğunu kaydetti. 
     Yılın ilk dört ayında tasarım ve teknoloji anlamında da yeniliklere imza attıklarını vurgulayan Önen, şöyle dedi 
     ''Otokar, Türkiye'de savunma sanayi ve ticari araç alanında tasarımı kendine ait olan araçlar üreten ender firmalardan bir tanesi ve bu yönde kendini geliştiriyor. Bu stratejimiz doğrultusunda, Türk tasarımı olan fikri mülkiyet hakları Otokar'a, Türkiye'ye ait ürünler yaratmaya devam etmek için bu yıl önemli bir yatırım kararı aldık ve Otokar Dizayn ve Test Merkezi için çalışmalarımıza başladık. Bu merkez sayesinde çok hızlı araç dizayn etme ve pazara sunma imkanına sahip olacağız. Böylece Otokar, çok daha kısa sürede yeni ve değişik modeller çıkartabilecek ve hedeflenen hızlı büyümesini yakalayacak.'' Önen, hızlı çıkışlarını 2004 yılında da devam ettireceklerini, yıl sonunda 300 trilyon liralık ciro hedeflediklerini bildirdi. 
     
</TEXT>
</DOC>
