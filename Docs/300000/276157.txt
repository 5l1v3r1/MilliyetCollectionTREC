<DOC>
<DOCNO> 276157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun17.html </URL>
<DATE> 2004/09/30/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Büyükelçi polise çarptı, sonra kaçmaya çalıştı 
</HEADLINE>
<TEXT>

     Almanya'nın başkenti Berlin'de tehlikeli şekilde araç kullandığı gerekçesiyle kendisini durduran polise çarptıktan sonra kaçmaya çalışırken yakalanan Bulgaristan'ın Berlin Büyükelçisi Nikolay Apostoloff, diplomatik dokunulmazlığından dolayı serbest bırakıldı. 
     Berlin polisi, tehlikeli şekilde araç kullandığı için durdurulmaya çalışılan Apostoloff'un, polisin ''dur'' ikazına uymadığını, daha sonra trafik sıkışıklığında durmak zorunda kaldığını bildirdi. 
     Bir polisin otomobilin önüne geçtiğini, diğer bir polisin ise hemen kapıyı açarak kontak anahtarını aldığını belirten Berlin polisi, Apostoloff'un, cebinde bulundurduğu yedek anahtarla otomobili yeniden çalıştırdığını ve kaçmak isterken aracın önündeki memura çarparak hafif yaraladığını, bu nedenle önce karakola götürüldüğünü, ifadesi alındıktan sonra serbest bırakıldığını kaydetti. 
     Bulgaristan Büyükelçiliği'nden bu konuda bir açıklama yapılmazken, Berliner Kurier gazetesi, Apostoloff'un Dışişleri Bakanlığı'na çağrıldığını ve yakında ülkesine döneceğini yazdı. 
     
</TEXT>
</DOC>
