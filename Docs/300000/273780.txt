<DOC>
<DOCNO> 273780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/guncel/axgun02.html </URL>
<DATE> 2004/09/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapana değil yazana suç .. 
</HEADLINE>
<TEXT>


Çakıcı-MİT-Yargıtay bağlantısını ortaya çıkaran Milliyet muhabirleri Şardan ve Tahincioğlu'nun sanık sıfatıyla savcılığa getirilmesi istendi. Şardan, polis nezaretinde adliyeye getirildi 

ANKARA Milliyet 

İstanbul Cumhuriyet Başsavcılığı'nın, organize suç örgütü lideri Alaaddin Çakıcı'nın MİT ve Yargıtay bağlantılarıyla ilgili dava açma hazırlığına başladığı ortaya çıktı. Bu kapsamda, Milliyet Ankara Bürosu muhabiri Tolga Şardan, "Çakıcı - MİT - Yargıtay" konusunda yaptığı haberler nedeniyle İstanbul Cumhuriyet Başsavcılığı'nın talimatı doğrultusunda "polis marifetiyle" götürüldüğü Ankara Başsavcılığı'nda savcı Şemsettin Özcan'ın karşısına çıktı. 
Çakıcı dosyasını soruşturan İstanbul Cumhuriyet Savcısı Sinan Ali Yaşar, Ankara Cumhuriyet Başsavcılığı'na geçen hafta içinde gönderdiği yazıda, "Çakıcı - MİT -Yargıtay" ilişkisiyle ilgili yaptıkları 2 haber nedeniyle Şardan ile Gökçer Tahincioğlu'nun "sanık sıfatıyla savcılığa celp edilmesi"ni istedi. Yaşar, her 2 muhabirin haberlerle ilgili "detaylı ifadelerinin" alınması talimatını verdi. Yaşar, ifadelerin Basın Yasası'ndaki dava açma süresinin göz önüne alınarak "ivedi" gönderilmesini istedi. 
Yaşar, yazısında, Milliyet'te, 20 Ağustos'ta yayımlanan "Türkiye Çakıcı dosyasını Milliyet'ten öğreniyor" ve "Skandalla ilgili her şey önce Milliyet'te" başlıklı haberlerin 4422 sayılı Çetelerle Mücadele Yasası'nın 10. maddesine muhalefet ettiğini belirtti. 
İstanbul'dan gelen acil talimat üzerine, Savcı Özcan, Ankara Emniyet Müdürlüğü'ne pazartesi akşamı gönderdiği "çok acele" yazıyla Şardan ve Tahincioğlu'nun "temin edilerek savcılıkta hazır bulundurulmasının sağlanmasını" talep etti. Dün sabah Milliyet Ankara Bürosu'na gelen emniyet görevlileri, savcılığın talimatını bildirerek, "acilen" savcılığa gidilmesini istedi. 

Ergel telefonla davet edildi 
Aynı konuda haberler yaptığı gerekçesiyle gazeteci Ünsal Ergel'in de daha önce savcılıkça ifadesine başvuruldu. Ancak, Ergel'in telefonla davet edilmesine karşın, skandalı ortaya çıkaran iki Milliyet muhabirinin savcılığa sanık sıfatıyla "polis nezaretinde" getirilmesinin istenmesi dikkat çekti. 
Çakıcı soruşturması kapsamında dosyada adı geçen MİT'çi Kaşif Kozinoğlu ile Çakıcı'nın bağlantılarını sağladığı öne sürülen müteahhit Hakkı Süha Şen ve 3 adamı da sanık olarak savcı karşısına çıkmıştı. Böylece, skandalı kamuoyuna duyuran iki Milliyet muhabiri de, skandalı yaratan isimlerle aynı dosya kapsamına alınmış oldu. 
Tahincioğlu'nun yıllık izinde olması nedeniyle Şardan, avukat Ahmet Çörtoğlu'yla öğleden sonra Özcan'a gitti. Polis gözetiminde savcılıkta bekleyen Şardan, Özcan'ın yazılı ifade hakkı vermesinin ardından Adliye'den ayrıldı. Şardan ve Tahincioğlu, önümüzdeki hafta yazılı ifadelerini verecek. 




</TEXT>
</DOC>
