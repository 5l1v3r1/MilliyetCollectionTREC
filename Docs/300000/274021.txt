<DOC>
<DOCNO> 274021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sontur04.html </URL>
<DATE> 2004/09/22/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Açıkgözlülüğün bu kadarı İşler açılsın diye lastikleri patlattırmış 
</HEADLINE>
<TEXT>

     Neşet KARADAĞ ADANA, DHA 
ADANA'da oto lastik tamiri yapan 38 yaşındaki Cemal Taşdemir, kötüye giden işlerinin açılması için işyeri yakınındaki araçların lastiklerini işçilerine patlattırdığı iddiasıyla gözaltına alındı. Lastikleri patlayan 9 otomobil sahibi şikayette bulunurken, yaklaşık 30 kişi şikayetçi olmadı. 
     100'ncü Yıl Mahallesi'nde oturan Hasan Serkan Ocaklı, Muzaffer Özer, Yunus Oğuz, Seval Eren, Nurettin Erdoğan, Ali Kılıç, Atilla Akdan, Gülhan Şendağ ve Güner Evren park halindeki otomobillerinin lastiklerinin şişlenerek, çivi ve vida ile patlatıldığı iddiası ile Şehit Mehmet Aslan Polis Karakolu'na şikayette bulundu. 
     Karakol ekipleri, lastik patlamalarını araştırmaya başladı. Şikayetlerin Göçmenevleri civarındaki apartmanlarda oturan otomobil sahiplerinde yoğunlaşması üzerine bu semtteki Cemal Taşdemir'e ait lastik tamirhanesinde çalışan 23 yaşındaki İsmail Çetin, 24 yaşındaki ağabeyi Takyettin Çetin gözaltına alındı. 
     İsmail Çetin, tamirhane sahibi Taşdemir'in para karşılığı kendilerine işyeri çevresindeki apartman önlerindeki otomobillerin lastiklerini patlattırdığını itiraf etti. Çetin, "Lastikleri Mehmet Kırtan şişleyerek patlatıyordu. Cemal bize de Yollara çivi ve vida atın' diyerek, aldığımız ücretten fazlasını vereceğini söyledi'' dedi. 
     Bu itiraf üzerine tamirhane sahibi Taşdemir ile Taşdemir'in Mersin'deki diğer işyerinde çalışan Mehmet Kırtan yakalandı. Adliyeye sevk edilen Taşdemir ve Kırtan tutuksuz yargılanmak üzere serbest bırakıldı. 
     Mersin ve Adana'da 3 ayrı lastik tamir atölyesi bulunan Taşdemir, "İsmail ile Takyettin benim halamın çocuklarıdır. Neden bana böyle iftirada bulundular bilmiyorum. Ben kimsenin otomobilinin lastiğini patlattırmadım'' dedi. 
     Soruşturmayı yürüten polis, aynı bölgede, yaklaşık 30 aracın lastiklerinin de şişlenerek patlatıldığını, ancak, araç sahiplerinin şikayetçi olmadığını belirledi. 
     
</TEXT>
</DOC>
