<DOC>
<DOCNO> 297749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/15/siyaset/axsiy02.html </URL>
<DATE> 2004/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı'ya giden gemi 
</HEADLINE>
<TEXT>


Hollanda televizyonu, Atatürk'ün isteğiyle 1926'da 'Karadeniz' gemisiyle Avrupa'da tanıtım turuna çıkan Türk aydınlarını konu alan belgesel yayımladı 


Hollanda televizyonu, Atatürk'ün isteğiyle, 1926 yılında Batı'ya düzenlenen bir tanıtım gezisini anlatan kısa bir belgeseli yayımladı. Üçüncü kanalda dün akşam yayımlanan "Başka Zamanlar" adlı programda, 1926 yılında Karadeniz Gemisi'nin 3 aylık Avrupa gezisi anlatılıyor. 
'Türkiye, 1926'dan bu yana Avrupalı olmak istiyor' başlığıyla yayımlanacak belgeselde, Türkiye'nin AB'ye üyelik başvurusuyla değil, cumhuriyetin kurulduğu ilk yıllardan bu yana çağdaş Batı değerlerini benimsemiş bir ülke olduğu görüşüne yer veriliyor. 

Sergi ve balo 
Belgeselde, Türkiye'nin Karadeniz Gemisi ile başlayan tanıtım gezisinde Batı ile arasındaki bütün engelleri kaldırmak istediği, bunun için 'Seyyar Sergi' adıyla 1926 yılında 12 ülkenin 16 limanına uğradığı, bunlar arasında Amsterdam'ın da yer aldığı anlatılıyor. 
Hollanda'dan 1924 yılında alınan Karadeniz Gemisi, 1926 yılında 3 aylık bir süre için dönemin tanınmış sanat ve kültür adamları ve Türk ihraç ürünlerinin yer aldığı bir sergiyle Avrupa ülkeleri turuna çıkıyor. Ziyaretler sırasında, gemideki sergi geziliyor ve akşamları balo düzenleniyor. Zeki Üngör yönetimindeki Cumhurbaşkanlığı Senfoni Orkestrası eşliğinde dans ediliyor, ziyaret edilen kentin ileri gelenleri bu balolara katılıyor. 

Dönemin aydınları 

Belgeseli hazırlayan Fatusch Production, tura katılanlar arasında V l Nurettin, Kemalettin Kamu, Celal Esat Arseven, Bal Mahmut, sonradan ilk kadın milletvekili olan Mebrure Gönenç, Celal Bayar'ın gelini Zekiye Hanım ve Galip Bahtiyar gibi isimlerin yer aldığını açıkladı. Atatürk de tanıtım turuna bir ara Mudanya'dan katıldı, Bandırma'da indi. 


</TEXT>
</DOC>
