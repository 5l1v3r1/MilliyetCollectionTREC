<DOC>
<DOCNO> 274289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/son/sonsiy06.html </URL>
<DATE> 2004/09/23/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Hükümetle memurların görüşmesi başladı... 
</HEADLINE>
<TEXT>

     Hükümet ile memur sendikaları konfederasyonları arasında maaş zammının belirlenmesine yönelik toplu görüşmeleri ikincisi başladı. 
     Başbakanlık Merkez Binada saat 10.35 başlayan toplantıya hükümet adına görüşmeleri sürdüren Kamu İşveren Kurulu'na Devlet Bakanı ve Başkan Yardımcısı Mehmet Ali Şahin başkanlık ediyor. 
     
     Sendika başkanları tam kadro 
     Toplu görüşmelere Türkiye Kamu-Sen Genel Başkanı Bircan Akyıldız, KESK Genel Başkanı Sami Evren, Memur-Sen Genel Başkanı Ahmet Aksu ile 7'i Türkiye Kamu Sen'e, 3'ü KESK'e ve 1'i de Memur-Sen'e bağlı toplam11 sendikasının genel başkanı katılıyor. 
     Toplu görüşmelerin ilki geçtiğimiz hafta yapılmış ve görüşmeler kurulan komisyonların çalışmalarını yapması ve diğer hazırlıkların tamamlanması için bugüne ertelenmişti. 
     
     Anlaşma zor görünüyor 
     Yapılan toplu görüşmelerde her iki tarafta imza için masaya oturacağını açıklamasına rağmen, basına yansıyan demeçlerden şimdilik anlaşma mümkün görünmüyor. 
     Hükümetin memurlara enflasyon hedefine uygun olarak yüzde 8 civarında bir artış teklif etmesi beklenirken, sendikalkarın talepleri bu rakamın çok üzerine çıkıyor. 
     
     Son bir hafta 
     Yasaya göre, 15 Eylül'de başlayan görüşmelerin, 15 gün içinde sonuçlanması gerekiyor. Görüşmelerde anlaşma sağlandığı takdirde, taraflar arasında mutabakat metni imzalanarak, Bakanlar Kurulu'na sunulacak. 
     
     Anlaşma olmazsa Bakanlar Kurulu belirleyecek 
     Anlaşmazlık durumunda ise Yüksek Hakem Kurulu Başkanı ve 4 öğretim görevlisinden oluşan Uzlaştırma Kurulu devreye girecek. 
     Kurulun 5 gün içerisinde vereceği karara tarafların katılmaları halinde, sonuç mutabakat metni olarak Bakanlar Kurulu'na sunulacak. 
     Tarafların kurulun kararına katılmaması durumunda, anlaşma ve anlaşmazlık konularının tümü, Bakanlar Kurulu'na gönderilecek. 
     
</TEXT>
</DOC>
