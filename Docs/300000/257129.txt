<DOC>
<DOCNO> 257129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/21/son/sonspo13.html </URL>
<DATE> 2004/07/21/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Konyaspor'da sorun hücum mevkiinde... 
</HEADLINE>
<TEXT>

     Konyaspor, defansta gereken uyumu yakalarken hücumda yaşanan sorunları kısa sürede çözmeyi planlıyor. 
     Teknik direktör Sakıp Özberk, takım içinde tam uyumu yakalamak ve fizik durumunu uygun şartlara getirmek istediklerini söyledi. 
     Ankaragücü ile yapılan hazırlık maçında kazanmak için mücadele ettiklerini belirten Özberk, ancak kadroda yer almayan Zafer Biryol ve Altan'ın eksikliğinin hissedildiğini bu nedenle sahadan beraberliğe razı ayrıldıklarını anlattı. 
     Defansta uyumu yakaladıklarını, bu mevkide bir sorun yaşanmadığını ifade eden Özberk, şunları kaydetti 
     ''Defans istediğimiz gibi iyi işliyor. Ancak hücum gücünde aynı şeyi söylemek mümkün değil. Hücumda uyumu yakalayamadığımız için sorun yaşıyoruz. Özellikle hücum sırasında çoğalamamamızın yanı sıra yakaladığımız pozisyonları değerlendirememe gibi sıkıntımız var. Kısacası yeteri kadar pozisyon üretemiyoruz. Daha fazla çalışarak gerek uyumda gerekse diğer şartlarda tecrübe kazanmalıyız.'' Bu sorunu kısa sürede çözmeyi hedeflediklerini, bu yüzden çalışmalarda ağırlığı hücuma verdiklerini vurgulayan Özberk, ''Lig başlayana kadar en iyiyi bulma çabası içindeyiz. Kayserispor ve Büyükşehir Belediyesi Ankaraspor ile de hazırlık maçları yapacağız. Bu maçlarda eksiklerimizi daha net görme olanağı bulacağız. Lige hazır girmek zorundayız'' diye konuştu. 
     Özberk, Yugoslav ve Avusturyalı kaleciler için karar vermekte zorlandıklarını dile getirerek, kesin kararı hazırlık maçlarından sonra vereceklerini sözlerine ekledi. 
     
</TEXT>
</DOC>
