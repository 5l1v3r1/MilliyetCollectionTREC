<DOC>
<DOCNO> 269861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/07/son/sonyas02.html </URL>
<DATE> 2004/09/07/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Kadınlar daha çok panik atak 
</HEADLINE>
<TEXT>

     DHA 
LOKMAN Hekim Tıp Merkezi'nden Psikiyatrist Mustafa Reyhancan panik atak hastalığının kadınlarda erkeklere göre 5 kat daha sık görüldüğünü ve hastalığa yakalananların yüzde 80'ini kadınların oluşturduğunu anlattı. 
     Mustafa Reyhancan, panik atak durumunda çarpıntı, terleme, titreme ve ölüm korkusunun yaşandığı 5-30 dakika arasında süren sıkıntı nöbetlerinin kişinin hem kendisine hem de çevresine zarar verdiğini söyledi. 
     Hastanın sarsılma, nefes darlığı, boğuluyor gibi olma, soluğun kesilmesi, göğüs ağrısı, göğüste sıkıntı hissi, bulantı, karın ağrısı, baş dönmesi, sersemlik, düşecekmiş ya da bayılacakmış gibi hissetme, kontrolünü kaybetme korkusu, ölüm korkusu, el ve ayaklarda karıncalanmalar, ürperme, sıcak basmaları gibi belirtilerden 4 veya daha fazlasını birarada ve 10 dakika içinde hissettiğinde panik atak rahatsızlığı yaşadığını kaydeden Reyhancan, panik atak halinin genellikle kaçmanın zor olacağı veya yardım sağlanamayacak durumlarda ortaya çıktığını ifade etti. 
     Reyhancan şunları söyledi 
     "Panik atak halinde kontrolünü kaybetme, kalp krizi geçirme ve çıldırma gibi endişeler yaşanıyor. Bu durum, kişinin kendisine zarar verdiği gibi çevresi açısından da yıkıcı olabiliyor. Biyolojik etkilerinin yanısıra aşırı stres, olumsuz yaşam olayları gibi nedenler hastalığı tetikliyor. Sıklıkla 20-30'lu yaşlar arasında başlayan panik atak uygun tedavisi yapılırsa 6 ay-1 yıl arası önlenebiliyor.'' 
     
</TEXT>
</DOC>
