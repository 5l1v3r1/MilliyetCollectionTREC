<DOC>
<DOCNO> 260935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/05/son/sontur46.html </URL>
<DATE> 2004/08/05/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Kapıkule'de gürbetçi kuyruğu... 
</HEADLINE>
<TEXT>

     Türkiye'de tatillerini geçiren gurbetçiler çalıştıkları ülkelere dönerken, Kapıkule Sınır Kapısı'nda 1,5 kilometrelik araç konvoyu oluştu. 
     Kapıkule gümrüğü yetkilileri, AA muhabirine yaptıkları açıklamada, yığılmanın nedeninin Bulgar gümrükçülerin gümrük sahasına az sayıda otomobil alması olduğunu belirtti. 
     Gurbetçilerin geri dönüşlerinin gelecek hafta perşembe, cuma ve cumartesi günleri daha yoğun olacağını söyleyen yetkililer, ''Kapıkule'ye çıkış için gelen gurbetçilerin işlemlerini 2 ayrı noktada yapıyoruz. Bu nedenle, Türk tarafında gümrük işlemleri kısa sürede tamamlanıyor. Bulgar tarafı az sayıda araç aldığı için yığılma oluyor'' dedi. 
     Yetkililer, gurbetçilerin Kapıkule'ye 5 kilometre mesafede ihtiyaçlarını giderebilmeleri için yollara konulan 5 seyyar tuvalete 2 tuvalet ilave edileceğini ifade etti. 
     
</TEXT>
</DOC>
