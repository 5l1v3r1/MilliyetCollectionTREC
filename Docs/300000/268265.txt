<DOC>
<DOCNO> 268265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/01/son/sonyas10.html </URL>
<DATE> 2004/09/01/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
''Görevimiz Tehlike'' ekibi dağıldı... 
</HEADLINE>
<TEXT>

     Ünlü aktör Tom Cruise, ''Görevimiz Tehlike'' filminde yalnız kaldı. Film için seçilen yönetmenle anlaşamayan, daha sonra da yeni bir projeye başlayacağını açıklayan aktörün rol arkadaşları Carrie-Anne Moss, Scarlet Johannson ve Kenneth Branagh filmden ayrıldı. 
     Filmin şu anda kalan tek oyuncusu Cruise, Entertainment Weekly'ye yaptığı açıklamada, üçüncüsü çevrilecek ''Görevimiz Tehlike-Mission Impossible'' ekibinin dağıldığını duyurdu. 
     Yapımın çekimlerinin gelecek seneye ertelendiğini ifade eden Tom Cruise, ''Matrix'' filminin ''Trinity'' karakteri Carrie-Anne Moss, Scarlett Johansson ve Kenneth Branagh'ın dağılan ekipte yer aldığını söyledi. 
     Bu oyuncularla çalışmaktan zevk alacağını, ancak artık bunun mümkün olmadığını dile getiren aktör, Steven Spielberg ile ''War of the Worlds'' adlı film için hazırlıklara başladıklarını hatırlattı. Bu filmin kendisi için öncelik taşıdığını vurgulayan Tom Cruise, gelecek sene de ''Görevimiz Tehlike-3'' için kamera karşısına geçeceğini belirtti. 
     Filmin kadrosunda kalan tek oyuncu olduğunu esprili bir dille tekrarlayan Cruise, ''Kadroda bir tek ben kaldım. Şimdi filmin senaryosu hakkında yeni yönetmenimizle görüş alışverişinde bulunuyoruz'' dedi. 
     Spielberg ile yeni hazırlıklarına başlanan filmin de kendisini heyecanlandırdığını kaydeden Cruise, ''Film hem heyecanlı hem de korkutucu öğeler taşıyor. H.G. Wells'in kitabına tamamen sadık kalınacak'' açıklamasında bulundu. 
     
     TELEVİZYON EKRANLARINDA SEVDİK 

     ''Görevimiz Tehlike'', bir dönem Türk televizyonlarında da milyonları ekran karşısına bağlayan 1970'lerin ünlü dizisinden beyazperdeye aktarıldı. 
     Tom Cruise, 80 milyon dolarlık ücretiyle Hollywood'un en çok kazanan aktörü unvanını eline geçirdiği filmde iki kez ajan Ethan Hunt karakterini canlandırdı. 
     Serinin ilk filmi 1996'da izleyiciyle buluşmuş, Tom Cruise bu filmde ünlü yönetmen Brian de Palma ile çalışmıştı. Film, dünya çapında 454 milyon dolarlık önemli bir gişe hasılatına ulaşmıştı. 
     John Woo'nun kamera arkasına geçtiği serinin ikinci halkası ise 2000 yılında gösterime girmiş, film 546 milyon dolarlık hasılatıyla rekora imza atmıştı. 
     ''Görevimiz Tehlike-3'' filminin yönetmenliğini üstlenecek Joe Carnahan, başrol oyuncusu Cruise ile anlaşamamış, ondan boşalan yönetmenlik koltuğuna ise Jeffrey Abrams oturmuştu. Cruise'un bu arada Spielberg ile yeni bir projede çalışmaya başlaması üzerine de film çekimleri gelecek yaza ertelenmişti. 
     
</TEXT>
</DOC>
