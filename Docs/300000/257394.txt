<DOC>
<DOCNO> 257394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/22/son/sonspo19.html </URL>
<DATE> 2004/07/22/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Emre Aşık Takım olarak iyi yoldayız 
</HEADLINE>
<TEXT>

     Beşiktaş'ın savunma oyuncusu Emre Aşık, takımın iyi yolda olduğunu ve lig başladığında bunu herkese göstereceklerini söyledi. 
     Emre, kulübün resmi internet sitesinde yaptığı açıklamada, antrenmanlarda çok iyi çalıştıklarını belirterek, Partizan maçına da öncesinde antrenman yaptıkları için yorgun çıktıklarını, iyi oynamalarına karşın penaltılar sonucunda yenildiklerini bildirdi. 
     Emre, ''İyi oynadık, baskı kurduğumuz zamanlarda da pozisyonları değerlendiremedik. Ama ligin havasıyla hazırlık maçlarının havası çk farklıdır. Takım olarak çok iyi bir yoldayız ve lig başladığı zaman bunu herkese göstereceğiz'' dedi. 
     Beşiktaş'a Fenerbahçe'den transfer olan Ali Güneş de hazırlık maçları için fazla yorum yapılmaması gerektiğini, Partizan maçının, takımın düzeyini görmek açısından iyi bir deneme olduğunu dile getirdi. 
     Ligin başlamasına daha zaman bulunduğunu ve o zamana dek eksiklerini gidereceklerini ifade eden Ali Güneş, şunları kaydetti 
     ''Hocamız, kafasındaki kadroyu oluşturabilmek için hazırlık maçlarında değişik oyuncuları, değişik mevkilerde oynatıyor. Artık kampın son günleri olduğu için fiziksel yorgunluğun yanısıra kafa olarak da çok yorulduk. Bu, doğal olarak maçlarda istediklerimizi sahaya yansıtamamamıza neden oldu.'' 
     
</TEXT>
</DOC>
