<DOC>
<DOCNO> 254049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/09/yasam/yas10.html </URL>
<DATE> 2004/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa kısa.. 
</HEADLINE>
<TEXT>



Kuyuya düşüp öldüler 
Esenler'de su tesisatçısı Tuncay Erdoğdu 23 ve bekçi Aydın Atabay, Namık Kemal Mahallesi 14 Sokak'taki 4 katlı yeni iş merkezine su tesisatı kurmak için dün çalışmaya başladı. Erdoğdu, beline bağladığı çamaşır ipi ile su kuyusuna inmek istedi. Erdoğdu'nun ipin kopmasıyla kuyuya düştüğünü fark eden bekçi Atabay yardım etmek istedi. Bu sırada Atabay da beline bağladığı ipin kopması sonucu dengesini kaybederek kuyuya düştü. Su tesisatçısı ve bekçinin, kuyuda birikmiş metan gazından etkilendiği belirtildi. 

Denizli'de çifte infaz 
Denizli'de Abalıoğlu Mercedes Ticari Araç Satış Müdürü Ahmet Turan Arıcan 40 ile yedek parça satışı yapan Niyazi Demir 48 , Pamukkale'de orman yolunda bir otomobilin içinde ölü bulundu. Polis, Arıcan ve Demir'in bir süre izlendiğini, otomobilin şarampole yuvarlanmasının ardından başlarına ateş edilerek öldürüldüğünün sanıldığını bildirdi. Demir ve Arıcan'ın yanlarında 300 milyar lira tutarında Türk lirası ve döviz olduğu, bu paranın da katillerce alındığı tahmin ediliyor. 




</TEXT>
</DOC>
