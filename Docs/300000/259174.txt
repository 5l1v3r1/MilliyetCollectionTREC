<DOC>
<DOCNO> 259174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/guncel/gun15.html </URL>
<DATE> 2004/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez ağlattı 
</HEADLINE>
<TEXT>


GÜRKAN AKGÜNEŞ 

Bodrum'da geçirdiği kalp krizi sonucu ölen, Utanmaz Adam ve Avanak Avni tiplerinin yaratıcısı ve Gırgır'ın kurucusu Oğuz Aral, bu kez ağlattı. Türk halkını yıllarca güldüren Aral'ın Levent Camii'nde dün düzenlenen cenaze töreninde eşi Tolga, kızı Elgin ve oğlu Seyit Ali taziyeleri kabul etti. Erdal İnönü, Yaşar Kemal, Zülfü Livaneli, Eşber Yağmurdereli, Müşfik Kenter ve Rutkay Aziz'in yanı sıra sanat, siyaset ve basın camiasından birçok kişinin katıldığı cenazeye CHP lideri Deniz Baykal da çelenk gönderdi. Cenaze namazının ardından Aral, Zincirlikuyu Mezarlığı'nda kardeşi Tekin Aral'ın yanında toprağa verildi. Aral'ın tiplemesi Avanak Avni'nin maketi de, yaratıcısının son yolculuğuna eşlik etti. 

'Kalp pili taktık' 

Oğuz Aral'a, Özel Bodrum Hastanesi'nde kalp pili takıldığı ortaya çıktı. Aral'a ilk müdahaleyi yapan Kardiyolog Zeki Yurtseven, "Yarı baygın olan Aral'ın kalbine pil taktık. Ancak 8 saat sonra hayatını kaybetti" dedi. Aral'ın yakını Teoman Ermete de "Aral, 2 yıl önce kalp pili takılmasını kabul etmemişti" diye konuştu. 


</TEXT>
</DOC>
