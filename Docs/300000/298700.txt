<DOC>
<DOCNO> 298700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/18/son/sondun13.html </URL>
<DATE> 2004/12/18/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Rus basınından, Türkiye'nin AB müzakeresine büyük ilgi... 
</HEADLINE>
<TEXT>

     Türkiye'ye Avrupa Birliği tarafından müzakere tarihi verilmesi, Rus basınında da geniş yer buldu. 
     İzvestiya gazetesi, ''Türkiye'ye birleşik Avrupa'nın parçası olma şansı tanındı'' başlığını kullandı. Birinci sayfada yer alan haberde, Brüksel'de görüşmelerin başarıyla sonuçlanacağı konusunda Türkiye'ye herhangi bir güvence verilmediği belirtilerek, ''Avrupalılar, kendilerine manevra alanı bıraktı'' denildi. 
     Gazete, AB'nin Türk göçmenlerin akınına uğramamak için önlemler almaya çalıştığını kaydederek, ''Ama Türkiye de önemli bir kazanım elde etti. Bazı AB liderleri zirve öncesinde ayrıcalıklı ortaklıktan söz ediyordu. Ama zirve sonunda Türkiye'ye topluluğa tam üye olma kapısı açıldı'' görüşüne yer verdi. 
     İzvestiya'nın değerlendirmesi, şöyle devam etti 
     ''Bu sonuç, stratejik müttefiki Türkiye'yi, elit Avrupa kulübüne sokmak için kaba yöntemler kullanan Washington'ı da sevindirdi. Avrupalılar, Türkiye'yi bu kez gönüllü olarak kabul etti. Diğer yandan, Kıbrıs konusu taraflar arasında sorun olmaya devam edecek. Ancak, asıl önemlisi yaşlı kıta, eskiden düşman gözüyle baktığı Türkiye'ye karşı önyargılardan kurtulmuş görünüyor. Şimdi birleşmiş Avrupa'ya Türkiye'nin yararlı olabileceği düşünülüyor.'' 
     
     ''TÜRKİYE GÖZ ARDI EDİLEMEZ'' 
     Rossiskaya gazetesinin haberinde de, uzun süren sıcak tartışmalardan sonra Türkiye'ye AB'nin katılım müzakereleri için 2005 Eylül ayında başlatma teklifinde bulunulduğu kaydedildi. 
     Haberde, AB'nin bu teklifle birlikte birçok şart ileri sürdüğü belirtilerek, şöyle devam edildi 
     ''O kadar çok şart ileri sürüldü ki, bu müzakerelerin gerçekten başlayıp başlamayacağını, başlasa bile şimdiden somut bir netice verip vermeyeceğini şimdiden söylemek zor. AB varolduğundan beri aday ülkelerden hiçbiri Türkiye kadar tartışmalara neden olmamıştır. Bunun sebebini anlamak zor değil. Birkaç yüzyıldır, Viyana ve Avrupa'nın yeni bir Türk istilası perspektifi karşısında olumlu duyguları pek de yok. AB ülkelerinde yapılan son kamuoyu araştırmaları, AB'ye üye ülkelerin özellikle de, vaktiyle Türklerin saldırılarına maruz kalmış ülkelerin halkının çoğunluğunun Türkleri kabul etmeye karşı olduğunu yansıttı.'' Avusturya, Macaristan ve Fransa'nın Türkiye'nin AB'ye kabulünün en aktif karşıtları olduğu belirtilen haberde, şu görüşlere yer verildi 
     ''Bu doğu sorununda Bab-ı Ali'nin eski ve geleneksel hamisi olan İngilizler Türkleri destekliyorlar. İkinci Dünya Savaşı'ndan sonra ekonomik mucizelerini yaratmak için milyonlarca Türk işçisini kullanan Almanlarla Türklerden uzakta bulunan İspanya da Türkiye'nin kabulünden yana. AB koridorlarında da Türk sorunu konusunda önemli görüş ayrılıkları var. Örneğin, sosyalistler AB'nin Asya'ya doğru genişlemesini genelde desteklerken, sağcılar buna kesinlikle karşı çıkıyorlar. Alman Hıristiyan Demokrat muhalefetin lideri geçenlerde Algemeine Zeitung gazetesine verdiği demeçte, sağcıların iktidar olması halinde Türklere AB kapılarını kapayacağını söyledi.'' Oysa Türkiye'nin bazı önemli nedenlerden dolayı üyeliğinin AB için çok cazip olduğu belirtilen haberde, öncelikle Türkiye'nin çok güçlü ekonomisine ve elverişli jeopolitik konumunun söz konusu olduğuna dikkat çekildi. 
     Türkiye'nin Avrupa ve Müslüman dünyasıyla muazzam petrol rezervleri bulunan Ortadoğu ve Orta Asya arasında bir köprü olduğu ifade edilen haberde, şu görüşlere yer verildi 
     ''Geçenlerde doğu ve güney Avrupalı 10 ülkenin katılmasıyla AB'nin toplam gayrı safi hasılası ABD düzeyine ulaştı. Şimdi de Türkiye'nin birliğe katılmasından sonra AB, dünyadaki en büyük ve en güçlü ittifak olabilir. Aslında Türkiye'ye demek, Avrupa'nın Rusya ve Hazar Denizi Havzası'ndan aldığı petrolün nakledildiği boğazlar demektir. Aynı zamanda Türkiye demek, NATO'da personel sayısı bakımından en büyük ordu demektir. Dolayısıyla ABD'den bağımsız bir politika gütmeye çalışan ve bu politikayı güçlendirmek isteyen Avrupa bunu göz ardı edemez. Üstelik Türkiye, 70 milyon nüfuslu genç bir nüfusa sahip pazardır. Türk gençleri, giderek yaşlan Avrupa'yı gençleştirebilir. Buna rağmen Avrupalılar açısından Türkiye'nin birliğe katılmasının önünde birçok sorun var. Türkiye Müslüman bir ülke ve farklı bir uygarlığa sahip. Bu hususlar birçok soruna yol açabilir.'' Türkiye'nin diğer ülkelere oranla ekonomik açıdan geri kalmış olması nedeniyle belli bir seviyeye gelebilmek için ortak bütçeden çok para isteyeceği belirtilerek, Türk işçilerinin kontrolsüz bir şekilde göç ihtimalinin Avrupalıları şimdiden korkuttuğu kaydedildi. 
     Tüm bunlara insan hakları ve etnik azınlıkların durumunu, Kıbrıs sorunun çözülmemiş olmasının da eklenmesi halinde, Türkiye'nin Avrupa için asla bir armağan olmayacağının anlaşılacağı belirtilen haberde, Avrupalıların bu konuya ikili yaklaşımının bundan kaynaklandığı ifade edildi. 
     
</TEXT>
</DOC>
