<DOC>
<DOCNO> 252498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/02/son/sonspo20.html </URL>
<DATE> 2004/07/02/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Arıca Deniz'in Fenerbahçe'ye gitmesine üzüldüm... 
</HEADLINE>
<TEXT>

     Gençlerbirliği Teknik Direktörü Erdoğan Arıca, bu yıl kırmızı-siyahlı takımdan birçok futbolcunun ayrıldığını, ancak bunların içinden bir tek Deniz'in Fenerbahçe'ye gitmesine üzüldüğünü söyledi. 
     Türkiye Spor Yazarları Derneği Ankara Şubesi'nde gazetecilerle bir araya gelen teknik direktör Arıca, basın mensuplarıyla bir süre sohbet etti. 
     Arıca, transfer döneminde her takımdan önemli oyuncuların eksilebileceğini belirterek, ''Bu yıl transfer döneminde önemli mevkilerde oynayan oyuncularımızı gönderdik. Ancak aldığımız futbolcularla bu açıkları kapatacak güçteyiz. Transfer yapmış olmak için değil, zorunlu olan yerlere iyi futbolcular almak için çaba sarf ediyoruz'' diye konuştu. 
     Arıca, yabancı futbolcu transferinde Tunus'ta ve Almanya'da oynayan 3 oyuncu ile ilgilendiklerini ifade ederek, Tunuslu Jedidi ile görüşmelerde son aşamaya gelindiğini, diğer 2 futbolcunun transferleri için de görüşmelerin sürdüğünü kaydetti. 
     Yeni sezonda lige ve UEFA Kupası'na iyi bir başlangıç yapmak istediklerini vurgulayan Arıca, sözlerini şöyle tamamladı 
     ''UEFA Kupası'ndaki maçların atmosferi çok farklı. Bizim en önemli avantajımız bu konuda deneyimli olmamız. Eleme maçlarını geçerek moralli bir şekilde gruplara kalmayı hedefliyoruz. Ligde ise kamuoyunun desteği ve kendimize duyduğumuz güvenimizle şampiyonluğa oynayacağız. Gençlerbirliği'nin kalitesi ortada ve çıtayı yükseltmek durumundayız.'' 
     
</TEXT>
</DOC>
