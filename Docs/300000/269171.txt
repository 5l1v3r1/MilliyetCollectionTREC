<DOC>
<DOCNO> 269171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/05/yazar/okur.html </URL>
<DATE> 2004/09/05/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Borsacılık İtibar mesleği 
</HEADLINE>
<TEXT>


Borsa ilginç bir yer... Borsaya uğrayanlar da ilginç insanlar... 
Eh, Türk insanı zaten ilginç... 
Diyelim ki borsada aracı kurum sahibi olmak moda herkes aracı kurum satın alıyor. Ya da bir bakıyorsunuz herkes mobil telefon işletmecisi... 
Kar, zarar, işletmecilik, sosyal sermaye gibi kavramlar üzerinde düşünmek, hesap yapmak gerekli görülmüyor. 
Hal böyle olunca büyük umutlarla başlanılan her iş anlamını yitiriyor, iş yürümüyor... 
Tıpkı spor dünyası ünlülerinin borsacı olmaları gibi. 
Kim bu ünlüler derseniz, borsacı tabiriyle işte "muhteşem ikili..." 
Biri Basketbol Federasyonu Başkanı Turgay Demirel. 
Diğeri Futbol Federasyonu Başkanı Levent Bıçakçı... 
İkisi de bir aracı kurumun hissedar ortağı olarak üç yıl birlikte çalıştılar. 
Ama olmadı. 
Borsacılık deyip geçmeyin "İtibar mesleği." 
İşin ucunda para var para... 
Üstelik kendi paranız değil, başkalarının parasına yön vermek. 
Dedik ya 2000 yılı. Davul zurnayla karşıladığımız 18'inci IMF programının anlı şanlı çıkartma yaptığı dönem. Cari denge bip bip diye alarm verirken piyasaların, daha doğrusu borsanın coştuğu yıllar. 
Turgay Demirel, Demirel'in eşi ve Levent Bıçakçı büyük ortak olarak Evis Menkul Değerler'i satın aldılar. Diğer ortaklarıyla birlikte 2000 Mayıs ayında aldıkları Evis Menkul Değerler'in adını Datek olarak değiştirdiler. O dönem işsiz kalan bazı ünlü bankacıları da şirkete profesyonel yönetici olarak atadılar. 
Ama gün oldu devran döndü. Potaların ve sahaların bilgi ve birikimi borsadaki ekranlara yansıyamadı. Çok değil, altı ay önce Datek Menkul Değerler faaliyetini durdurdu. Levent Bıçakçı, hukukçu. Sözümüz olamaz. Kendisi UEFA Tahkim Kurulu Başkanı, Basketbol Federasyonu eski yönetim kurulu üyesi, UEFA As Başkanı Şenes Erzik'in çok yakınında olan bir kişi. 
Bütün bunları niye yazdık. Çok basit. Çünkü borsacı olmak öyle kolay iş değil de ondan... Gerçi birisi Basketbol Federasyonu'nda 12 dev adama, diğeri de Futbol Federasyonu'nda yepyeni bir döneme imza atmak için uğraşıyor. 
Üstelik Futbol Federasyonu'nda yönetim kurulu üyesi olarak görev yapan Ramsey'in sahibi ve Başbakan Recep Tayyip Erdoğan'ın yakın dostu Remzi Gür'ün eniştesi Hasan Doğan da yer alıyor. 
Hal böyle olunca siyaset, ticaret, bürokrat halkasına sporu eklemeyi unutmuyoruz. Ve ekonomi hayatın ta kendisi demeyi ihmal etmiyor, sahaların ve potaların patronlarına başarılar diliyoruz. Ama borsacı olmak ciddi iştir, borsacı olmak kolay değildir. Hatırlatıyoruz. 



</TEXT>
</DOC>
