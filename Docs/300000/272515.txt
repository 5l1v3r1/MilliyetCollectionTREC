<DOC>
<DOCNO> 272515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/17/guncel/gun06.html </URL>
<DATE> 2004/09/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Alibeyköy'de yıkıma onay 
</HEADLINE>
<TEXT>


Başkan Topbaş'ın onay verdiği dere yatağındaki 20 binanın yıkımına 15 gün içinde başlanacak 

MEHMET DEMİRKAYA İstanbul 

İstanbul Büyükşehir Belediye Başkanı Kadir Topbaş, sel baskınına uğrayan Alibeyköy'de dere yatağındaki 20 binanın yıkımı için onay verdi. Büyükşehir Belediyesi'nin bina sahiplerine 18 konut tahsis edeceği ve toplam 2.3 trilyon lira enkaz bedeli ödeyeceği bildirildi. Tasfiye işlemiyle ilgili yapılmak istenen tebliğlerden bina sahiplerinin kaçındığı, bu nedenle tebliğlerin 10 - 13 Eylül arasında ilgili muhtarlıklara yapılacağı ve bu tarihten itibaren 15 gün içinde yıkımlara başlanacağı bildirildi. Yıkılacak binaların, 1 katlı 3 bina, 2 katlı 6 bina, 3 katlı 4 bina, 4 katlı 6 bina ve 5 katlı 1 bina olmak üzere 56 birimden oluştuğu belirtildi. 

Başbakanlık'a sunuldu 
Bu arada Alibeyköy'deki dere ıslahı kapsamında kamulaştırılması planlanan tapulu 68 parselle ilgili ise Bakanlar Kurulu Kararı'nın beklendiği, konuyla ilgili belediyenin başvurusunun da İçişleri Bakanı Abdülkadir Aksu tarafından Başbakanlık'a sunulduğu ifade edildi. 


</TEXT>
</DOC>
