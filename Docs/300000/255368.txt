<DOC>
<DOCNO> 255368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/soneko32.html </URL>
<DATE> 2004/07/14/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Hisarcıklıoğlu Enflasyon muhasebesi zorunlu olarak uygulanmalı... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, sadece yıllık ciroları 20 trilyon liranın üzerinde olan işletmelerde, ek beyanname süresi verilerek enflasyon muhasebesinin zorunlu hale getirilmesini istedi. 
     Hisarcıklıoğlu, cirosu 20 trilyon liranın altındaki işletmelerde ise enflasyon muhasebesinin 31 Aralık 2004 tarihine kadar ihtiyari isteğe bağlı olarak uygulanmasını önerdi. 
     TOBB Başkanı Rifat Hisarcıklıoğlu, yaptığı yazılı açıklamada, enflasyon muhasebesi uygulamasına esneklik getirilmesi gerektiğini vurguladı. 
     59. hükümetle 30 Kasım 2001 tarihinde imzaladıkları protokölün en önemli maddelerinden birisinin enflasyon muhasebesine geçilmesi konusunu içerdiğini belirten Hisarcıklıoğlu, ısrarlı takipleri sonucunda, bu konuyu düzenleyen 5024 sayılı kanunun 1 Ocak 2004 tarihinde yürürlüğe girdiğini hatırlattı. 
     Hisarcıklıoğlu, ancak bu kanun ve kanunun uygulama esaslarını belirleyen 328 sayılı Vergi Usul Kanunu Genel Tebliği'nin, beklentilerin aksine ticari ve sınai faaliyetlerden doğan gerçek kazançları vergilendirme yerine, muhasebe tekniği gereği doğmayan kazançların, diğer bir deyişle elde edilmeyen gelirlerin vergilendirileceği konusunda endişe yarattığını bildirdi. 
     Bu konudaki endişelerin ilgililere her fırsatta iletildiğini belirten Hisarcıklıoğlu, şöyle dedi 
     ''5024 sayılı kanunla, TEFE artışının üçer aylık vergi dönemleri öncesi 36 ay için 100'den ve son 12 ay için yüzde 10'dan fazla olması halinde, bilançoların enflasyon düzeltmesine tabi tutulması öngörülmüştü. Haziran 2004 itibariyle ortaya çıkan TEFE, bu şartın gerçekleşmiş olduğunu ortaya koymaktadır. Son 3 yıl TEFE 103, son 12 ay TEFE 10.5 . Dolayısıyla 2004 yılının ikinci geçici vergi döneminin sonu itibariyle, enflasyon düzeltmesi yapılması gerekmektedir. Ancak uygulamayla ilgili belirtiğimiz olumsuzluklar, halen düzeltilmediğinden endişelerimiz devam etmektedir.'' Buna ilave olarak düzenlemenin karmaşıklığı, yüksek teknik bilgi ve donanım gerektiren bir muhasebe tekniği olmasından başka, enflasyon düzeltmesine ilişkin Maliye Bakanlığı tebliğinin bile henüz yayınlanmadığına dikkati çeken Hisarcıklıoğlu, büyük şehir dışındaki il ve ilçelerde tüccar ve sanayicilerin karşılaşabilecekleri muhtemel vergisel olumsuzlukların giderilmesi ve muhasebecilerin eğitim süreçlerinin tamamlanabilmesi için tedbir alınmasını istedi. Hisarcıklıoğlu şöyle dedi 
     ''Bu doğrultuda sadece yıllık ciroları 20 trilyon liranın üzerinde olan işletmelerde ek beyanmame süresi verilerek, zorunlu olarak uygulanması, yıllık cirosu 20 trilyon liranın altında olan işletmelerde ise uygulamanın 31 Aralık 2004 tarihine kadar ihtiyari olması uygun olacaktır.'' 
     
     MECLİS'TE ÖNERGE VERİLECEK 
     Bu arada iş dünyasının enflasyon muhasebesine ilişkin talepleri, Maliye Bakanlığı'nca da olumlu karşılandı. 
     Bakanlık yetkililerinden alınan bilgiye göre, çeşitli Vergi Kanunlarında değişiklik öngören tasarının bugün TBMM Genel Kurulu'nda görüşülmesi sırasında bir önerge verilerek, enflasyon muhasebesinde kademeli bir geçiş sağlanmaya çalışılacak. 
     Halen üzerinde çalışılan önergede ciro limiti 10 ya da 20 trilyon lira olacak ve bunun altı için, yıl sonuna kadarki geçici vergi dönemlerinde enflasyon muhasebesi ihtiyari hale getirilecek. 
     
</TEXT>
</DOC>
