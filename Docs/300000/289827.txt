<DOC>
<DOCNO> 289827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/18/son/soneko23.html </URL>
<DATE> 2004/11/18/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Kilci THY'nin halka arzından elde edilecek gelir ÖİB'ye aktarılacak 
</HEADLINE>
<TEXT>

     Özelleştirme İdaresi Başkanı Metin Kilci, ''THY'nin halka arzında elde edilecek gelirin tamamı, Özelleştirme İdaresi'ne gelecek'' dedi. 
     Kilci, THY Genel Müdürü Abdurrahman Gündoğdu ve İş Yatırım Genel Müdürü İlhami Koç ile birlikte, THY hisselerinin halka arzı konusunda düzenlediği basın toplantısında, gazetecilerin sorularını da yanıtladı. 
     Halka arzın gelirine ilişkin soru üzerine Kilci, THY hisselerinin halka arzından elde edilecek gelirin tamamının Özelleştirme İdaresi'ne geleceğini, THY'nin bu halka arzdan gelecek kaynağa ihtiyacı olmadığını söyledi. 
     Bu tür halka arzlarda elde edilen kaynağın şirkete aktarılmasının yaygın bir uygulama olmadığını anlatan Kilci, ''THY'nin, halka arzda elde edilecek gelire ihtiyacı yok, mali yapısı ve bilançosu böyle bir ihtiyacı göstermiyor'' dedi. 
     Kilci, THY'nin 51 uçak alımı projesi nedeniyle bir nakit ihtiyacı içerisinde olmadığını da bildirdi. 
     Bir gazetecinin ''Halka arzda beklenen ilgi gelmezse bundan sonraki süreç ne olur'' şeklindeki sorusu üzerine Kilci, ''Bu operasyonda B planımız yok, beklenen ilginin geleceğinden ümitliyim'' dedi. 
     ''Herhangi bir hedef kitleniz var mı '' şeklindeki soru üzerine de Kilci, şu anda 5 adet hedef kitleleri olduğunu yanıtı verdi. 
     Halka arzda ön talep toplama sürecinin dün başladığının hatırlatılarak, şu ana kadar gelen miktarın ne olduğunun sorulması üzerine Özelleştirme İdaresi Başkanı, ''Şu anda miktar söylemek doğru değil'' karşılığını verdi. 
     
     KİRA TAAHHÜDÜ YAKLAŞIK 1 MİLYAR DOLAR 
     Uçak alım projesi nedeniyle ''THY'nin ne kadarlık bir borç yükümmlüğüne gireceğinin'' sorulması üzerine, THY'nin uçak alımları konusunda uyguladığı politikayla ilgili bilgi veren THY Genel Müdürü Abdurrahman Gündoğdu da, şu anda THY filosunda bulunan uçakların yaklaşık yarısının kiralama şeklinde bulunduğunu ve istedikleri zaman bu uçakların geri verilebileceğini söyledi. 
     Diğer yarısının ise 10 yıllık kira süresi bittiğinde THY'de kalabileceğini anlatan Gündoğdu, mevcut durumda uçak alımını devam ettireceklerini ifade etti. 
     Gündoğdu, şu ana kadar kiraladıkları uçaklar nedeniyle yaklaşık 1 milyar dolarlık bir taahhüt altında olduklarını ve her an uçakları geri vererek bu borçtan kurtulabileceklerinin altını çizdi. 
     Yeni alacakları uçaklarda da aynı prosodürü takip edeceklerini anlatan Gündoğdu, bu uçakların yarısının mülkiyetlerinin alınması, diğer yarısının da kiralanmasının söz konusu olduğunu, THY'nin genç bir filo kurmak isteğini, 10 yaş üzerindeki uçakları filolarında bulundurmak istemediklerini söyledi. 
     Gündoğdu, THY'nin geçmiş yıllardaki performasına bakıldığında son 2-3 yılda kiraların ödenmesinde sıkıntı yaşanmadığını, bundan sonra da finansal anlamda herhangi bir sıkıntı olacağını düşünmediğini vurguladı. 
     
     İŞ YATIRIM GENEL MÜDÜRÜ KOÇ 
     Toplantıda konuşan İş Yatırım Genel Müdürü İlhami Koç da, halk arzlarda dönem dönem ''açık pencerelerin'' yaşandığını belirterek, ''THY'nin halka arzda dönüm noktası olacağını düşünüyorum, bir misyon yüklendi'' diye konuştu. 
     Halka arzlarla yeni yatırımcıların piyasaya kazandırıldığını anlatan Koç, bu halka arzda yeni bir uygulamayla yurtdışındaki yerleşik Türkler'in de sürece katılabileceklerini söyledi. 
     THY'nin halka arzında 5 ayrı grup oluşturulduğunu hatırlatan Koç, yatırımcılara kredi kartı ve taksitli ödeme şeklinde kolaylıkların da getirildiğini vurguladı. 
     
     YATIRIMCILARIN PORTFYLERİNDE THY HİSSELERİ OLACAK 
     THY'nin yüzde 1.8 oranındaki hisselerinin daha önce halka arz edildiğini de hatırlatan Koç, bu halka arz ile birlikte, THY'nin borsa açısından önemli şirketler statüsüne yükseleceğini kaydetti. 
     Koç, THY'nin hem Türkiye'de hem de yurtdışında hazırlanacak raporlarda yer alacağını belirtirken, ''yatırımcıların portföylerinde THY'nin hisseleri olacak. Daha önceden İş Bankası, TÜPRAŞ ve Petrol Ofisi'nde halka arzlar oldu. Yatırımcılar aldıkları seviyenin altına düşmediler, para kaybetmediler. THY'de de böyle olacağını düşünüyorum'' dedi. 
     Borsa'daki THY hisselerinin fiyatının yüzde 7 oranında düştüğü hatırlatılarak, bunun nedeninin sorulması üzerine de Koç, THY'nin borsadaki hissesinin yüzde 1.8 olduğunu, bunun düşük bir miktar olduğunu, ancak halka arzlarda hisse senetleri fiyatlarının yükselebileceği ya da düşebileceğini, bunu normal karşılamak gerektiğini kaydetti. 
     
</TEXT>
</DOC>
