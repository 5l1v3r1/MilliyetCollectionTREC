<DOC>
<DOCNO> 275633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/28/son/soneko49.html </URL>
<DATE> 2004/09/28/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Vergi daireleri yarın ve 30 Eylül'de fazla mesai yapacak... 
</HEADLINE>
<TEXT>

     İstanbul'daki vergi daireleri, Vergi Barışı Yasası'na göre yapılacak ödeme süresinin son günleri olması nedeniyle yarın ve 30 Eylül Perşembe günü fazla mesai yapacak. 
     İstanbul Defterdarlığı'ndan yapılan yazılı açıklamada, 4811 sayılı Vergi Barışı Yasası'na göre başvuruda bulunularak ödenmeyen taksitlerin 31 Temmuz 2004 tarihine kadar her ay için ayrı ayrı yüzde 10, 1 Ağustos 2004 tarihinden itibaren yüzde 5 fazlası ile birlikte Eylül ayı sonuna kadar ödenmesinin mümkün olduğu anımsatıldı. 
     Ödeme süresinin 30 Eylül mesai saati bitiminde sona ereceğine işaret edilen açıklamada, yasaya göre ödeme yapılmadığı takdirde söz konusu borçların vade tarihinden ödendikleri tarihe kadar gecikme zammı hesaplanmak suretiyle cebren takip ve tahsiline devam edileceği vurgulandı. 
     Bu nedenle taksitlerini ödemeyen mükelleflerin 30 Eylül tarihine kadar ödeme yapmalarının kendi menfaatlerine olacağı vurgulanan Defterdarlık açıklamasında, mükelleflerin ödemelerini bağlı bulundukları vergi dairelerine yapabilecekleri gibi bakanlıkça vergi tahsil anlaşması yapılan bankalar vasıtasıyla da yapabilecekleri kaydedildi. 
     Açıklamada, ödeme süresinin son günleri olması nedeniyle yarın ve 30 Eylül tarihlerinde vergi dairelerinde personelin 17.00-20.00 saatleri arasında fazla mesai yapacağı ve son mükellef daireyi terk edene kadar dairelerin açık bulundurulacağı bildirildi. 
     
</TEXT>
</DOC>
