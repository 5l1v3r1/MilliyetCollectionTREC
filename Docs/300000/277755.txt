<DOC>
<DOCNO> 277755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/son/soneko38.html </URL>
<DATE> 2004/10/06/ </DATE>
<TIME> 16.40 </TIME>
<AUTHOR>  </AUTHOR>
<HEADLINE>
Dünya Bankası Türkiye'nin ilerleme raporunu memnuniyetle karşılıyoruz 
</HEADLINE>
<TEXT>

     Dünya Bankası'nın, Avrupa Komisyonu'nun Türkiye ilerleme raporunu memnunlukla karşıladığı belirtildi. 
     Dünya Bankası Türkiye Temsilcisi Andrew Vorkink, ''Avrupa Komisyonu'nun kararı, Türkiye ve Türkiye ekonomisi için bir dönüm noktasıdır'' dedi. Dünya Bankası'nın Türkiye Temsilciliği'nden yapılan açıklamada, Avrupa Komisyonu tarafından bugün açıklanan Türkiye ilerleme raporu değerlendirildi. 
     Açıklamada, Türkiye ile müzakerelere başlanılması konusunda son kararın Aralık ayında verileceği hatırlatılarak, Dünya Bankası'nın Türkiye için 2004-2006 yılını içeren ülke yardım stratejisinde yer alan birçok unsurun Türkiye'nin bu sürecine yardım edeceği ifade edildi. 
     Komisyon raporunun bir sonucu olarak, Dünya Bankası'nın, aralarında Türkiye ekonomisinin Avrupa Birliğine tam üyeliğin etkilerinin ayrıntılı analizini de içeren aktivitelerini artıracağı kaydedilen açıklamada şöyle denildi 
     ''Dünya Bankası, görüşme sürecinde Türkiye'nin, aralarında Avrupa Birliği standartlarının karşılanması ve tam üyelik görüşme sürecinde AB fonlarının kullanılmasını da içeren alanlarda yardım konusunda program kapsamında ileri adımlar atacak.'' Dünya Bankası Türkiye Temsilcisi Andrew Vorkink, Komisyon kararının Türkiye ve Türkiye ekonomisi için bir dönüm noktası olduğunu söyledi. 
     Türkiye'nin AB'nin ekonomik kriterlerini karşılaması için önünde sayılı yıllar olduğuna işaret eden Vorkink, AB'ye 1 Mayıs tarihinde katılan 10 ülke ekonomisinde tam üyeliğin olumlu etki yaratması kadar, ekonomik reformların devamı ve yabancı sermayenin artışına da dikkati çekerek, Türkiye'nin böyle bir potansiyeli olduğunu bildirdi. 
     Vorkink, Dünya Bankası'nın, Türkiye'nin Avrupa'ya entegrasyonu sürecinde yardıma hazır olduğunu kaydetti. 
     
</TEXT>
</DOC>
