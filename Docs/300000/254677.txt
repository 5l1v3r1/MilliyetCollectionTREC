<DOC>
<DOCNO> 254677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/guncel/gun01.html </URL>
<DATE> 2004/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürdüklerimin kimliğini bilmiyordum 
</HEADLINE>
<TEXT>


Polisin, 9 cinayet işlediğini iddia ettiği Hizbullah tetikçisi Mehmet Ali Geçer "Öldürdüklerimin kimliğini ertesi günü gazetelerden öğreniyordum" dedi 

Erdal Kılınç 

Hizbullah tetikçisi olduğu gerekçesiyle gözaltına alınan Mehmet Ali Geçer'in, eski DEP Milletvekili Mehmet Sincar'ın da aralarında bulunduğu 9 kişinin öldürüldüğü eylemlere katıldığı öne sürüldü. Polis sorgusunda, olay anında kimi vurduğunu bilmediğini söyleyen Geçer'in, "Kimliklerini ertesi gün gazetelerden öğreniyordum" dediği iddia edildi. 
Kaçak yaşadığı Almanya'dan sınır dışı edilen ve Türkiye'nin Mainz Başkonsolosluğu'ndan aldığı seyahat belgesi bulunan Geçer, 7 Temmuz'da Atatürk Havalimanı'nda yakalandı. Hizbullah'ın askeri kanadında görev yapan Geçer, Terörle Mücadele Şube Müdürlüğü'nde sorguya alındı. 
Edinilen bilgiye göre, inançlı biri olduğu için örgüte katıldığını söyleyen Geçer, 1992 - 1994 döneminde katıldığı silahlı saldırılarla ilgili şunları kaydetti 
"Askeri sorumlular bana kimin öldürüleceğini söylüyorlardı. Fotoğraflarını gördüğüm kişilerin kim olduklarını bilmiyordum. Eylemi gerçekleştirdikten sonra basında çıkan haberleri takip ederek, vurduğum kişiler hakkında bilgi sahibi oluyordum." 
Geçer, Hizbullah'ın Mardin, Batman ve Diyarbakır'da İslami yaşantıdan uzak, PKK sempatizanı ya da karşı görüşten birçok kişinin öldürülmesini emrettiğini anlattı. Uzun süre kaçak yaşadığını söyleyen Geçer'in, "Yaptığım eylemlerin dinle ilgisi yok, çok pişmanım" dediği iddia edildi. Silahlı eylemlere karşı olduğu gerekçesiyle dönemin Hizbullah lideri Hüseyin Velioğlu'ndan ayrılan Menzil Grubu'nun lideri Fidan Göngör'ün işyerini kurşunladığı belirtilen Geçer'in, birçok adam kaçırma ve rehin alma olayına da katıldığı öne sürüldü. Güngör'ün, örgütün İlim Kanadı tarafından öldürüldüğü, ancak cesedinin henüz bulunamadığı bildirildi. Tutuklanan Geçer'in işlediği ileri sürülen cinayetler şöyle 
Adil Bayuk, Seyfettin Oktan ve Mehmet Emin Deniz'in 1992 yılında Nusaybin'de öldürülmesi.Eski DEP Milletvekili Mehmet Sincar ile Metin Özdemir'in, 4 Eylül 1993'te Batman'da öldürülmesi.Mehmet Salih Saltıkalp ile Metin Tan'ın aynı yıl Batman'da öldürülmeleri.Mehmet Zeki Aydıyaman'ın 1994'te yine Batman'da öldürülmesi, Feyruşar Er'in öldürülmesi talimatının verilmesi. 

HEP'linin kardeşini kaçırttı 
Geçer'in HEP İl Teşkilatı ve İHD Batman Şubesi Yönetim Kurulu Üyesi Sıddık Tan'ın kardeşi Hasan Tan'ın sorgulama amacıyla kaçırılışını organize ettiği öğrenildi. Hasan Tan daha sonra serbest bırakılmıştı. Ağabeyi Sıddık Tan ise 20 Haziran 1992'de öldürülmüştü. Geçer, çıkarıldığı nöbetçi mahkeme tarafından tutuklandı. 


</TEXT>
</DOC>
