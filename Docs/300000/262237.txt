<DOC>
<DOCNO> 262237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/11/ekonomi/eko03.html </URL>
<DATE> 2004/08/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigaraya vergi zamları yolda 
</HEADLINE>
<TEXT>


Hükümet sigaradaki yüzde 55.3 oranındaki ÖTV'yi yüzde 28'e düşürürken, şark tütünü oranına göre paket başına 1 milyon liraya kadar çıkan maktu vergi getirdi 

AHMET ERHAN ÇELİK Ankara 

Hükümet, yabancı şirketlerin sigara fiyatlarındaki indiriminin vergi kaybına neden olmaması için vergileri artırdı. Sigarada yüzde 55.3 olan ÖTV oranı yüzde 28'e düşürülürken, şark tipi tütün kullanılmayan sigaralara paket başına 1 milyon liraya kadar maktu vergi getirildi. Yeni vergilerle birlikte yabancı şirketlerin fiyatı 2 milyon lira civarında bulunan markalarına zam yapması bekleniyor. 
Sigarada şark tipi tütün oranı yüzde 0- 24 olandan 50 bin TL adet paket başına 1 milyon TL , yüzde 25-49 olanlardan 30 bin TL adet paket başına 600 bin TL , yüzde 50 - 74 olanlardan 22 bin 500 TL adet paket başına 450 bin TL , yüzde 75- 100 olanlardan 17 bin 500 TL adet paket başına 350 bin TL maktu vergi alınacak. 
British American Tobacco BAT Genel Müdürü Paul Helderman da yeni vergi kararıyla markalarının fiyatlarını önemli ölçüde artıracağını ve dolayısıyla da rekabet ortamını olumsuz yönde etkileyeceğini söyledi. 

En şanslı Tekel 
Türkiye'de faaliyet gösteren yabancı şirketlerin ürettiği bütün sigaralarda şark tipi tütün oranı yüzde 0 -24 düzeyinde. Tamamen şark tipi tütünden üretilen ve vergisi en az artırılan sigaralar içinde Tekel'in Maltepe, Samsun, Bahar gibi ürünleriyle Philip Morris'in Türkü sigarası yer alıyor. Yabancı bir sigara şirketi yöneticisi fiyatları artırmaya zorlandıklarını savunarak Viceroy ile örnek verdi. 1 milyon 600 bin lira olan Viceroy'de şark tipi tütün içeriği yüzde 24'ün altında olduğu için 1 milyon lira maktu vergi alınacak. Buna yüzde 28 ÖTV eklendiğinde vergi yükü 1 milyon 550 bine ulaşacak. Vergi yükü ile satış fiyatı arasındaki fark 50 bin liraya düştüğü için zorunlu olarak zam yapılacak. 

Fiyat artışı kaçınılmaz oldu Sektör yetkilileri, özellikle yabancı harmanlı, orta fiyat grubunda yer alan sigaralarda fiyat artışının kaçınılmaz hale geldiğini öne sürüyor. Bazı sektör yetkilileri, yeni ÖTV'nin orta ve alt gruptaki yabancı harmanlı sigaralar ile üst fiyat seviyesindeki sigaraların fiyatlarını birbirine yaklaştıracağını, bunun kaçakçılığı artıracağını savunuyor. Bazı yetkililer de dışarıdan ithalat yasak olduğu için şark tipi tütün esasının Türk tütünü anlamına geldiğini, bunun AB mevzuatına aykırı olacağını ileri sürüyor. Bir diğer görüş, bunun Türk tütününü koruyacağı, Tekel'in değerini artıracağını savunuyor. 

Puroda yeni vergi düzenlemesi 
Bu arada Bakanlar Kurulu kararına göre tütün içeren purolar, uçları açık purolar ve sigaralar için de ÖTV yüzde 55.3'ten yüzde 50'ye çekildi. Tütün içeren sigaralar ve diğerleri için de ÖTV oranı yüzde 28 olarak belirlendi. İçilen tütün ile enfiye ve çiğnemeye mahsus tütün için ÖTV oranı da yüzde 50'ye indirildi. Tütün içiren purolar, uçları açık purolar ve sigarollere gram başına 180 bin lira maktu vergi konuldu. 

Şark tipi tütün oranına göre vergi Ürün Maktu vergi TL Puro, sigarillolar 180.000 gram Şark tipi tütün oranı Yüzde 0 - 24 dahil 50.000 adet Yüzde 25 - 49 dahil 30.000 adet Yüzde 50 - 74 dahil 22.500 adet Yüzde 75 - 100 dahil 17.500 adet 
Güneşte kurutulmuş şark tipi tütün ve tütün döküntüleri ile bunlardan elde edilen homojenize veya yeniden tertibe edilmiş tütünler. 

</TEXT>
</DOC>
