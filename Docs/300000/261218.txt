<DOC>
<DOCNO> 261218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/06/son/sontur40.html </URL>
<DATE> 2004/08/06/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
"Gökova ve çevresindeki depremler azalarak devam edecek" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürlüğü, son günlerdeki deprem etkinliğinin Gökova Körfezi'nin Bodrum ve Datça arasında kalan kısmında yoğunlaştığını belirterek, ''deprem etkinliğinin bir süre daha sıklığı ve büyüklüğü azalarak devam etmesinin beklendiğini'' bildirdi. 
     BÜ Kandilli Rasathanesi ve Deprem Araştırma Enstitüsü Müdürlüğü'nden yapılan yazılı açıklamada, Milas, Bodrum, Gökova Körfezi ve Datça civarlarının Türkiye'nin deprem dizilerinin yoğun gözlendiği bölgeleri arasında yer aldığı vurgulanarak, şöyle denildi 
     ''Bölgedeki deprem etkinliği fırtına karakterinde başlar ve uzun süre devam eder. Deprem dizileri, içlerinde birden fazla deprem fırtınası barındırırlar. Volkanik kökenli kayaç topluluklarını barındıran bölgelerde deprem fırtınaları şeklindeki oluş düzeni sıkça rastlanan bir olgudur. Ancak burada farklı olan ana depremler, kısa zaman içerisinde büyüklükleri birbirine yakın şoklar şeklinde oluşur. Örneğin büyüklüğü 5.2, 5.5, 5.4 şeklindeki gibi benzer büyüklüklerde birkaç deprem şeklinde meydana gelir. Bu tür deprem dizileri, art arda gelen yakın büyüklükteki depremlerden sonra sıklıkları ve büyüklükleri zaman içinde azalarak haftalarca, hatta aylarca sürebilmektedir.'' 
     
     ''TEMMUZ AYI BAŞINDA BAŞLADI'' 
     Açıklamada, Çiftlikköy ve Gökova Körfezi depremler dizisi hakkında bilgi verilerek, şunlar kaydedildi 
     ''Muğla Çiftlikköy-Gökova Körfezi depremleri dizisi, temmuz ayı başlarında başlamıştır. Ancak depremlerdeki yoğun artış 2 Ağustos 2004 tarihinden itibaren görülmüştür. Bu süreç içerisinde depremlerin büyüklükleri, genellikle 3.0-4.0 arasında değişmiştir. 3-4 Ağustos 2004 tarihlerinde yerel saat ile 16.11'de büyüklüğü 5.0, saat 06.01'de 5.4 ve saat 07.19'da 5.0 olarak meydana gelen depremler, bölgedeki deprem oluş düzeninin karakteristiği içerisinde meydana gelmiş bir aktivite olarak düşünülmelidir. 
     6 Ağustos 2004 tarihi ve saat 10.00 itibariyle bölgede kaydedilen deprem sayısı 980'e ulaşmıştır.'' 
     Depremin kaynağının bulunduğu bölgenin, Gökova Körfezi'ni oluşturan ve genel uzanımı körfeze paralel olan normal faylar tarafından denetlendiği belirtilen açıklamada, ''Gökova Körfezi bölgesinde bulunan birçok diri fay parçasının deprem etkinliğinin devam ettiği ve bölgenin genelde normal fayların denetiminde deprem aktivitesini sürdürdüğü'' kaydedildi. 
     
     ''AZALARAK DEVAM EDECEK'' 
     BÜ Kandilli Rasathanesi ve Deprem Araştırma Enstitüsü Müdürlüğü'nün açıklamasında, şöyle devam edildi 
     ''Deprem etkinliğinin, körfezin Bodrum ve Datça arasında kalan kısmında yoğunlaşmış olup, bir süre daha sıklığı ve büyüklüğü azalarak devam etmesi beklenmektedir. Bölgede 3-4 Ağustos 2004 depremlerini oluşturan kaynağın aletsel dönemde ve yakın geçmişinde çok büyük deprem üretmediği bilinmektedir. Ancak bölgenin batısının, özellikle Ege Denizi, on iki Adalar bölgesi ve Anadolu karası şelfinin bulunduğu bölgenin de, önemli büyüklükte depremler ürettiği gözardı edilmemelidir.'' 
     
     BÖLGEDEKİ DEPREMLERE ÖRNEKLER 
     Bölgede 1987 yılında meydana gelen deprem etkinliği de anımsatılan açıklamada, Rodos-Marmaris açıklarında 1 Ocak 1987'de başlayan deprem etkinliğinin uzun bir süre devam ettiği ve yıl sonuna kadar büyüklükleri 4.0-5.1 arasında değişen depremlerin meydana geldiği kaydedildi. 
     1989 yılındaki deprem etkinliğine de dikkat çekilen açıklamada, büyüklüğü 5.3'e varan depremlerin yaşandığı hatırlatıldı. 
     Açıklamada ayrıca, bölgede 1990, 1993 ve 1996 yıllarında da deprem etkinliği yaşandığı belirtilerek, 1996'da Bodrum'da önemli bir deprem aktivitesi gözlendiği bildirildi. 
     
</TEXT>
</DOC>
