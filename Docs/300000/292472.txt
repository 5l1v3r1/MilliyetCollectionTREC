<DOC>
<DOCNO> 292472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/26/son/sontur49.html </URL>
<DATE> 2004/11/26/ </DATE>
<TIME> 21.27 </TIME>
<AUTHOR>  </AUTHOR>
<HEADLINE>
Mazlumder'den meşaleli ABD protestosu... 
</HEADLINE>
<TEXT>

     Mazlumder üyesi bir grup, ''ABD'nin Irak'ı işgalini ve Felluce operasyonunu'' protesto etti. 
     Fatih Kocasinan Caddesi'ndeki dernek binası önünde toplanan Mazlumder üyeleri, ellerindeki meşaleleri yakarak çeşitli sloganlar attı. 
     Grup adına basın açıklaması yapan Mazlumder İstanbul Şube Başkanı Mustafa Ercan, ''ABD'nin kan ve şiddet dışında dünyaya vereceği hiçbir şeyi olmadığını'' söyledi. 
     Ercan, ''Tarih, işgalcilerle bağımsızlık mücadelesi verenler arasında yüzlerce mücadeleye tanık olmuştur. Ancak, hiçbir mücadeleyi işgalci ve sömürgeci güçler kazanmış değildir. ABD, bütün kuvvetine ve zulmüne rağmen asla kazanamayacaktır'' görüşünü dile getirdi. 
     Protestocu grup, daha sonra ''Irak halkı kazanacak'' ve ''Felluce'ye selam, direnişe devam'' şeklinde sloganlar atarak dağıldı. 
     
</TEXT>
</DOC>
