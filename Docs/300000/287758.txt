<DOC>
<DOCNO> 287758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/10/son/sonsiy02.html </URL>
<DATE> 2004/11/10/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
CHP Türkiye, siyaset-bürokrat-müteahhit üçgeninde soyulmuştur 
</HEADLINE>
<TEXT>

     CHP Kastamonu Milletvekili Mehmet Yıldırım, Türkiye'nin, ''siyaset-bürokrat-müteahhit'' üçgeninde soyulduğunu öne sürdü. 
     TBMM Genel Kurulu'nda, Eski Bayındırlık ve İskan Bakanı Yaşar Topçu hakkındaki Soruşturma Komisyonu Raporu üzerinde görüşlerini ifade eden Yıldırım, Türkiye'de yolsuzlukların belli kişi ve gruplara çıkar sağlamak, rant yaratmak için yapıldığını söyledi. 
     Türkiye'nin ''siyaset-bürokrat-müteahhit'' üçgeninde soyulduğunu ileri süren Yıldırım, bunların tek başına kimseye çıkar sağlamayacağını belirtti. ''Üten müteahhit, ütülen ise devlet olmuştur'' diyen Yıldırım, Topçu'nun da buna aracı olduğun iddia etti. 
     Soruşturma Komisyonu'nun, Topçu'nun Yüce Divan'a sevkine, bürokratlar hakkında ise suç duyurusunda bulunulmasına karar verdiğini hatırlatan Yıldırım, müteahhitlerin ise suçsuz bulunduğunu aklandığını söyledi. ''Çünkü bunlar güçlü kişilerdir'' diyen Yıldırım, müteahhitler hakkında da suç duyurusunda bulunması gerektiğini savundu. Yıldırım, ''Şimdi bu kişiler, AKP'ye de anahtar ayarlamaya çalışıyorlar'' dedi. 
     CHP Artvin Milletvekili Yüksel Çorbacıoğlu ise Karadeniz Sahil Yolu ihalesinin usulünün nasıl seçildiği üzerinde durulmasını isteyerek, bir şeyin usulü seçilirken gerekçesinin de olması gerektiğini vurguladı. 
     Topçu'nun, ihale konusunda ''şekil şartına uyulduğu'' görüşünü savunduğunu anlatan Çorbacıoğlu, ''Bir şeyin doğruluğu için şekil şartına değil, sıhhat şartına uyulması önemlidir. İhaleyi usulüne göre yapmalıydınız sayın bakan. o zaman kimsenin bir şey söylemeye hakkı olmaz'' diye konuştu. 
     Türkiye'nin yolsuzluklar konusunda geçmiş dönemlerden daha kötü olduğunu, bunun, uluslararası kuruluşların sıralamasında görüldüğünü savunan Çorbacıoğlu, bunu herkesin sorgulamasını istedi. Yolsuzlukların nedeni olarak dokunulmazlıkların gösterildiğini belirten Çorbacıoğlu, ''Biz söylemekten yorulmadık, siz dinlemekten...Dokunulmazlıklar kaldırılsın. İktidarı bu konuda sorumluluğa davet ediyorum'' dedi. 
     AK Parti Kayseri Milletvekili Niyazi Özcan, Karadeniz Sahil Yolu'na karşı olmadığını ancak yolsuzluklara karşı olduğunu belirterek, Topçu'nun buna fırsat yarattığını söyledi. 
     Özcan, ''Ben, Topçu'nun Yüce Divan'a gitmesi için oy kullanacağım. Siz de böyle oy kullanın'' diye konuştu. 
     
</TEXT>
</DOC>
