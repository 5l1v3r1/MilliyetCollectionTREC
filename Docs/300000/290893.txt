<DOC>
<DOCNO> 290893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/16/son/sonspo22.html </URL>
<DATE> 2004/10/16/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Nihat Biraz daha geride oynarsam, rakibe daha fazla zarar veririm 
</HEADLINE>
<TEXT>

     İspanya 1. Futbol Ligi takımlarından Real Sociedad'ta oynayan Nihat Kahveci, ''Türk Milli Takımı'ndan memnun döndüm. Çok iyi bir hafta geçti ve 2 gol attım. İnşallah devamını Real'de getiririm'' dedi. 
     La Liga'nın 7. haftasında yarın deplasmanda Zaragoza ile yapacakları maç öncesi düzenlenen basın toplantısında konuşan Nihat, ilerinin biraz gerisinde oynaması halinde kendisine daha fazla boşluk bulup, rakip takıma daha fazla zarar verebileceğini savundu. 
     Ligde son 2 haftadır gol atamadığından dolayı ''özellikle bir endişesinin olmadığını'' söyleyen Türk futbolcu, ''Artık önemli olan kaleyi gol yemeden kapatmak. Eğer bunu başarabiliyorsanız zaten 1 puan aldınız demektir ve gol atarsan kazanırsın. Son maçta Darko'nun yaptığı gibi. Ama takımların ilk düşündüğü savunmaktır'' şeklinde konuştu. 
     Ligde ilk galibiyetlerini geçen hafta aldıklarını hatırlatan Real Sociedad'ın yıldız futbolcusu, halen ligde kötü durumda olduklarını, Zaragoza'da galip gelip kendilerini biraz daha rahat hissetmek istediklerini ifade etti. 
     Öte yandan, Nihat'ın takım arkadaşı Darko Kovaçeviç, Sırbistan 2. ligindeki Proleter de Zrenjanin Kulübü'nün başkanı oldu. Geçmişte iki sezon Proleter de Zrenjanin formasını giyen Kovaçeviç, ''Bu kulübe manevi borcum var ve krizden çıkmalarına yardımcı olmak istiyorum'' dedi. 
     Real Sociedad, ligin 7. haftasına girilirken, 5 puanla 17. sırada bulunuyor. 
     
</TEXT>
</DOC>
