<DOC>
<DOCNO> 285129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/01/son/sonsiy23.html </URL>
<DATE> 2004/11/01/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Yeni TCK'nın uygulanmasında değişiklik... Lehe hükümler öncelikli... 
</HEADLINE>
<TEXT>

     Yeni TCK'nın uygulama ve yürürlük şekline ilişkin yasa tasarısı uyarınca, 1 Nisan 2005 tarihinden önce kesinleşmiş olan mahkumiyet kararları hakkında kanunun lehe olan hükümleri öncelikle dikkate alınarak infazın ertelenmesine veya durdurulmasına karar verilecek. 
     TBMM Adalet Alt Komisyonu, ''Türk Ceza Kanununun Yürürlük ve Uygulama Şekli Hakkında Kanun Tasarısı''nda değişiklik yaptı. Yeni TCK'nın uygulanmasına açıklık getiren maddeye göre, 1 Nisan 2005 tarihinden önce kesinleşmiş olan mahkumiyet kararları hakkında bu kanunun lehe olan hükümleri öncelikle dikkate alınarak infazın ertelenmesine veya durdurulmasına karar verilecek. Bu madde, yasanın yayımı tarihinde, diğer hükümleri ise TCK'nın da yürürlük tarihi olan 1 Nisan 2005 tarihinde yürürlüğe girecek. 
     Tasarıda yapılan değişiklikle, Maliye Bakanlığı'na ceza belirleme yetkisi tanıyan düzenleme metinden çıkarıldı. Ayrıca, ağır para cezasının adli para cezasına dönüştürülmesini düzenleyen maddede, ''alt ve üt sınırlar arasında uygulama yapılmasını gerektirir nitelikteki adli para cezalarında cezanın alt sınırı 450 milyon, üst sınırı ise 100 milyar Türk Lirası olarak uygulanır'' ifadesine, nispi para cezalarının bu hükme tabi olmayacağı ibaresi eklendi. Bu düzenleme, kaçakçılık suçları gözönünde bulundurularak yapıldı. 
     TBMM Adalet Komisyonu, Çarşamba günü toplanarak tasarıyı görüşecek. 
     
</TEXT>
</DOC>
