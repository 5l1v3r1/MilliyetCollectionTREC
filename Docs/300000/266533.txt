<DOC>
<DOCNO> 266533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/26/son/sondun36.html </URL>
<DATE> 2004/08/26/ </DATE>
<TIME> 17.39 </TIME>
<AUTHOR>  </AUTHOR>
<HEADLINE>
Talat " Rusya BM ile ilişkilerimizde kilit ülke" 
</HEADLINE>
<TEXT>

     KKTC Başbakanı Mehmet Ali Talat, Rusya'nın BM Güvenlik Konseyi'ndeki etkin rolüne dikkat çekerek, Türkiye'nin bu ülkeden destek talebinin büyük yararı olacağını söyledi. 
     Talat bugün bir kabulünde, Rusya Devlet Başkanı Vladimir Putin'in eylül başında Ankara'ya yapacağı ziyarete ilişkin soruları yanıtladı. 
     Rum tarafıyla geleneksel olarak yakın ilişkileri olan Rusya'ya Kıbrıs sorununun iyi anlatılmasının önemine dikkat çeken Talat, ''Rusya, Güvenlik Konseyi daimi üyesi bir ülke olarak BM ile ilişkilerimizde kilit bir ülkedir. Rusya'dan elde edilebilecek desteğin büyük değeri var'' dedi. 
     Talat, KKTC'nin uluslararası temaslarda sınırlı imkana sahip olduğunu belirterek, Türkiye'nin Kıbrıs konusunda ve Kıbrıs Türk halkının çıkarlarına dayalı destek arayışının memnuniyet verici olduğunu kaydetti. Talat, Rusya'nın Kıbrıs Türkünün ekonomik izolasyondan kurtarılmasına ilişkin tavrının temaslarla ileriye götürülmesinin büyük yararı olacağını söyledi ve şunları kaydetti 
     ''Kıbrıs konusunda Güvenlik Konseyi'nin tutumu çok önemli, güçlü yaptırım yetkileri var. Güvenlik Konseyi Kıbrıs Türküne uygulanan izolasyonu kaldırma çağrısı yaparsa, büyük ölçüde kalkması kolaylaşır. Burada da Rusya'nın belirleyici bir rolü var ve bu nedenle Türkiye'nin Rusya'nın desteğini istemesi oldukça isabetli olur.'' 
     
     BM BARIŞ GÜCÜ'NÜN YENİDEN YAPILANMASI 
     Talat, kapıların açılması ve Kuzey'de yaşayan Maronitlerle Rumlara yönelik önlemlerin ardından Barış Gücü'nün KKTC sınırları içerisindeki rolünün azaldığını söyleyerek, Barış Gücü'nün sayısının azaltılmasının ve görev tanımlarının değişmesinin yararlı olacağını da kaydetti. 
     Konuya ilişkin olarak taraflarla temas için BM'den bir heyetin eylül başında adaya geleceğine dikkat çeken Talat, şunları söyledi 
     ''Barış Gücü askerinin sayısında azaltmaya ihtiyaç var. Bin kişiye artık ihtiyaç yok. Ama Kıbrıs sorunu çözümlenmediğine göre Barış Gücü'nün fonksiyonlarına, varlığına ihtiyaç var. Ara Bölge'de görev yapmasına ihtiyaç var. Sayının azaltılması ve buna uygun olarak görev tanımlarının değişmesi, polis görevi yapması daha doğru olur.'' Talat, Kıbrıs'ta çözüme karşı çıkan Rum yönetiminin, Barış Gücü'nün varlığının aynen devam etmesini istediğine de dikkat çekerek, şunları kaydetti 
     ''Rum yönetimi ısrarla Barış Gücü'nü aynı şekilde tutmaya çalışıyor. Amacı da Kıbrıs sorununu kendi politikaları çerçevesinde 'Türk askerinin buradaki varlığı' meselesine indirgemektir. Buna BM'nin rağbet etmemesi gerekir. Çözümde isteksiz olan Rum tarafı statükoyu BM Barış Gücü'nü kullanarak sürdürmek istiyor. Hem çözüme engel olacaksın, hem de Barış Gücü'nün buradaki varlığının devamında ısrar edeceksin. Bunlar uyumlu tutumlar değil.'' 
     
</TEXT>
</DOC>
