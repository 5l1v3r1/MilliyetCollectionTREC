<DOC>
<DOCNO> 274125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/23/guncel/gun08.html </URL>
<DATE> 2004/09/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Şırnak'ta yayla yasağı 
</HEADLINE>
<TEXT>


PKK'lı teröristlerin artan eylemleri nedeniyle Şırnak Valiliği, yaylalara çıkış yasağı getirdi. Halk karara tepki gösterdi 

FERİT ASLAN Diyarbakır DHA 

Şırnak Valiliği, PKK'lı teröristlerin son zamanlarda artan eylemleri üzerine Cudi ve Gabar Dağı başta olmak üzere bölgedeki yaylalara güvenlik gerekçesiyle çıkış yasağı getirdi. Bu bölgelere çıkanlara yasal işlem uygulanacağını belirten Şırnak Vali Vekili Mustafa Yel, "Şartlar normale döndüğü zaman yasak kararı da kaldırılacaktır" dedi. Şırnak'ın SHP'li Belediye Başkanı Ahmet Ertak ise, yasağın yeniden canlanan ekonomiyi ve köye geri dönüşleri olumsuz etkileyeceğini öne sürdü. İHD Diyarbakır Şube Başkanı Selehattin Demirtaş ise, getirilen yasaklamanın insan hakları açısından mülkiyet hakkının, seyahat hakkının, kişi güvenliği ve özgürlüğü hakkının ağır ihlali olduğunu kaydetti. Yasak getirilen alanların Cudi, Gabar, Bestler, Dereler, Kel Mehmet Dağları, incebel ve Faraşin bölgeleri olduğu belirtildi. 



</TEXT>
</DOC>
