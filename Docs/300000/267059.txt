<DOC>
<DOCNO> 267059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/28/siyaset/axsiy02.html </URL>
<DATE> 2004/08/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Özkaya rapor aldı 
</HEADLINE>
<TEXT>


Çakıcı skandalı nedeniyle sıkıntılı günler geçiren Yargıtay Başkanı, 20 gün rapor aldı. Adli yıl açılışına katılmayacak olan Özkaya'nın, çevresine "Ağır iddialara değinemeyeceğim bir konuşma yapacağıma hiç yapmam daha iyi" dediği öğrenildi 

GÖKÇER TAHİNCİOĞLU Ankara 


MİT'çi Kaşif Kozinoğlu'na Alaattin Çakıcı dosyasıyla ilgili bilgi verdiğinin ortaya çıkmasıyla zor duruma düşen Yargıtay Başkanı Eraslan Özkaya, Cumhurbaşkanı Ahmet Necdet Sezer ve Yargıtay Başsavcısı Nuri Ok'un da aralarında bulunduğu çok sayıda etkili ismin adli yıl açılışını protesto etme olasılığı karşısında direnemedi. 20 günlük rapor olan Özkaya, 6 Eylül'deki adli yıl açılış töreni ve resepsiyonunda bulunmayacak. Özkaya'nın yerine açış konuşmasını Yargıtay 1. Başkan Vvekili Mater Kaban yapacak. 
Çakıcı dosyasına ilişkin skandalın açığa çıkmasının ardından "6 Eylül'deki adli yıl açış konuşmasında tüm gerçekleri açıklayacağım. Olayın arkasındaki güç odaklarını anlatacağım" diyen Özkaya, "Adli yıl açılışında kişisel konular gündeme getirilemez" eleştirileri karşısında geri adım attı. 
Özkaya bu arada 53 sayfalık konuşma metni hazırladı. Metinde hakkındaki iddialara yanıt veren Özkaya, eleştiriler üzerine "kişisel konuları" çıkardı. Hazırladığı ilk konuşmadan geriye, yargının genel sorunlarından söz eden 25 - 26 sayfa kalan Özkaya, son günlerde çevresine "Bu kadar ağır iddialardan sonra hiçbir konuya değinemeyeceğim bir konuşma yapacağıma hiç yapmam daha iyi" dedi. 

Başsavcı Ok da karşı çıktı 
Ok da önceki gün Özkaya için "Temsil zaafı var. Yargıtay üyelerinin adli yıl açılışına gitme koşulları sağlanmalıdır" ifadelerini kullandı. Bu açıklama, kulislerde istifaya açık davet olarak yorumlandı. Ayrıca Ok'un, Özkaya'nın adli yıl açılışına katılma kararını değiştirmemesi halinde, törene gitmeme eğiliminde olduğu kulislere yansıdı. Ok'un ardından Sezer'in de adli yıl açılışına katılmayabileceğini ortaya koyması, Özkaya'ya yeni bir karar aldırdı. 
4 yıl önce by - pass ameliyatı geçiren Özkaya, dün kardiyolojik nedenleri gerekçe göstererek, Yargıtay doktorundan 20 günlük rapor aldı. Raporunu Yargıtay Genel Sekreterliği'ne veren Özkaya, doktora kısa süre önce kalbinde sıkışma yaşadığını ve bunun tekrarlamasından endişe duyduğunu söyledi. Özkaya'nın hastanede sağlık kontrolünden de geçeceği bildirildi. 
Yargı kulislerinde Özkaya'nın, dünkü açıklamalarından sonra Sezer'in adli yıl açılışına gelip gelmeyeceğini sorduğu, net yanıt alamaması ve genel havanın gelmeyeceği yönünde olması nedeniyle rapor almaya karar verdiği iddia edildi. Ancak Yargıtay Başkanlığı'na yakın isimler bu iddiaları doğrulamadı. 
Özkaya'nın yerine açılış konuşması yapacak olan Kaban, resepsiyonda da ev sahipliği yapacak. Kaban, Özkaya'nın dosyasını görüşmek üzere Yargıtay Başkanlık Divanı'nı toplantıya çağırmakla da görevli. 
Kulislerde Özkaya'nın, 6 Eylül'deki genel hava ve Başkanlık Divanı'nın kendisi hakkında yapacağı toplantının ardından istifa edebileceği yorumları da yapıldı. Özkaya'nın, hakkındaki soruşturma bittikten sonra iddiaları yanıtlayacağı, başta Ok olmak üzere bazı Yargıtay üyelerini ağır dille eleştireceği bildirildi. 

'Yanlış yolu seçti' yorumu 

Yargıtay Başkanı Eraslan Özkaya'nın rapor alarak adli yıl açılışına katılmama kararı, yargı kulislerinde "en yanlış yolu seçti" diye yorumlandı. Kulislerde Özkaya'nın tepkilerden dolayı geri adım attığı yorumları yapılırken, bazı üyeler "Ya istifa etmeli ya da törene katılmalıydı. Verdiği karar 'kaçtı' olarak yorumlanır" dedi. Yargı kulislerinde adli yıl açılışında Türkiye Barolar Birliği ve Anayasa Mahkemesi temsilcilerinin Özkaya'yı istifaya davet edeceği yorumları yapılıyordu. 


</TEXT>
</DOC>
