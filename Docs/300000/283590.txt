<DOC>
<DOCNO> 283590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sonyas19.html </URL>
<DATE> 2004/10/26/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
ABD'nin en güvenli kenti New York 
</HEADLINE>
<TEXT>

     Amerikan Federal Soruşturma Bürosu FBI tarafından açıklanan suç istatistiklerine göre, dokuz suç kategorisinden sekizinde gerileme kaydeden New York'un ABD'nin büyük şehirleri arasında en güvenlisi haline geldiği bildirildi. 
     New York Post gazetesinde yer alan habere göre, 2003 yılında New York'ta şiddet eylemleri ve işlenen suçlarda yüzde 6,9 oranında azalma olduğu belirtilirken, bu oranın ulusal ortalamanın yarısına denk geldiği kaydedildi. Cinayet, yaralama, tecavüz, gasp ve çeşitli saldırılardan oluşan şehirdeki toplam suç sayısının 2002'de 63,839 olduğu, ancak 2003 yılında bu sayının 59,448'e gerilediği ifade edildi. 
     ABD genelinde genel suç oranlarında geçen yıl yüzde 0,5'lik bir düşüş kaydedilmesine rağmen, New York'ta genel suçlarda 5,8'lik bir gerileme olduğu belirtildi. Her 100 bin kişi başına 2,917 suçun düştüğü New York'un, ABD'nin en büyük 10 şehri arasında en düşük suç oranına, genel suçlardaysa New York'un 229 şehir arasında 210. sırada yer aldığına işaret edildi. 100 bin kişi başına 9,328 suç düşen Dallas ise bu konuda birinci sırada yer aldı. 
     New York'ta artış gözlenen tek suç kaleminin cinayetler olduğu belirtilirken, 2002'de 587 olan bu rakamın 2003'te 597'ye yükseldiği, ancak buna rağmen New York'un cinayet oranlarında da ülkenin ilk 100 metropolitan bölgesi arasında yer almadığı kaydedildi. New York'ta her 100 bin kişi başına 5,2 cinayet düşerken, bu sayının Detroit'te 19,5, Los Angeles'taysa 10,6 olduğu belirtildi. 
     FBI tarafından dün yapılan açıklamada, ulusal çapta 2003 yılında işlenen şiddet içeren suçların yüzde 3 oranında azaldığı kaydedilmişti. 
     Bu arada, New York Times gazetesinde yer alan bir habere göre, New York polisi şehirdeki sokak çetelerine savaş açtı. Bölge Savcısı Thomas J. Spota, yaptığı açıklamada son üç hafta içinde Huntington tren istasyonu çevresinde sokak çatışmalarına karışan 130 kişinin tutuklandığını söyledi. 
     Tutuklananlardan 56'sının ulusal ya da yerel düzeydeki sokak çetelerine mensup olduğunun tespit edildiği belirtilirken, bu kişilerin son zamanlarda en az 58 olaya karıştıklarının belirlendiği kaydedildi. 
     
</TEXT>
</DOC>
