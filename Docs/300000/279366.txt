<DOC>
<DOCNO> 279366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun21.html </URL>
<DATE> 2004/10/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Rock yıldızları Kerry için son kez çaldı 
</HEADLINE>
<TEXT>

     ABD'nin önde gelen rock starları, 2 Kasım'da yapılacak başkanlık seçimlerinde Demokrat aday John Kerry'ye destek için son kez çaldılar. 
     ''Patron'' lakaplı şarkıcı Bruce Springsteen'in yanı sıra REM, Pearl Jam, Dave Matthews ve Dixie Chicks gibi grupların da aralarında bulunduğu 15 şarkıcı ve grup, 2 Ekim'de Philadelphia'da başlayan ve 11 eyaleti kapsayan turnenin son durağı başkent Washington'da Kerry için seçmenlerden oy istediler. 
     ''People have the power'' Halkın gücü var adlı konser turunun son ayağında yaklaşık 15 bin kişilik ve çoğunluğunu yaşları ilerlemiş müzik tutkunlarının oluşturduğu kalabalığı coşturan rock yıldızları, Başkan George Bush yönetimi karşıtı sloganlarla seyircileri ateşlediler. 
     ''Born in the USA'' adlı mit parçasıyla seyirciyi hareketlendiren Springsteen ''Değişim için sesinizi yükseltin'' çağrısında bulunurken, REM'in yıldızı Michael Stipe, country müziğin kraliçeleri Dixie Chicks ile değişim konusunda düet yaptı. 
     ''Kararsız seçmenler, şeytan sizi bekliyor'' diye uyarıda bulunan Springsteen, daha sonra, Başkan Yardımcısı Dick Cheney'nin önceden çalıştığı ve Irak'ta ihaleler alan Halliburton şirketinin adını da izleyicilere birçok kez söyletti. 
     
</TEXT>
</DOC>
