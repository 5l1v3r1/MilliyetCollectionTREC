<DOC>
<DOCNO> 276826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/02/son/sonyas01.html </URL>
<DATE> 2004/10/02/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Türkiye, Miss France 2005'e ev sahipliği yapacak... 
</HEADLINE>
<TEXT>

     Türkiye, 2005 yılında düzenlenecek Miss France güzellik yarışmasına ev sahipliği yapacak. 
     Fransa'daki Miss France yarışmalarını organize eden Endemol organizatörlük grubunun sahibi Xavier Fontenoy, ''Miss France-2005 finali öncesinde finale kalan 47 kızın Türkiye'de kamp yapacağını ve final gecesi gösterilecek görüntülerin Türkiye'nin tarihi, turistik ve kültürel mekanlarında çekileceğini'' söyledi. 
     Fontenoy, Deauville şehrinde açılan uluslararası turizm fuarındaki Türk standında Paris Kültür ve Turizm Müşaviri Serpil Varol ile birlikte düzenlediği basın toplantısında, gazetecilere yarışmayla ilgili bilgi verdi. 
     Xavier Fontenay'ın verdiği bilgiye göre, Fransa'nın tüm bölgelerinden seçilen güzellerin final gecesi gösterilecek görüntülerinin çekimleri Antalya ve Pamukkale'de yapılacak. 
     Güzelleri izlemek üzere çok sayıda Fransız televizyon ekibi, Fransa'nın ünlü dergilerinden Paris-Match ve Gala ile televizyon ve magazin dergileri Türkiye'ye gelecek. 
     Fransa'nın ünlü TF-1 kanalında 4 Aralık akşamı canlı yayınlanacak Miss France yarışmasında, Fransız güzeller, Türkiye'de yaptıkları kamp görüntüleri eşliğinde sahneye çıkacak. 
     Türkiye'nin Fransa'daki imajı açısından önemli bir tanıtım faaliyeti olması beklenen Fransız güzellik yarışmasını, canlı yayında 16 milyon kişinin izlemesi bekleniyor. 
     Fransız kamuoyu için önemli bir organizasyon olan Miss-France yarışmalarının Türkiye tanıtımıyla yapılması, Türkiye'nin Fransa'daki imajı açısından önemli bir fırsat olacağı belirtiliyor. 
     Ayrıca güzellerin çekimlerinin golf alanlarıyla ünlü Belek sahillerinde yapılacak olması, 5 yıldızlı konaklama tesislerinin, turizm imkanlarının tanıtımı ve Türkiye imajının Avrupa kamuoyuna aktarılması bakımından da önem taşıyacağı belirtiliyor. 
     
</TEXT>
</DOC>
