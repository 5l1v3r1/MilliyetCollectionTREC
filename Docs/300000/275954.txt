<DOC>
<DOCNO> 275954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/29/son/sonspo03.html </URL>
<DATE> 2004/09/29/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Daum Manchester Unıted yakaladığı tüm pozisyonlarda golü buldu 
</HEADLINE>
<TEXT>

     Fenerbahçe Teknik Direktörü Christoph Daum, Manchester United'e 6-2 yenildikleri karşılaşma sonrası yaptığı açıklamada, ''Rakibimiz neredeyle yakaladığı pozisyonların tamamını golle sonuçlandırdı'' dedi. 
     Maçın ilk yarısında Manchester United'in 3 pozisyona girdiğini ve 3-0 üstünlük sağladığını anlatan Daum, ''İkinci yarıya çıkarken maçı lehimize çevirmeyi hedefliyorduk. Golü bulduk. Daha sonra serbest vuruştan yediğimiz gole rağmen maçı bırakmadık ve bir gol daha attık. Fakat Manchester United bundan sonraki bölümde de girdiği pozisyonları gole çevirmeyi başardı'' diye konuştu. 
     Uluslararası karşılaşmalarda daha tempolu futbol oynamak ve daha iyi pas yapmak gerektiğini vurgulayan Daum, şöyle devam etti 
     ''Bu maçta rakibimizin tempolu oyununa ve isabetli paslarına karşılık veremedik. Bundan ders almalıyız. Belki bu farklı yenilgi, bundan sonra ligde ve Avrupa Şampiyonlar Ligi'nde oynayacağımız karşılaşmalarda bizim için daha iyi sonuçlar doğurabilir. Sonuçta farklı yenildik. Ancak, biz de girdiğimiz pozisyonları değerlendirebilsek, maç 6-5 gibi bir skorla bitebilirdi. O zaman herkes inanılmaz maç oldu yorumunu yapardı.'' Servet'in cezalı olması nedeniyle savunmada Fatih Akyel'e görev verdiğini anlatan Daum, ''Bu karşılaşmada sizin yaptığınız hatalar nelerdi '' şeklindeki bir soruya ise ''Bunu düşünmem lazım. İlk yarıda 3'lü savunmayla başarılı olamadık ve 3 gol yedik. Ancak, ikinci yarıda 4'lü savunmaya dönmemize rağmen 3 gol daha yedik. Öncelikle özeleştiri yapacağım'' diye yanıtladı. 
     
     VAN HOOİJDONK ''TOPU SÜREKLİ RAKİBİMİZE VERDİK'' 
     Fenerbahçe'nin Hollandalı golcüsü Pierre Van Hooijdonk, böyle maçlarda öncelikle topa sahip olarak oyunu kontrol etmek gerektiğini belirtirken, ''Biz ise topu sürekli rakibimize verdik. Onlar da bunu iyi değerlendirdi'' dedi. 
     Manchester United maçının çok zor geçeceğini bildiklerini, ancak böyle bir sonuç beklemediklerini anlatan Van Hooijdonk, ''İlk yarıda 3 savunma oyuncusuyla oynadık. Takım olarak hatalar yaptık. Bu hatalarımızdan ders çıkarmalıyız. Grupta şansımız sürüyor. Ancak, hatalarımızdan ders çıkarmazsak bizim için iyi olmaz'' diye konuştu. 
     Sarı-lacivertli takımın kaptanı Ümit Özat ise Manchester United karşısında ummadıkları bir skorla mağlup olduklarını belirtirken, ''Aslında 1-0 ile 6-2 arasında fazla fark yok. Fakat bu akşam camiamıza yakışır bir mücadele ortaya koyamadık'' dedi. 
     Ümit Özat, önlerinde 4 maçlarının daha bulunduğunu hatırlatarak, gruptan çıkacaklarına inandığını sözlerine ekledi. 
     Brezilyalı Alex ise açıklamasında Manchester United'in çok büyük bir takım olduğunu ancak kendilerinin bu maçta rakiplerine çok fazla fırsat verdiklerini söyledi. 
     
</TEXT>
</DOC>
