<DOC>
<DOCNO> 277591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/06/ekonomi/eko01.html </URL>
<DATE> 2004/10/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ara bağlantı çıkmazı 
</HEADLINE>
<TEXT>


T. Telekom Genel Müdürü Mehmet Ekinalan, ara bağlantı ücretlerinin çok düşük olduğunu belirterek, yargıya başvurma dahil tüm seçenekleri deneyeceklerini söyledi 

GÜLÇÜN ÜSTÜN Ankara 

Telekomünikasyon Kurumu'nun TK belirlediği ara bağlantı referans ücret tarifeleri, özelleşme sürecindeki Türk Telekom'u TT hayal kırıklığına uğrattı. Genel Müdür Mehmet Ekinalan, ücretlerin kuruma negatif etkisi olacağını belirtirken, "Yargıya başvurmak dahil tüm seçenekleri değerlendiriyoruz. Belirlenen ücretler çok düşük" dedi. 
Standart Ara bağlantı Referans Ücret Tarifesi'ni geçtiğimiz haftalarda açıklayan TK, başlatma ve sonlandırma ücretleri yeni yılın başı ile son aylarında iki kez indirilmesine karar verdi. Yeni yıla kadar, TT şebekesinde başlatma -sonlandırma ücretlerinin bir dakikası, alan içi 41 bin, alan dışı 59 bin, etkin piyasa gücüne sahip GSM şebekesinde sonlandırma ücreti de 156 bin lira olarak belirlendi. Ancak düzenleme ne özel sektörü, ne de Telekom'u memnun etti. 

'Sırada üç dev var' 
Beş özel şirketle ara bağlantı sözleşmesi imzaladıklarını belirten Ekinalan, "Şirketler test yayınlarını tamamlayıp hizmete başlayacaklar. Koç, Sabancı ve Doğan İletişim'le görüşme yaptık. Bu hafta içinde sözleşmeye imza atacağız. Lisans alan firmaların hepsi eskisi gibi istekli değil. Hizmet verecek firma sayısı onu geçmez" diye konuştu. Ekinalan, ara bağlantı ücretlerinin kurumun mevcut durumunu kötüye götüreceğini kaydederek, yargıya götürme ihtimalini de değerlendirdiklerini söyledi. Ekinalan, Telekom'un yeni tarife paketlerinde yer alan ve tüketici derneklerinin tepkisini çeken sabit ücret uygulamasından ise vazgeçmeye niyetleri olmadığını dile getirdi. 
Ekinalan, kurumun yargıya intikal eden 550 trilyon, yargıya intikal etmeyen 167 trilyon ve GSM operatörlerinden 1.5 katrilyon liralık alacağı için düzenledikleri borç yapılandırmasında bölge müdürlüklerine yetki verildiğini söyledi. 
Yapılandırmadan yararlanmak için son başvurunun 30 Kasım olduğuna dikkat çeken Ekinalan, "Borçlu aboneler il müdürlüklerine başvuracaklar. Borçlunun durumuna göre hangi kategoriye girdiği ve borcunu nasıl taksitlendirileceği belirlenecek" dedi. 


</TEXT>
</DOC>
