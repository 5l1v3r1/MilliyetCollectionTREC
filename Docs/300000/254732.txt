<DOC>
<DOCNO> 254732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sondun18.html </URL>
<DATE> 2004/07/12/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Fransa'da kısmi af, ırkçılar ve sübyancılar içeride 
</HEADLINE>
<TEXT>

     Rahmi Gündüz bildiriyor 
Fransa Cumhurbaşkanı Jacques Chirac'ın, ırkçı saldırı ve sübyancılık suçlarından mahkum olanları, 14 Temmuz Ulusal Gün dolayısıyla ilan edeceği kısmi affın dışında tuttuğu bildirildi. 
     Cumhurbaşkanlığı Sarayı'ndan yapılan açıklamada, bu yıl ilk defa ırkçı saldırıların ve sübyancılık suçlarından mahkum olanların kısmi af kapsamına alınmayacağı belirtildi. 
     Fransa'da cumhuriyet geleneğinde terör, yolsuzluk, uyuşturucu kaçakçılığı, polis veya cezaevi çalışanlarına karşı şiddet uygulamak suçundan mahkum olanların dışında diğer hükümlülerin cezaları, 14 Temmuz Ulusal Gün nedeniyle cumhurbaşkanının isteği üzerine kısmi olarak düşürülebiliyor. 
     Cumhurbaşkanı Chirac, geçen hafta yaptığı bir konuşmada, ırkçılığa ve Yahudi aleyhtarlığına karşı herkesin seferber olması gerektiğini söylemişti. 
     Konuşmasında, ''ırkçılığın Fransa'yı kirlettiğini'' belirten Chirac, ''bu tehdide karşı herkesin kararlılıkla mücadele etmesini'' istemişti. 
     
</TEXT>
</DOC>
