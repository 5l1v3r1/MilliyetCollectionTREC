<DOC>
<DOCNO> 286700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur03.html </URL>
<DATE> 2004/11/06/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Belediyeyi icraya verdiler çöpçü oldular... 
</HEADLINE>
<TEXT>

     Ağrı Belediyesi'nde önceki yönetim döneminden kalma maaşlarını alabilmeleri için belediyeyi icraya veren bir grup işçiye tepki gösteren Belediye Başkanlığı, bu işçilerden bazılarını çöp toplama biriminde görevlendirdi. 
     AA muhabirinin edindiği bilgiye göre, Ağrı Belediyesi'nde DİSK üyesi olduğu öğrenilen 18 kişilik grup, 2003 yılındaki ödenmeyen maaşlarının tahsili için belediyeyi icraya verdi. Ancak mevcut yönetim, işçilerin bu tutumunu tepkiyle karşılayarak, aralarında zabıta ve fen işleri biriminde çalışanların da bulunduğu 8 kişiyi çöp toplama biriminde görevlendirdi. 
     Belediye Başkanı Ekrem Aktaş, AA muhabirine yaptığı açıklamada, belediyeyi icraya veren işçilerin art niyetle hareket ettiklerini ifade ederek, ''Bu yüzden söz konusu işçilere tepki olarak bazılarının görev yerlerini değiştirdim'' dedi. 
     Önceki yönetim döneminde 480 milyon maaş alan ve hiçbir sosyal hakka sahip olmayan işçilerin maaşlarına göreve geldiklerinde yüzde 48 oranında zam yapıldığını bildiren Aktaş, ''Benim dönemimde işçilerin maaşlarında iyileşme olduğu gibi maaşlar da zamanında ödenmeye başladı. Buna rağmen bir grup işçimizin önceki yönetimden kalma alacaklarından dolayı belediyeyi icraya vermek istemesi, tamamen art niyetten kaynaklanmaktadır'' diye konuştu. 
     Belediyenin toplam 244 işçisi olduğunu, bu işçilerin hepsinin önceki yönetimden kalma toplam 650 milyar lira alacağı bulunduğunu, belediyenin kasasında ise 1 kuruş bile olmadığını anlatan Aktaş, şöyle devam etti 
     ''2002'den kalma borçları ödenen ve maaşlarında önemli oranda iyileşme sağlanan işçilerin yalnız 2003 yılından alacakları kaldı. Bu dönemdeki maaşları da ödemeye çalışıyoruz. Ancak 18 kişilik işçi grubu tamamen art niyetle hareket ederek, belediyeyi icraya verdiler ve ben de onların görev yerlerini değiştirerek, çöp toplama birimine verdim.'' 
     
</TEXT>
</DOC>
