<DOC>
<DOCNO> 266723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/guncel/gun06.html </URL>
<DATE> 2004/08/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıdan ültimatom 
</HEADLINE>
<TEXT>


ANKARA Milliyet 

Yargı kaynakları, Yargıtay Başkanı Eraslan Özkaya'nın istifa etmeyerek 6 Eylül'de yapılacak adli yıl açılış törenine katılması halinde, Anayasa Mahkemesi ve Danıştay'ın sert tepkisiyle karşılaşabileceğine dikkat çektiler. 
MİT - Çakıcı - Yargıtay üçgenindeki ilişkiler ağının açığa çıkmasıyla sarsılan ve yargı kulislerinde istifası beklenen Özkaya'ya, yüksek mahkemelerden tepki geldiği öğrenildi. Anayasa Mahkemesi ve Danıştay'dan bazı üyelerin, Özkaya'nın 6 Eylül'de "Yargıtay Başkanı" sıfatıyla hazırladığı konuşmayla adli yıl açılışını yapması halinde "ültimatom" niteliğinde açıklamalar yapacağı iddia edildi. 
Özellikle Anayasa Mahkemesi'nin Özkaya'nın istifa etmemesine tepkili olduğunu belirten kaynaklar, "Özkaya adli yıl açılışında konuşursa, Anayasa Mahkemesi adına da Başkan Vekili Haşim Kılıç sert açıklama yapabilir. Danıştay da benzer tavır gösterebilir" dediler. Yargı organlarının, yargının daha fazla yıpranmaması için Özkaya'nın istifa etmesi gerektiği görüşünde olduğu vurgulandı. 


</TEXT>
</DOC>
