<DOC>
<DOCNO> 271993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/soneko12.html </URL>
<DATE> 2004/09/15/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
OPEC, fiyatlardaki yükselişe çare arıyor... 
</HEADLINE>
<TEXT>

     Ali H.Yurtsever AA 

Petrol İhraç Eden Ülkeler Teşkilatı OPEC petrol bakanlarının bugün Viyana'da başlayacak toplantıda, ham petrol fiyatlarındaki aşırı yükselişi durdurmak için çözüm arayacakları bildirildi. 
     OPEC Genel Merkezi'nden verilen gayri resmi bilgilerde, kartel üyesi ülkelerin, ham petrolün variline 154 litre uygulanan fiyat aralığını, ortalama 30 dolar düzeyinde tutma konusunda toplantı öncesi görüş birliğine vardıkları belirtildi. 
     OPEC Başkanı ve Endonezya Petrol Bakanı Purnomo Yusgiantoro ise daha önce yaptığı açıklamada, 7 çeşit petrolden oluşan ''OPEC Sepeti'' içinde yer alan petrollerin varili için şu an 22- 28 dolar arasında seyreden gayri resmi fiyat aralığının, 28- 34 veya 26- 34 dolar aralığına yükseltilmesini planladıklarını söylemişti. 
     Örgüte yakın kaynaklar, petrol bakanları toplantısında ham petrol satış fiyatını istikrarlı bir düzeyde tutabilmek için, günlük üretimin kısılmasının da gündemde olduğunu belirtiyorlar. 
     OPEC Petrol Bakanları, Lübnan'ın başkenti Beyrut'ta yaptıkları son toplantıda, günlük üretim miktarını 1 Temmuz'dan itibaren 25,5 milyon varil, 1 Ağustos'tan itibaren de 26.0 milyon varil olarak belirlemişti. 
     OPEC piyasa izleme biriminin verilerine göre ''OPEC Sepetinin'' fiyatı son günlerde, varil başına 38.19 dolar civarında seyrediyor. 
     OPEC'in gayri resmi olarak belirlediği ''fiyat aralığı'', ham petrol fiyatlarının istikrarlı bir düzeyde tutulmasını sağlayan önemli bir araç olarak kabul ediliyor. 
     Kartel üyesi ülkelerin petrol bakanlarının kaldıkları otelde yapacakları görüşmelerin, bugün öğleden sonra OPEC merkezinde başlaması bekleniyor. 
     
     S.ARABİSTAN VE KUVEYT'İN ÜRETİM ARTIRMA TALEBİNE İTİRAZ GELDİ 

     Bugün Viyana'da yapılması beklenen petrol bakanları toplantısı öncesi, Suudi Arabistan ve Kuveyt'in günlük ham petrol üretimini 1 milyon varil artırma önerisinde bulunduğu bildirildi. 
     OPEC'e yakın kaynaklar, toplantı öncesi yapılan ikili temaslar sırasında bazı üyelerin ''günlük 1 milyon varil üretim artışına itiraz ettiklerini ve 500 bin varil artırma önerisinde bulunduklarını'' belirttiler. 
     OPEC petrol bakanları Lübnan'ın başkenti Beyrut'ta yaptıkları son toplantıda, günlük ham petrol üretimini 1 Ağustos itibariyle 26 milyon varil olarak belirlemişlerdi. 
     Gözlemciler, kartel üyesi ülkelerin günlük üretim kotalarına uymadıklarını ve kota dışı üretim yaptıklarını belirtiyorlar. 
     Viyana toplantısı öncesi Londra piyasasında brent türü ham petrolün, varil başına 42 dolardan işlem gördüğü bildirildi. 
     
</TEXT>
</DOC>
