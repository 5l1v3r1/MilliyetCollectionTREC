<DOC>
<DOCNO> 296061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/08/son/sonyas26.html </URL>
<DATE> 2004/12/08/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
ABD'de depresyon hapları, çocukları da etkiliyor .. 
</HEADLINE>
<TEXT>

     ABD'de başta anti-depresanlar olmak üzere, sakinleştirici ilaçların aşırı kullanımı çocukları da etkilemeye başladı. 
     Ülkenin sağlık durumuyla ilgili federal hükümet tarafından yayımlanan rapora göre, istatistikler ve çalışmalar son 15 yılda sakinleştirici ilaç kullanımının 3 kat arttığını ortaya koyarken, bu artışın bazı doktorları ciddi şekilde endişelendirdiği belirtiliyor. 
     Raporda, Amerikalı yetişkinlerin Prozac ya da Zoloft gibi anti-depresanları 10 yıl öncesine kıyasla 3 kat fazla kullandığı, ayrıca 18 yaşın altındaki kızların yüzde 10'u, erkeklerin de yüzde 4'ünün bu ilaçları kullanmaya başladıkları kaydedildi. 
     ''ABD'de Sağlık 2004'' raporunda, 1996 ile 2002 yılları arasında konsantrasyon sorunu bulunan 18 yaşından küçüklerin bu ilaçları kullanma oranının yüzde 3.9'dan yüzde 7.4'e yükseldiğine dikkat çekildi. 
     ABD'nin çeşitli eyaletlerinde yaşayan 900 bin çocuk üzerinde yapılan bir araştırma ise aslında yetişkinlere yönelik bu ilaçların çocuklar arasında kullanımının 1987 ile 1996 arasında 3 kat arttığını ortaya koydu. 
     Maryland Üniversitesi'nden Doktor Julie Zito, çocukların aşırı ilaç kullanımının özellikle 90'lı yıllarda artış gösterdiğini ve yayılmaya devam ettiğini belirtti. 
     Zito, doktorların sadece bu yıl 18 yaşından küçüklere bu ilaçlar için 20 milyon reçete yazdığını, doktorların özellikle konsantrasyon sorunu olan hiperaktif çocuklara Prozac ya da Ritalin gibi ilaçlar yazdığını ifade etti. 
     Doktor Ian Luepker ise bu ilaçların uzun vadede, özellikle de çocukların beyin gelişimi üzerinde nasıl etki ettiğinin bilinmediğini, bunun da ciddi bir endişe kaynağı olduğunu vurguladı. 
     
</TEXT>
</DOC>
