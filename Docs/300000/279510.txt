<DOC>
<DOCNO> 279510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sontur12.html </URL>
<DATE> 2004/10/12/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Üniversitede skandal 11 profesöre 222 milyar kıyak 
</HEADLINE>
<TEXT>

     DHA 

VAN Yüzüncü Yıl Üniversitesi Tıp Fakültesi Araştırma Hastanesi'nde inceleme yapan Maliye Bakanlığı müfettişleri, büyük çoğunluğu dekan olan 11 profesöre haketmedikleri halde geçen yıl döner sermayeden yaklaşık 222 milyar lira ödeme yapıldığını ortaya çıkardı. 
     Bakanlık Bütçe ve Mali Kontrol Genel Müdürlüğü müfettişleri, 2003 yılı içinde ödenen yaklaşık 222 milyar liranın profesörlerden tahsil edilmesini istedi. Van Bölge Tabipler Odası Başkanı Yardımcı Doç.Dr. Özkan Ünal, "Konuyu defalarca dile getirdik. Bizi ciddiye alan olmadı. Bu yanlışlıklardan artık düzeltilmesini istiyoruz'' dedi. 
     Maliye Bakanlığı, Bütçe ve Mali Kontrol Genel Müdürlüğü, ihbar üzerine Tıp Fakültesi Araştırma Hastanesi'nde ödenen döner sermayeler hakkında inceleme başlattı. Yapılan araştırmada, döner sermayeden yararlanmaması gereken 11 profesöre toplam 221 milyar 742 milyon 394 bin lira haksız ödeme yapıladığı belirlendi. 
     Müfettişlerin tespitlerine göre, 2003 yılı içinde hastanede görevli olmadan döner sermayeden pay alan profesörlerin isimleri ve aldıkları para şöyle açıklandı 
     Güzel Sanatlar Fakültesi Dekanı Prof.Dr. Zühre Şentürk 26 milyar 320 milyon, İlahiyat Fakültesi Dekanı Prof.Dr. Zafer Önler 26 milyar 644 milyon, İktisadi ve İdari Bilimler Fakültesi Dekanı Prof.Dr. Bülent Karakaş 26 milyar 585 milyon, Üniversite Yönetim Kurulu üyesi Prof.Dr. Sefer Ölçen 10 milyar 586 milyon, Ziraat Fakültesi Dekanı Prof.Dr. Fırat Cengiz 26 milyar 565 milyon, Mühendislik Fakültesi Dekanı Prof.Dr. Ümit Tolluoğlu 26 milyor 578 milyon, Veteriner Fakültesi Dekanı Prof.Dr. Zahit Ağaoğlu 26 milyar 750 milyon, Eğitim Fakültesi Dekanı Prof.Dr. Nihat Mert 18 milyar 133 milyon, Fen Edebiyat Fakültesi eski Dekanı Prof. Dr. Bekir Tileklioğlu 5 milyar 942 milyon, Fen Edebiyat Fakültesi Dekanı Prof.Dr. Erksin Güleç 12 milyar 184 milyon, Hakk ari Eğitim Fakültesi Dekanı Prof.Dr. Recai Karahan 15 milyar 451 milyon lira. 
     Maliye Bakanlığı Müfettişleri rektörlüğe gönderdiği raporda 11 profesöre hangi tarihlerde ne kadar para ödendiğini tek tek açıkladı. Raporda döner sermaye gelirine katkısı bulunmayan eğitim, ziraat, ilahiyat, güzel sanatlar, iktisadi ve idari bilimler, mühendislik, veterinerlik, fen edebiyet fakültesi, dekanları ile üniversite yönetim kurulu üyelerine döner sermayenin ödenmesinin mümkün olmadığı belirtildi. Ayrıca profesörlere ödenen paraların en kısa sürede tahsil edilmesi istendi. 
     Maliye Bakanlığı müfettiş raporları ile birlikte açıklama yapan Van Bölge Tabipler odası Başkanı Yardımcı Doç. Dr. Özkan Ünal, yanlışın düzeltilmesini istedi. Döner sermayenin haketmeyen kişilere ödeme yapıldığını defalarca gündeme getirdikleri halde bu yanlışın düzeltilmediğini anlatan Yardımcı Doç. Dr. Ünal, "Sadece 2003 yılı içinde haksız yere ödenen yaklaşık 222 milyar lira var. Daha diğer yıllarda yapılan ödemeler tespit edilmedi. Umarım artık bu yanlışlar düzeltilir'' dedi. 

     
</TEXT>
</DOC>
