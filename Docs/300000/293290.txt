<DOC>
<DOCNO> 293290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/30/yasam/yas01.html </URL>
<DATE> 2004/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir ailenin ihbarı şebekeyi çökertti 
</HEADLINE>
<TEXT>


Polis, uyuşturucu bağımlısı 17 yaşında bir gencin ailesinin ihbarı üzerine sokak satıcısını takibe alıp şebekeyi buldu. Operasyonda 14 kişi, 10 kilo esrar ve 2 kilo eroinle ele geçirildi 

ERDAL KILINÇ İstanbul 

İstanbul Narkotik Şube Müdürlüğü, uyuşturucu bağımlısı 17 yaşındaki bir gencin ailesinin 2 ay önce yaptığı ihbar üzerine çalışma başlattı. Polis önce, bu gence uyuşturucu sattığı iddia edilen Erkan Kaya'yı takibe aldı. 
Kaya'nın telefonları, savcılık izniyle dinlemeye alındı ve şebekenin 'torbacı' olarak adlandırılan diğer uyuşturucu satıcıları da belirlendi. Takipte, torbacıların uyuşturucuyu cuma günleri Ümraniye'deki Soyak Yenişehir Sitesi'nde oturan Ukrayna uyruklu Türk vatandaşı Tamila Fedorchenko Öztürk'ün evinden aldıkları tespit edildi. 
Öztürk'ün ardından polis uyuşturucu baronlarının peşine düştü. Uyuşturucu dağıtım şebekesinin başında Lami Işıktaş ve Aydın Işıktaş'ın olduğu tespit edildi. PKK üyesi olduğu gerekçesiyle 15 yıl hüküm giyen ve bir süre önce cezaevinden tahliye olduğu belirtilen Aydın Işıktaş'ın küçük yaştaki çocukları kapkaca yöneltmekten sabıkasının bulunduğu da ortaya çıktı. 
Çemberi daraltan polis, Öztürk'ün evine sakladıkları uyuşturucuyu, torbacılara dağıtan Işıktaş kardeşlere uyuşturucu verenlerin Bilal Karakut, İsmet Karakut kardeşler ile Bayram Kaya olduğunu belirledi. Bunun üzerine başlatılan operasyonlarda Lami Işıktaş ve Mustafa Kardaş, 170 gram kokain ve 2 kilo 205 gram esrarla yakalandı. 

14 kişi gözaltında 
Aydın Işıktaş ile torbacı olduğu öne sürülen Esra Boyun, Zeytinburnu'ndaki bir evde gözaltına alındı. Işıktaş'ın üzerinde uyuşturucu satışından elde edildiği iddia edilen para bulundu. Bilal Karakut, annesi Nezife ile kız kardeşi Arzu da gözaltına alındı. İsmet Karakut, son anda kaçtı. 
Öztürk'ün ise evine uyuşturucu almaya gelen torbacı Erkan Kaya'nın yanı sıra, Yıldız Bilemem, Halis Vuran, Mustafa Çiftçi ile uyuşturucu bağımlısı olduğu bildirilen Hakan Kurnaz gözaltına alındı. 
Operasyonlarda toplam 14 kişi gözaltına alınırken, 10 kilo esrar, 250 gram kokain, 2 kilo eroin ele geçirildi. 




</TEXT>
</DOC>
