<DOC>
<DOCNO> 285758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/03/son/sonsiy07.html </URL>
<DATE> 2004/11/03/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
ABD Büyükelçisi Edelman Ermeni konusu 4 yılda bir ortaya çıkar 
</HEADLINE>
<TEXT>

     ABD'nin Ankara Büyükelçisi Eric Edelman, ABD başkanlık koltuğuna oturunca, sözde Ermeni soykırımına ilişkin durumun düşünüldüğünden daha zor olduğunun görüldüğünü ifade etti. 
     Edelman, Türk Amerikan Derneği'nde ABD'de yapılan başkanlık seçimlerinin ilk sonuçlarını değerlendirdi. 
     Edelman, seçim sonuçlarından ABD Başkanı Cumhuriyetçi George Bush'un önde gittiğini, teorik olarak mümkün olsa da Demokrat John Kerry'nin seçimi kazanma olasılığının çok düşük olduğunu kaydetti. Edelman, çeşitli oy verme anketlerine ilişkin verileri değerlendirdi ve bu verilerin ABD'nin "muhafazakar bir ülke" olmaya devam ettiğini ortaya koyduğunu kaydetti. 
     ABD'nin söz konusu eğiliminin Avrupa geleneklerinden farklı olduğuna dikkat çeken Edelman, Avrupa ile ABD arasındaki ilişkilerde bir bölünme olmayacağını ancak bazı farklılıklar görülebileceğini ifade etti. Edelman, Bush'un seçilmesi halinde AB ililişkilerin daha iyiye de gidebileceğini belirtirken, "Elele tutuşup ilahi söylemeyeceklerini" ancak Clinton döneminin son yıllarındaki gibi ilişkilerde bir gelişme görülebileceğini kaydetti. 
     
     TÜRKİYE İLE İLİŞKİLER 
     Edelman, adaylardan kim seçilirse seçilsin Türkiye ABD ilişkilerinde, büyük değişiklikler olacağını sanmadığını kaydetti. Türkiye ve ABD'nin uzun yıllardır stratejik ortaklar olduğuna dikkat çeken Edelman, bu ortaklığın çok kere yönetimler değişse de devam ettiğini anımsattı. 
     Edelman, Türkiye'nin önündeki en önemli konunun AB'ye giriş olduğunu söylerken, Bush ya da Kerry'nin kazanması halinde ancak yönetimlerde görev alan kişilerin değişebileceğini bunun ise politikada köklü değişiklikler anlamına gelmeyeceğini ifade etti. 
     
     "YÖNETİME GELİNCE GÖRÜYORLAR" 
     Eric Edelman, Kerry'nin seçim kampanyasında kullandığı sözde Ermeni soykırımı iddialarına yönelik tutumu anımsatıldığında, bu konunun her 4 yılda bir ortaya çıktığını ifade etti. Edelman, "Ancak yönetime geçip sorumluluk alınca bunun düşündüklerinden daha zor bir durum olduğunu görürler" diye konuştu. 
     
</TEXT>
</DOC>
