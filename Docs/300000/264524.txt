<DOC>
<DOCNO> 264524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/18/son/sontur52.html </URL>
<DATE> 2004/08/18/ </DATE>
<TIME> 18.51 </TIME>
<AUTHOR>  </AUTHOR>
<HEADLINE>
Kocaeli F tipi Cezaevi'nde yolsuzluk iddiası... 
</HEADLINE>
<TEXT>

     Kocaeli 1 No'lu F Tipi Cezaevi'nin eski müdürü Enver Bezgin ile 28 kişi hakkında, görevi kötüye kullanma, görevi ihmal, zimmete para geçirme, dolandırıcılık, resmi belgede sahtecilik yaptığı iddiasıyla açılan davanın görülmesine başlandı. 
     Kocaeli 2. Ağır Ceza Mahkemesi'ndeki davanın ilk duruşmasında, tutuksuz sanıklardan Hüseyin Balkaya ile Musa Özdemir hazır bulunurken, cezaevi eski müdürü Enver Bezgin, 2. müdürler Ahmet Avcu, Fahrettin Korkmaz ve Recep Güven'in de aralarında bulunduğu 27 kişi duruşmaya katılmadı. 
     Mahkeme Başkanı, kimlik tespitinden sonra, Adalet Bakanlığı Ceza ve Tevfikevleri Genel Müdürlüğü Kontrolörlüğü'nce yapılan denetimlerde, sanıkların 2001-2003 yılları arasında görevi ihmal, görevi kötüye kullanma, zimmet, dolandırıcılık, resmi belgede sahtecilik suçlarının işlediklerinin belirlendiğini söyledi. 
     Duruşmada söz alan sanık Hüseyin Balkaya 44 , hakkındaki iddiaları kabul etmediğini belirterek, ''Ben esnafım ve cezaevine mal verdim. Fiyatları yüksek tuttuğum iddiaları doğru değil'' dedi. 
     Musa Özdemir de 30 cezaevinde ambar memuru olarak çalıştığını belirterek şunları söyledi 
     ''Asli görevim, genel bütçe memurluğudur. Ancak 7 aydır geçici olarak vekaleten bu görevi yürütüyorum. Hükümlü ve tutukluların yiyecekleri, istihkakları ve cezaevinin tüm giderlerini karşılarım. Geçici olarak iş yurdu ambarında görevlendirildim. Bu görevle ilgili bilgim olmadığını ve yapamayacağımı yönetime bildirdim. Ben sadece mal gelip gelmediğine baktım. Yalnız, yolsuzluk yapıldığı iddia edilen malın ambara girdiğini görmeden imza attım, suç kastım yoktu.'' Gebze Cezaevi'nde tutuklu bulunan, ancak duruşmaya katılmayan Necmettin Salimoğlu'nun ise talimatla alınan ifadesinde, hakkındaki suçlamaları kabul etmediği belirtildi. 
     Tutuklu sanığın avukatı Mehmet Akgül de 29 sanıklı bir dosyada sadece müvekkilinin tutuklu olduğunu belirterek tahliyesini talep etti. Bu istemi kabul etmeyen mahkeme, duruşmaya gelmeyen sanıkların ifadelerinin alınması ve eksik belgelerin tamamlanması için duruşmayı erteledi. 
     
     SAYMAN, ÇAKICI'NIN MAKBUZLARINI İPTAL ETMİŞ 
     Kocaeli Cumhuriyet Savcılığı'nca hazırlanan iddianamede, Kocaeli 1 No'lu Cezaevi eski müdürü Enver Bezgin'in, kardeşi ve kayınbiraderinin ortak olduğu Al Can Gıda isimli firma kurduğu ve bu firmanın, cezaevi iş yurduna ve genel bütçe ambarına mal vererek kurumu zarara uğrattığının belirlendiği yer aldı. 
     Cezaevi Saymanı Mustafa Bulut'un ise 4422 Sayılı Yasa'ya aykırı davranmak suçundan cezaevinde yatan, aralarında Alaattin Çakıcı'nın da bulunduğu 10 kişi adına cezaevi saymanlığına yatırılan paraların makbuzlarını iptal ettiği ve yerine çok düşük miktarlarda makbuz düzenlediği belirlendi. 
     
</TEXT>
</DOC>
