<DOC>
<DOCNO> 251428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/28/son/soneko13.html </URL>
<DATE> 2004/06/28/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Pamukbank, Halkbank'a devrediliyor... 
</HEADLINE>
<TEXT>

     Pamukbank'ın Halk Bankası'na devrini öngören yasa tasarısı, TBMM Başkanlığı'na sunuldu. 
     Tasar uyarınca Pamukbank'ın tüm aktif ve pasifleri ile blanço dışı yükümlülükleri Pamukbank ile Tasarruf Mevduatı Sigorta Fonu TMSF ve Halkbank arasında düzenlenecek bir protokol ile başka bir işleme gerek kalmaksızın Halkbank'a devredilecek. Devir işlemleri, Bankacılık Kanunu'nun, ''bankaların devir, birleşme ve tasfiyesi''ni düzenleyen hükümlerine göre yapılacak. 
     Yasanın yürürlüğe girdiği tarihten itibaren en geç onbeş gün içerisinde, devir işlemleri için Bankacılık Düzenleme ve Denetleme Kurumuna müracaat edilecek. 
     Pamukbank'ın bilançosundaki özkaynak açığından kaynaklanan olumsuz fark, devir tarihine kadar Hazine tarafından TMSF'ye ikrazen Özel Tertip Devlet İç Borçlanma Senedi verilmek suretiyle TMSF tarafından ödenecek. 
     TMSF ve Halkbank, devir işleminin kesinleşmesinden sonra kesin özkaynak açığı üzerinden mahsuplaşacaklar. 
     Devir ile ilgili yapılacak işlemler ve bu işlemlere ilişkin olarak düzenlenecek kağıtlar, her türlü vergi, resim ve harçtan istisna tutulacak. Ticaret siciline tescil ve Sermaye Piyasası Kurulu kayıt işlemlerinden ücret alınmayacak. 
     Tasarı, ''Pamukbank'ın Halkbank'a en az maliyetle devredilebilmesini sağlamak için'' devir ile ilgili işlemlerde Tüketicinin Korunması Hakkında Kanun, İşyeri Açma ve Çalışma Ruhsatlarına Dair Kanun Hükmünde Kararnamenin Değiştirilerek Kabulüne Dair Kanun, 4857 sayılı İş Kanunu, Belediye Gelirleri Kanunu ve Rekabetin Korunması Hakkında Kanun'un ilgili hükümlerinin uygulanmamasını öngörüyor. 
     
     ''EMEKLİ OLUN, ZAMLI ALIN...'' 

     Tasarı, Pamukbank'tan Halkbank'a devrolunacak personelin yanı sıra Ziraat Bankası, Halk Bankası ve Türkiye Emlak Bankası Anonim Şirketi Hakkında Kanun'a tabi bankalarda çalışan personelin azaltılmasına yönelik teşvik hükümleri içeriyor. 
     Buna göre, tabi oldukları sosyal güvenlik kuruluşlarına bakılmaksızın, emeklilik hakkını kazanmış olanlara, bu yasanın yayımından itibaren üç ay içinde talep etmeleri halinde emekli ikramiyeleri veya İş Kanunu hükümlerine göre hesaplanacak kıdem tazminatları yüzde 20 fazlasıyla ödenecek. Bakanlar Kurulu, bu süreyi üç ay daha uzatabilecek. 
     Bu kapsamda emekli olan personel bu bankalar ile kamu kurum ve kuruluşlarında yeniden istihdam edilemeyecek. 
     
     BİLDİRİMSİZ İŞÇİ ÇIKARMA YETKİSİ 

     Pamukbank'ın Halkbank'a devrinin tamamlanmasından sonra yeniden yapılandırmada hedeflenen şube sayısı ve norm kadro ile ekonomik, teknolojik ve organizasyon değişikliği sonucu doğabilecek benzeri nedenlerle Halkbank Yönetim Kurulu, mevcut personelin iş sözleşmelerini feshedilebilecek. Yönetim Kurulu bu yetkisini daha alt organlara da devredebilecek. 
     Tasarı, personelin işten çıkarılmasında İş Kanunu'nun bildirimlere ilişkin hükmünün uygulanmamasını öngörüyor. Bu durumda Halkbank yönetimi, sendika temsilcisine, çalışma bölge müdürlüğüne ve Türkiye İş Kurumu'na bir ay önceden haber verdemeden personelin sözleşmesini feshedebilecek. 
     Tasarı ile Pamukbank'ın Halkbank'a devri amacıyla TMSF'ye ikrazen özel tertip devlet iç borçlanma senedi ihraç edilmesi hüküm altına alınırken, 2004 Mali Yılı Bütçe Kanununda, yüzde 1 oranında öngörülen ''ikrazen özel tertip devlet iç borçlanma senedi ihracı'' limiti yüzde 3'e çıkarılıyor. 
     
     PERSONEL MAAŞLARINA SINIR 

     Yasa tasarısı, 2000 yılında çıkarılan, ''Türkiye Cumhuriyeti Ziraat Bankası, Türkiye Halk Bankası Anonim Şirketi ve Türkiye Emlak Bankası Anonim Şirketi Hakkında Kanun'un bazı hükümlerini de değiştiriyor. Yeniden yapılandırma işlemlerinin tamamlanma süresi 3 yıldan 5 yıla çıkarılıyor. 
     Tasarıda, bu bankaların kadrolarının maaşlarına ilişkin hüküm de değiştiriliyor. 
     Sözkonusu bankaların yönetim, denetim ve tasfiye kurulu üyeleri dahil özel hukuk hükümlerine tabi tüm personelinin mali ve sosyal hakları personelin eğitim durumu, unvanı, hizmet yılı, yapılan görevin önemi, sorumluluğu, güçlüğü ve iş riski, ilgili bankanın kar-zarar durumu ve özel sektör bankalarında çalışan emsali personelin ücret seviyesi gibi kriterler dikkate alınarak, bankaların genel kurullarınca tespit olunacak. 
     Kapsama dahil personel için belirlenecek her türlü maaş, aylık, ücret, ek ücret, prim, zam, tazminat, ikramiye, fazla mesai, kar payı ve her ne ad altında olursa olsun yapılan diğer mali ödemeler ile sosyal hak kapsamında yapılan bütün ayni ve nakdi ödemelerin tümünün 6 aylık net ortalaması toplamı, 657 sayılı Devlet Memurları Kanunu'na tabi en yüksek devlet memuruna her ne ad altında olursa olsun fiilen yapılan mali ve sosyal hak niteliğindeki her türlü ödemeler dahil bulunacak toplamının 6 aylık net ortalamasının 3 katını geçemeyecek.' Bu bankalarda 4857 sayılı İş Kanunu'na tabi olarak çalışanlarla bankalar arasında çıkacak ihtilaflarda İş mahkemeleri görevli olacak. Bu değişiklikle personel idare mahkemelerine dava açamayacak. 
     Tasarı, halen bu bankalarda çalışmakta olup başka kurumlara nakli sağlanamayan personelin, Devlet Personel Başkanlığı'na bildirilmesini de hükmediyor. 
     
     BORÇLULARA KOLAYLIK 

     Tasarı ile bankalara borcu olan firmalara yeni bir imkan sağlanıyor. Buna göre, kredi alacaklarının yeniden yapılandırılması veya itfa planına bağlanması halinde, ayrıca sorumlular hakkında tazminat davası açılabileceği gibi açılmış olan tazminat davalarına da devam edilecek. Sorumlular hakkında açılmış veya açılacak davalarda bankalar lehine verilen ilamların icrasına ilişkin zaman aşımı süreleri, yeniden yapılandırılmanın veya itfa planının borçlular tarafından ihlal edildiği tarihte başlayacak. 
     Ziraat Bankası, Halk Bankası ve Emlak Bankası ile TMSF'ye devredilen bankalar, kredileri kısmen veya tamamen iştirake çeviremeyecekler. Tasarının gerekçesinde bu düzenlemenin, sözkonusu bankaların alacaklarını hızlandırmada imkan sağlayacağı bildirildi. Tasarıyla bu bankalar, özel sektör bankalarıyla rekabet edebilmeleri için bazı kanunlarla getirilen yükümlülüklerden muaf tutuluyor. 
     
</TEXT>
</DOC>
