<DOC>
<DOCNO> 273665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/sonsiy25.html </URL>
<DATE> 2004/09/21/ </DATE>
<TIME> 20.54 </TIME>
<AUTHOR>  </AUTHOR>
<HEADLINE>
Başbakan Erdoğan, ABD'nin Irak politikasını değerlendirdi 
</HEADLINE>
<TEXT>

     Başbakan Recep Tayyip Erdoğan, Irak'ta ABD'nin çok daha duyarlı olarak olaylara yaklaşması gerektiğini ifade ederek, ''ABD, bir an önce oradaki demokratik süreci hızlandırmanın gayreti içerisinde olmalıdır'' dedi. 
     Erdoğan, çeşitli açılış ve temel atma törenlerine katılmak üzere gittiği Siirt'ten, ATV'nin canlı yayınına katılarak soruları yanıtladı. 
     ''Doğu ve Güneydoğu'ya yapılacak yatırımları destekleyecek misiniz'' sorusu üzerine Başbakan Erdoğan, çoğu Doğu ve Güneydoğu Anadolu bölgelerinde yer alan ve kişi başına milli geliri bin 500 doların altında bulunan 36 ili kapsayan bir teşvik yasası çıkardıklarını söyledi. Siirt'in de bu illerden birisi olduğunu anımsatan Erdoğan, geçen cumartesi günü Van, pazar günü ise Malatya ziyaretlerinin de bu kapsamda olduğunu ifade etti. 
     Malatya'da, 19 fabrikanın açılışını yaptığını, 38 fabrikanın da temelini attığını belirten Erdoğan, bu projeleri gerçekleştirenlere teşekkür etti. Başbakan Erdoğan, bu fabrikaların 2 yıl içinde bitmesinin planlandığını ve bittiği anda da yaklaşık 12 bin personel istihdam etmesinin söz konusu olduğunu kaydetti. Erdoğan, farklı bir yatırımla Park Holding tarafından gerçekleştirilen Siirt'teki projenin de 1 yılda bitmesinin planlandığını ve bittiği zaman bin kişinin, dolaylı olarak da 5 bin kişinin istihdam edileceğini ifade etti. 
     
     ''ÇALIŞMALARININ TAKİBİNİ YAPACAĞIZ'' 
     Başbakan Erdoğan, şöyle konuştu 
     ''Bu çok anlamlı, Terk edilmiş, hakikaten buralarda bir şey yok diyenlere gayet önemli bir cevap. Yolun, elektriğin, hiçbir şeyin gitmediği bir yerde şu anda bu çalışmanın başlatılmış olması, gerek Madenköy, gerek çevre ilçelere de farklı bir canlılık, hayat getirecektir. 
     Şirvan İlçesi gelişmiş bir ilçe değil. Bunu gördüm. Gördüğümde de neler yapabiliriz... Bakan arkadaşlarım ile birlikte bunun seferberliği içine girdik. Oralarda, eğitim, sağlık, yol ve altyapı çalışmalarının da takibini yapacağız.'' Başbakan Erdoğan, gelecek hafta, bu kapsamda Konya ve Osmaniye illerini ziyaret edeceğini söyledi. 
     Osmaniye'deki organize sanayi bölgesinde hemen hemen hiç yer kalmadığını belirten Erdoğan, oralarda da bazı temeller atacaklarını ve ''bir diziyi devam ettireceklerini'' kaydetti. Erdoğan, en geç 2 yıl içerisinde bu yatırımların hizmete açılmış olacağını ifade ederek, bu tür yatırımlarda, araziyi ücretsiz verdiklerini, 5 yıl süreyle vergi almadıklarını, enerjilerinde yüzde 50 indirim yaptıklarını ve SSK primlerini de düşürdüklerini bildirdi. 
     
     DEMOKRATİK SÜRECİ HIZLANDIRMAK 
     Irak'ta Türklere yapılan saldırıların, oradaki Türk şirketlerini zor durumda bıraktığı anımsatılarak, ''Bu sorun karşısında genel bir çözüm geliştirilecek mi Örneğin geçici bir süre için oradaki Türk şirketlerinin faaliyetlerinin durdurulması gündeme gelebilir mi '' sorusu üzerine ise Başbakan Erdoğan, bu konu ile ilgili işadamları, Irak ve ABD'li yetkililerle sürekli olarak görüştüklerini söyledi. 
     Başbakan Erdoğan, şunları kaydetti 
     ''İşadamlarımız, Irak'ın altyapısı ve Irak'ın geleceğine yönelik olarak yapılması gereken bu yatırımlardan çekilmeyi doğru bulmuyorlar. Bu konuya objektif olarak bir bakış getirecek olursam, bu doğru değil. Çünkü buralarda bu yatırımlar durduğu andan itibaren, Iraklı vatandaşlar, oradaki komşularımız, orada bizim dostlarımız, akrabalarımız diyebileceğimiz şekilde bu insanlar çok daha ciddi sıkıntıların içerisine girecektir. Bu sıkıntıları duygusal yaklaşımlarla bir tarafa atmak doğru değil. Fakat böyle bir karar verme noktasına gelirse, şüphesiz ki böyle bir karar da alınabilir. Ama şu anda gerek oradaki yatırımcı firmalar, gerekse bu işin diplomatik gelişimini izleyen bütün çevreler, bunun devamından yana. 
     Burada ABD'nin çok daha duyarlı olarak bu olaylara yaklaşması gerekli. Bir an önce oradaki demokratik süreci hızlandırmanın gayreti içerisinde olmalıdırlar diye düşünüyorum. Bir an önce Irak halkının kendi kararını kendisinin verecek duruma gelmesinin altyapısını oluşturmanın gereğine inanıyorum.'' Başbakan Erdoğan, insanların Irak'a ''aş'', ''iş'', ''ekmek'' için gittiklerini, terör gruplarının sadece işi için Irak'a gidenleri değil, yardım amaçlı giden Kızılay'ın araçlarını bile vurma noktasına geldiğini ve bunu anlamanın mümkün olmadığını kaydetti. 
     
</TEXT>
</DOC>
