<DOC>
<DOCNO> 268959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/04/yazar/cemal.html </URL>
<DATE> 2004/09/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Akıl fikir versin 
</HEADLINE>
<TEXT>


Evet, Allah akıl fikir ihsan eylesin. Çünkü nereden baksanız yanlış. Bu çağda devletin savcısını, polisini insanın yatak odasına, mahremiyetine sokmaya kalkışmak hiç akıl işi olabilir mi 
'Zina'dan söz ediyorum. 
AKP iktidarının zinayı yıllar sonra yeniden suç haline getirmek isteyişi ve bu konuda bir ara CHP'den gelen destek olacak şey mi 
Neymiş 
Muhafazakarlığın gereği imiş... 
Muhafazakarlık devleti insanların yatak odasına sokmak olabilir mi Devletin birey karşısındaki alanını genişletmek olabilir mi Bakın bakalım, zina diye bir suçu çoktan tarihin arşivine kaldırmış hangi Avrupa Birliği ülkesinde muhafazakarlar zinanın suç olmasını savunuyorlar. 
Neymiş 
Anadolu kadını öyle istiyormuş... 
Gülay Göktürk geçen günkü yazısında haklı olarak soruyordu 
"Cemil Çiçek pek naif bir gerekçeyle çıkıyor karşımıza 
'Anadolu kadını böyle istiyor.' 
O zaman da insanın sorası geliyor Anadolu kadını boşanmanın yasaklanmasını istese ne yapacaksınız Buna da mı olur diyeceksiniz 
Ya da Anadolu erkeği kadının çalışmasının yeniden kocanın iznine bağlı hale getirilmesini istese, 'Emriniz olur ' deyip Medeni Kanunu da sil baştan mı edeceksiniz 
Milletvekillerinin seçim bölgelerinden gelen isteklere göre hukuk yapılacak olsaydı, Ceza Kanunu'muz da, Medeni Kanunu'muz da çoktan ucubeye dönmüş olurdu." Tercüman, 3 Eylül 04 
Ne yapmak istiyorsunuz 
Atmak istediğiniz adım Türkiye'yi geriye götürüyor. Anayasa Mahkemesi 1996 ve 1998 yıllarında aldığı kararlarla zinayı suç olmaktan çıkarmış, sadece boşanma nedeni olabileceğini karara bağlamıştı. 
Doğru olanı yapmıştı. 
Çağdaş olan da buydu. 
Şimdi siz Türkiye'yi yeniden geriye götürmek istiyorsunuz. 
Neden 
Zinayı suç yaparak namus da korunamaz, aile kurumu da. Devletin sopası bu gibi konularda işe yaramaz. 
Aldatma... Evlilik dışı ilişki... Medeni nikah... İmam nikahı... Bağlılık... Eşcinsellik... 
Böylesi konular bireylerin kendi tercihleriyle ilgilidir. Kişilerin gönüllü rızası belirleyici olur bu gibi konularda. Devletin sopası, cezalar bir işe yaramaz. 
Kadın örgütleri haklı olarak ayaklanmış durumda. BM Kadınlara Karşı Her Türlü Ayrımcılığın Önlenmesi Sözleşmesi CEDAW Başkanı Ayşe Feride Acar şöyle diyor 
"Çağdaş hukuk anlayışına ters bir durum. Eğer kabul edilirse, uygulama kadınların aleyhine olacak. Kadın - erkek eşitsizliğini körükleyecek. Yasalar toplumun önünü açmalı. Toplumu çağdaşlaştırmalı. Geriye götürmemeli. İdam cezası olsun mu diye bir araştırma yapsak ve sonuç evet çıksa, çoğunluk istiyor diye idam cezasını yeniden kabul mü edeceğiz " 
Bakın. 
Türk Ceza Yasası'nda dört yüze yakın değişikliği öngören, bazı bakımlardan reformcu nitelik taşıyan bir tasarı var gündemde. Ayın ortasında görüşülmeye başlanacak olan bu paket AB ile uyumu öngörüyor. 
Şimdi bu paketi zinaya indirgemek elbette haksızlık. Ama siz iktidar olarak bu konuda böylesine akıl dışı davranırsanız, hem kendinizi hem Türkiye'yi Taha Kıvanç'ın deyişiyle bir tuzağa çekmiş olursunuz. 



</TEXT>
</DOC>
