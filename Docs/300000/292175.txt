<DOC>
<DOCNO> 292175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/25/son/sonyas13.html </URL>
<DATE> 2004/11/25/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gazı nedeniyle ağlayan bebeklere hafif müzik dinletin 
</HEADLINE>
<TEXT>

     Turan KURT DHA 

ZONGULDAK Karaelmas üniversitesi ZKÜ Çocuk Hastalıkları Ana Bilim Dalı öğretim üyesi Yrd.Doç.Dr. Gonca Üstündağ, gazı nedeniyle ağlayan bebeklerin ailelerinin panik yapmamaları gerektiğini, bilinçli yapılan hareketlerle tedavi edilebileceğini söyledi. 
     Üstündağ, gaz nedeniyle ağlayan bebeklerin ailelerinin panik yapmadan çeşitli hareketlerle sorunu çözebileceklerini belirterek, "Gaz sancısı, 1 haftalık ve 5 aylık arası çocuklarda sık görülebilen, aileyi ve hekimi çoğu zaman sıkıntıya sokabilen, ayrıca ağlama ile karakterize davranışsal bir sendromdur. Gelişimi normal olan çocuklarda üç haftadan uzun, haftada en az üç gün olan, her gün en az üç saat süren, belirli bir nedenle açıklanmayan huzursuzluk ve ağlamadır'' dedi. 
     Üstündağ, gaz sancısının 5-6 ayda kendiliğinden çözülen bir durum olduğunu belirterek, "Bebeğe zarar vermeyecek şekilde sallanması, bebek arabası ile dolaştırılması, hafif müzik dinletilmesi, belirli ritimdeki seslerin dinletilmesi, masaj uygulanması veya uyarıların azaltılması gibi değişik davranışsal tedaviler faydalı olabilir'' dedi. İlaç kullanımında dikkatli olunması gerektiğini vurgulayan Üstündağ, "İlaç tedavisi olarak simethicone, dieylomine ve scopolamine ile ilgili çalışmalar vardır. İçlerinde en etkilisinin diiyclomine olduğu, fakat yüzde 5 ciddi yan etki bildirildiği için dikkatli kullanımı gerekmektedir'' diye konuştu. 
     Dr. Üstündağ, Rezene çayının sancının şiddetini azalttığını belirterek, "Diyet tedavisi ile gaz sancısı tedavisinde önemlidir. Anne sütü ile beslenen bebeklerde annenin diyetinden süt ve ürünlerinin çıkarılmasının, hipoalerjik mamalar, soya bazlı formülalar, liften zengin formülaların kullanılmasının yararları gösterilmiştir. Son yıllarda sıklıkla kullanılan bitki çaylarında özellikle rezene çayının sancının şiddetini azalttığı bildirilmiştir'' dedi. 
     
</TEXT>
</DOC>
