<DOC>
<DOCNO> 255324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/son/sondun27.html </URL>
<DATE> 2004/07/14/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
İtalya'da 'peçe' kamusal alanda yasaklandı 
</HEADLINE>
<TEXT>

     İtalya'nın kuzeyindeki Como'ya bağlı, 1000 kişilik nüfusa sahip Drezzo beldesi, peçe tartışmasıyla gündeme oturdu. 
     İtalyan gazetelerine de yansıyan haberlere göre, Tunuslu bir göçmenle evli olan, birkaç yıl önce Müslüman olmasının ardından peçe takmaya başlayan Sabrina Varroni adlı İtalyan kadının birkaç gün önce belediyeye uğradığı sırada yüzündeki peçeyi açmak istememesi üzerine, Belediye Başkanı Cristian Tolettini, peçeyi belediye ve kamusal alanlarda yasakladı. 
     Göçmenlere karşı sıcak bakmayan politikalarıyla tanınan, İtalya'daki okullara haç yerleştirme seferberliğinin öncülüğünü yapan Kuzey Birliği Partisi'ne mensup Drezzo Belediye Başkanı Tolettini, ''Din, peçe gerekçesi olamaz. Zira peçe dini bir sembol değildir. Tam tersine köktendinciliğin ve kadının baskı altında olduğunun göstergesidir'' dedi. 
     Belediyeden dışarı çıkarılmış olmasını ''onur kırıcı'' bir davranış olarak niteleyen Varroni ise ''Ben barışçıl bir kişiyim. İşin bu noktaya varmasını istemiyordum. Ama yapılanlar karşısında da kendimi savunmak zorundayım. Kendime bir avukat tuttum. Zira hem ayrımcılığa maruz bırakıldığımı hem de tehdit edildiğimi düşünüyorum'' diye konuştu. 
     Varroni'nin annesi Santina da belediye başkanına tepki göstererek, ''Yaptıkları kabul edilir şey değil. Kızım birkaç yıl önce Müslüman olmaya karar verdiğinde çok üzülmüştüm. Ama Müslüman olmaktan, bu şekilde giyinmekten mutlu olduğunu da biliyorum. Benim için önemli olan bu'' dedi. 
     Drezzo'nun Başpapazı Giovanni Valassina ise belediye başkanına destek çıkarak, ''Belediye başkanımız gayet iyi yapmıştır. Yasalar herkes içindir. Müslüman olmaları, bu tür insanlara belediye ve kamusal alanlarda bu şekilde dolaşma hakkı vermemelidir'' diye konuştu. 
     
</TEXT>
</DOC>
