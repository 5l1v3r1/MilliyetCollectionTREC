<DOC>
<DOCNO> 250899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/25/son/sonspo20.html </URL>
<DATE> 2004/06/25/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Konyasporlu futbolculardan uyuşturucu kullanma iddiasına yanıt geldi 
</HEADLINE>
<TEXT>

     Konyasporlu futbolcular kaptan Ogün Temizkanoğlu, Cenk İşler ve Gençlerbirliği'ne transfer olan Sedat Yeşilkaya, haklarında uyuşturucu kullandıkları ve silah bulundurdukları biçimindeki iddiaların asılsız olduğunu belirterek, iddiaların yasal bir süreç başlamadan medyaya sızdırılmasını sert bir dille eleştirdiler. 
     Konyaspor Kulübü Başkan Yardımcıları Kudret Fikirli ve Kamil Akkanat ile birlikte İstanbul'da basın toplantısı düzenleyen futbolcular, haklarındaki iddialarla ilgili açıklama yaptılar. 
     Kaptan Ogün, olayın bir komplo olduğunu ileri sürerek, ''Bize yakışmayan iddialarla karşı karşıyayız. Benim bir silahım var ama ruhsatlı. Beni kimse bu konuda kaçakçılıkla suçlayamaz. İsterlerse evimizi de arayabilirler. Uyuşturucu kullandığımızı söylüyorlar. Bu konuda da her yerde tahlil yaptırabiliriz. Bundan çekinmiyoruz'' diye konuştu. 
     Kendilerine iftira atıldığını vurgulayan Ogün, Adalet Bakanlığı'ndan olayın açıklığa kavuşması için inceleme başlatılmasını isteyerek, '' Çamur at izi kalsın sözündeki gibi bir iftirayla karşı karşıyayız. Adalet Bakanlığı'ndan ve müfettişlerinden ricam, Konya'ya gidip bu olayın ardındaki art niyeti ortaya çıkarmalarıdır. Umut ediyorum ki bu işin gerçeği ortaya çıkacaktır'' dedi. 
     Ogün, medyaya sızdırılan bilgilerde yer aldığı gibi Cenk ile hiçbir zaman aynı evde oturmadığını da sözlerine ekledi. 
     
     CENK ''AİLECE GÖZÜMÜZE UYKU GİRMİYOR'' 
     Futbolculardan Cenk İşler ise iddiaların medyaya yansımasının ardından ailece gözlerine uyku girmediğini ifade ederek, ''Bu olayın üstüne gideceğiz. İsmi cismi belli olmayan bir kişinin böyle ağır bir iddiayı ortaya atması suçtur. Kasıtlı olarak bazı kişiler tarafından yapılmış bir olaydır'' diye konuştu. 
     Konyaspor'dan Gençlerbirliği'ne transfer olan Sedat Yeşilkaya da iddialar nedeniyle büyük üzüntü duyduğunu belirterek, ''Bazı insanlar makamlarını suçsuz insanlara karşı ağır bir silah olarak kullanıyorlar'' dedi. 
     Başkan yardımcısı Kudret Fikirli, sonuna dek futbolcularının yanında olduklarını ve bu iddiaları ortaya atanlar açığa çıkana kadar onları destekleyeceklerini kaydetti. 
     Son günlerde medyaya yansıyan konunun kendilerine 4-5 ay önce intikal ettiğini anlatan Fikirli, şunları söyledi 
     ''Olay yeni değil. 4-5 ay önce bize intikal etti ama o günden bugüne konuyla ilgili adli hiçbir işlem yapılmadı. Suç duyurusuyla ilgili dilekçeyi gören bir arkadaşımız ve kulüp avukatımız, dilekçenin bir müsvette gibi olduğunu söyledi. Dilekçede, iddiayı ortaya atanın soyadı ve adresi bile yokmuş. Geçen pazartesi günü Konyaspor Kulübü Yönetim Kurulu, kamp kadrosunu belirlerken, 3 oyuncudan kulüp bulmasını istedi. Böyle bir karardan sonra basına bu haberin sızdırılması düşündürücüdür. Adaletin nasıl oyuncak edildiği kamuoyunun dikkatini çekecektir.'' 
     
</TEXT>
</DOC>
