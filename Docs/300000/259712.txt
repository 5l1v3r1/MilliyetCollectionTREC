<DOC>
<DOCNO> 259712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sondun01.html </URL>
<DATE> 2004/08/01/ </DATE>
<TIME> 08.50 </TIME>
<AUTHOR>  </AUTHOR>
<HEADLINE>
New York'ta yeni terör alarmı... 
</HEADLINE>
<TEXT>

     ABD'nin New York kentinde bulunan şirketlere ve kamu kuruluşlarına yönelik terör saldırısı düzenlenebileceğine ilişkin yeni bir istihbarat üzerine, New York polisi önlemlerini artırdı ve kentte terör alarmına geçildi. 
     Polis, aldığı önlemlerin yanı sıra bina yöneticileri ve şirketlerin güvenlik personeline, patlayıcı madde taşıyan araçlara ve havalandırma sisteminden kimyasal gazlar kullanılmasına dair korunma prosedürlerini hızlandırmaları konusunda tavsiyede bulundu. 
     New York Polis Sözcüsü tarafından yapılan açıklamada, terörist tehdide dair istihbaratın güvenilir olduğu belirtildi. 
     İstihbarat birimlerine dayanılarak yapılan terör tehdidi konusundaki ilk haberlerin yer aldığı ABC televizyonunda, El Kaide terör örgütünün, Meksika üzerinden ABD'ye, Arap olmayan teröristler sokarak bir saldırı yapma hazırlığında olduğu kaydedildi. New York Polisi'nden yapılan yazılı açıklamada ise ''İstihbarat raporları, El Kaide'nin ABD'deki ticari ve mali kurumlar kadar uluslararası kuruluşları da hedef almaya devam ettiğini göstermektedir'' denildi. 
     Basın açıklamasında, New York'un diğer kentlerden daha fazla risk taşıdığı konusunda yeni bir bilgi bulunmazken, New York Times Gazetesi'ne bilgi veren bir güvenlik yetkilisinin, ''özellikle Manhattan'daki büyük binalar ve kuruluşlar için ciddi endişe duyulduğunu'' söylediği kaydedildi. 
     Aynı yetkili, gazeteye New York'taki büyük bankalar, finans kuruluşları ve şirket merkezleri kadar Birleşmiş Milletlerin de teröristlerin hedefi olabileceğini ifade etti. 
     Yetkili, istihbaratın, araba ya da kamyonla intihar saldırısı tehdidinden duyulan endişeleri daha da artırdığını söyledi. 
     ABD İç Güvenlik Bakanı Tom Ridge'in bugün New York'a gelmesi ve öğleden sonra bir açıklama yapması bekleniyor. 
     
</TEXT>
</DOC>
