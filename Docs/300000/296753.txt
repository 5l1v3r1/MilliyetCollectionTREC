<DOC>
<DOCNO> 296753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/11/spor/ykocaomer.html </URL>
<DATE> 2004/12/11/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sinan Erdem Turnuvası 
</HEADLINE>
<TEXT>



Türkiye Milli Olimpiyat Komitesi'nin rahmetli başkanı Sinan Erdem Ağabey'in anısına Türkiye Bedensel Engelliler Spor Federasyonu ile Türkiye Engelliler Spor Yardım ve Eğitim Vakfı'nın TESYEV birlikte düzenledikleri 1. Ulusal Sinan Erdem Tekerlekli Sandalye Basketbol Turnuvası, 9 Aralık'da İstanbul -Ataköy'de Ahmet Cömert Spor Salonu'nda başladı. Turnuvaya Birinci Lig'ten Beşiktaş Engelliler Spor Kulübü, İzmir Büyükşehir Belediyesi Gençlik ve Spor Kulübü, Ankara Kara Kuvvetleri Gücü Spor Kulübü ve İstanbul Engelli Yıldızlar Spor Kulübü katılırken, İkinci Lig'ten 4 Güneydoğu Anadolu takımı Diyarbakır, Hakkari, Muş ve Şanlıurfa Engelli Spor Kulüpleri katıldı. 
Bu yıl Türkiye Sınai Kalkınma Bankası, Anadolu Sigorta, Anadolu Hayat Emeklilik, Türk Henkel ve Kristal Kola'nın sponsorluğunda başlayan turnuva, önümüzdeki dönemden itibaren uluslararası nitelikte olacak. 
Son yıllarda ülkemizde büyük gelişme gösteren tekerlekli sandalye basketboluna ilgi, özellikle Anadolu kentlerimizde giderek artıyor. Tek sorun ise çok pahalı olan spor sandalyeleri ve sponsor bulunamayışı. Dünya'da ise durum, özellikle Batı'da daha farklı. Almanya ve İngiltere'deki bazı kulüpler Kanada ve Amerika'dan tekerlekli sandalyeli basketbolcuları transfer edebiliyor. 
12 Aralık Pazar günü 12.00'de İkinci Lig takımlarının katıldığı bölümün finali, 14.00'de ise Birinci Lig takımlarının katıldığı şampiyonanın finalleri yapılacak. Ödül töreni ise saat 15.30'da. 
Ülkemizde olimpiyat fikrinin yayılması, gençlerin olimpik sporlara yönelmesi için sabırla her türlü zorluğa göğüs geren Sinan Erdem Ağabey'in ruhunun şad olacağından şüphe etmiyoruz. Keşke aramızda olsaydı da adına yapılan bu turnuvanın birincilik ödülünü verseydi. Ama ülkemizde başarılı insanlara yaşarken ödül vermeyi "Yağdanlık" sayıyor, sonra onlar ölünce kıymetlerini anlayıp arkalarından ağıtlar yakıyoruz. 
Oyunların başlama saatleri son derece uygun. Umarız, yarın Ahmet Cömert Spor Salonu'nda yalnız izleyiciler değil, zamanları müsait olduğu takdirde, hangi spor dalından olurlarsa olsunlar spor yazarı kardeşlerimizi ve ağabeylerimizi de görürüz. Eminiz öyle bir turnuvanın finali izlendikten sonra, kendilerinin de tekerlekli sandalye basketboluna ilgileri artacaktır. 



</TEXT>
</DOC>
