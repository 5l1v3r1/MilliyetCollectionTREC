<DOC>
<DOCNO> 274621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/24/son/sontur02.html </URL>
<DATE> 2004/09/24/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Basket oynarken şah damarı yırtılan 18 yaşındaki Burak öldü 
</HEADLINE>
<TEXT>

     Hakan TÜRKTAN ESKİŞEHİR, DHA 

ESKİŞEHİR'de 18 yaşındaki Burak Erdi, basketbol antrenmanı sonrasında rahatsızlanıp hastaneye kaldırıldı, 12 gün sonra da yaşamını yitirdi. Prof.Dr. Gazi Özdemir, Burak'ın antrenman sırasında ani boyun hareketi nedeniyle şah damarının yırtıldığını söyledi. 
     Osmangazi Üniversitesi Basketbol Takımı'nda oynayan Burak Erdi, 12 gün önce antrenman sonrasında rahatsızlandı. Yakınları tarafından önce SSK Hastanesi'ne, ardından da Osmangazi Üniversitesi Tıp Fakültesi Hastanesi'ne götürülen Burak tedavi altına alındı. Geçen salı günü ölen Burak, Eskişehir'de gözyaşları arasında toprağa verildi. 
     
     PİLOT OLMAK İSTİYORDU 

     Eskişehir'de terzilik yapan Burak'ın 55 yaşındaki babası Günel Erdi oğlunun Fatih Anadolu Lisesi'nden mezun olduğunu, aynı zamanda Osmangazi Üniversitesi'nin basketbol takımında oynadığını söyledi. Burak'ın çocukluğundan bu yana hayalinin pilot olmak olduğunu anlatan gözü yaşlı baba Günel Erdi, "Burak, Anadolu Üniversitesi Sivil Havacılık Yüksekokulu Pilotaj Bölümü'ne başvurdu. 165 kişinin katıldığı sınavda ilk 30'a girdi ancak ikinci sınavda elendi. Onun hayalinde gökyüzünde uçmak vardı. Burak bunları göremeden aramızdan ayrıldı'' dedi. 
     Oğlu Burak'ın pilotaj bölümü sınavlarından çıkıp Osmangazi Üniversitesi Spor Salonu'ndaki basketbol atrenmanına katıldığını belirten Günel Erdi, "Antrenman sonrası arkadaşlarıyla birlikte belediye otobüsüne binip eve geliyomuş. Yolda fenalaştığını arkadaşları bana bildirdi. Hemen Burak'ın otobüsten ineceği durağa geldim. Oğlumu taksiyle SSK Hastanesi'ne götürdüm. Burada tomografi cihazının bozuk olması nedeniyle oğlumu Osmangazi Üniversitesi Tıp Fakültesi Hastanesi'ne getirdik. Tıp Fakültesi Hastanesi'nde yapılan tetkiklerde Burak'ın ani boyun hareketinden dolayı şah damarının yırtıldığı ve bu nedenle vücudunun sağ tarafının felç olduğu belirlendi. Burak'ı hemen yoğun bakıma alıp solunum cihazına bağladılar. Daha sonra da Burak'ı kaybettik'' diye konuştu. 
     
     "SPOR YAPANLAR ANİ HAREKETLERE DİKKAT ETMELİ'' 

     Osmangazi Üniversitesi Tıp Fakültesi Nöroloji Ana Bilim Dalı Başkanı Prof.Dr. Gazi Özdemir, 18 yaşındaki Burak'ın ani boyun hareketi nedeniyle şah damarının yırtıldığını söyledi. Burak'ın bu nedenle yaşamını yitirdiğini ifade eden Prof.Dr. Özdemir, "Spor yapan gençler özellikle ani boyun hareketlerinden kaçınmalıdır. Bu tür vakalar en çok spor yapan gençlerde, trafik kazalarında ve hamamlarda yapılan bilinçsiz masajlarda görülüyor'' dedi. Prof.Dr. Özdemir şunları söyledi 
     "İnsan kafatasının aniden arkaya ya da yanlara doğru gerilmesi durumunda şah damarın boyundaki kısmının iç tabakası yırtılır ve burada bir cep oluşur. Bu cep içine kan dolar ve beyne giden damarı tıkar. Bu sebeple tıkanan şah damarın karşı tarafındaki kol ve bacakta felç meydana gelir. Bu durum en çok spor yaparken, trafik kazalarında ve hamamda yapılan bilinçsiz masaj sırasında ortaya çıkar. Bazı insalarda yapısal olarak damar duvarı iç tabakasının elastik dokusu ve bağ dokusu yapısı farklı olmaktadır. Elastikliği az olan insanlarda yırtılma riski daha fazladır. İnsanların kendilerini ani boyun hareketlerinden ve boyun darbelerinden korumaları gerekir. Özellikle hamamlarda yapılan masajlardan kaçınılmalıdır. Ancak, boyunda yapılan yavaş hareketler de hiçbir tehlike bulunmamaktadır. Bu hastalığın tedavisi konusunda maalesef yapılacak fazla birşey yoktur. Yapılacak tek şey cepte biriken, pıhtılaşan kanı emici ilaçlar kullanılıp, yine hastaya vücut direncini arttırıcı ilaçlar verilir. Erken teşhis birçok hastalıkta olduğu gibi damar yırtılmalarında da çok önemlidir. Şah damarı yırtılmalarında hastaların genellikle 5'te 4'ü yaşarken, maalesef 5'te 1'i hayatını kaybediyor. Bu hastalık genellikle gençlik ve orta yaş dönemlerinde ortaya çıkıyor. Yaşlılık dönemlerinde sık görüldüğü söylenemez. Ani boyun hareketlerinden kaçınmalıyız. Ani boyun hareketleri şah damarın yırtılması sonucunda insanı öldürür.'' 

     
</TEXT>
</DOC>
