<DOC>
<DOCNO> 265482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/22/son/sonspo04.html </URL>
<DATE> 2004/08/22/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Bulak Türkiye Ligi'nde şampiyon olmak zor değil 
</HEADLINE>
<TEXT>

     Denizlispor Teknik Direktörü Giray Bulak, Birinci Süper Lig'de şampiyonluk yaşamanın çok zor olmadığını, Trabzonspor'dan sonra Anadolu'dan yeni bir şampiyonun çıkma zamanının geldiğini söyledi. 
     Beşiktaş karşısında alınan galibiyetle puanını 9'a çıkaran ve kayıpsız yoluna devam eden yeşil-siyahlılarda, yıllar sonra rakibini yenmenin sevinci yaşanıyor. 
     Takımın 2. sırada yer alması camiayı yeniden Avrupa kupalarına katılma konusunda umutlandırırken, Bulak da istedikleri sonuçları alarak Denizlispor'u konuşulan bir takım durumuna getirdiklerini bildirdi. 
     ''3 maçta 9 puan yapmanız hedefleriniz konusunda bir değişikliğe gitmenizi sağlayacak mı '' sorusunu Bulak, ''Bugünden hedef koyup yarın bir değişiklik yaşamak istemiyoruz. Bunun için önce 10 maçlık bir hedefimiz olacak. Daha sonra yeni bir değerlendirmeyle ilk yarı için hedef koyacağız. Toplayabildiğimiz kadar puan toplayıp yolumuza devam etmek istiyoruz'' diye yanıtladı. 
     Denizlispor'un zirve yarışında olup olmadığının sorulması üzerine de Bulak, şunları söyledi 
     ''Mütevazı bir kadromuz var. Her sezon 3-5 oyuncu kaybediyor, yerine yenilerini adapte ediyoruz. Geçen yıl 4'lü savunmayla oynuyorduk, bu yıl değişiklik yaptık 3'lü savunmayla oynuyoruz. Giden oyunculardan kazanılan paralar kulübün tesisleşmesine harcanıyor ve profesyonel yapılanmasında gerekli olan yerlerde kullanılıyor. Ama inanın Türkiye Ligi'nde şampiyon olmak o kadar zor değil. Kaliteli 1-2 oyuncu takviyesi birçok takıma bu şansı verir. Artık Anadolu'dan Tarbzonspor'dan sonra yeni bir şampiyon çıkmasının zamanı geldi.'' Beşiktaş maçına yeşil-siyahlı taraftarların ilgisiz kalmasına da sitem eden Bulak, ''Ne söylesek taraftarları tribünlere çekemiyoruz. Anlaşılan ya sürekli lider olan ya da hep düşmemeye oynayan bir takım görmek istiyorlar. Herhalde heyecan arıyorlar. Bundan sonra fazla sitemde de bulunmak istemiyorum'' diye konuştu. 
     
</TEXT>
</DOC>
