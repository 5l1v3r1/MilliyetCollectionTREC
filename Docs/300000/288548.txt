<DOC>
<DOCNO> 288548 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/13/son/sondun16.html </URL>
<DATE> 2004/11/13/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
"Türkiye'nin AB süreci Kıbrıs Cumhuriyeti'ne karşı tutumuna bağlı" 
</HEADLINE>
<TEXT>

     Yunanistan Başbakanı Kostas Karamanlis, Türkiye'nin Avrupa Birliği AB üyelik sürecinin, diğer konuların yanı sıra ''Kıbrıs Cumhuriyeti''ne karşı takınacağı tutuma bağlı olduğunu iddia etti. 
     Güney Kıbrıs'ı ziyaret eden Karamanlis, Rum meclisinde yaptığı konuşmada, Türkiye'nin AB üyelik sürecine değinerek, ülkesinin bu süreci desteklediğini, ancak üyeliğin her şeyden önce Ankara'ya bağlı olduğunu savundu. 
     Rum radyosuna göre Karamanlis, ''Türkiye'nin AB üyelik sürecinin, kriterlere uymasına, ülkedeki duruma, dış siyasette atacağı adımlara ve Kıbrıs Cumhuriyeti ne karşı takınacağı tutuma bağlı olduğunu'' öne sürdü. 
     Karamanlis, Kıbrıs'ın yeniden birleştirilmesinin, önceliklerinin en üst sırasında bulunduğunu söyledi. 
     Kıbrıs sorununa çözüm bulma çabalarının BM çerçevesinde sürdürüleceğini ifade eden Karamanlis, AB üyeliğinin ise işlevsel ve yaşayabilir bir çözüm için katalizör olabileceğini ve olması gerektiğini kaydetti. 
     Atina ve Güney Kıbrıs'ın, Annan planı çerçevesinde, iki toplumlu federasyon temelinde çözüm bulunmasına bağlı kaldığını belirten Karamanlis, '' Kıbrıs Cumhuriyeti nin AB'ye eşit üye olduğunu, çözümde bu gerçeğin de dikkate alınması gerektiğini'' iddia etti. 
     
</TEXT>
</DOC>
