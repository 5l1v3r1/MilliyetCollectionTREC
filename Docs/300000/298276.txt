<DOC>
<DOCNO> 298276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/16/son/sontur14.html </URL>
<DATE> 2004/12/16/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Hafta sonu yağmurlu olacak... 
</HEADLINE>
<TEXT>

     Güney Ege ve Batı Akdeniz'de, hafta sonunda etkili ve sürekli yağış beklendiği bildirildi. 
     Meteoroloji Genel Müdürlüğü'nce yapılan ''meteorolojik uyarı''ya göre, yurdun batı kesimleri 18 Aralık Cumartesi günü sabah saatlerinden itibaren Orta Akdeniz üzerinden gelen ılık ve yağışlı havanın etkisine girecek. Cumartesi sabahı Güney Ege ve Batı Akdeniz kıyılarında başlayacak sağanak yağışlar, hafta sonunda Marmara, Ege, Batı Akdeniz, İç Anadolu'nun batısı ile Batı Karadeniz bölgelerinde devam edecek. 
     Rüzgar, Cumartesi ve 19 Aralık Pazar günleri yurdun batı kesimlerinde kıble ve lodostan kuvvetli ve kısa süreli fırtına şeklinde esecek. 
     Sağanak yağışların hafta sonu kuvvetli lodosla birlikte Güney Ege ve Batı Akdeniz kıyılarında etkili ve sürekli olacağı, hava sıcaklığının ise yağışa rağmen yarın, batı kesimlerde, hafta sonu iç ve batı bölgelerde 4-6 derece artacağı bildirildi. 
     İlgililer ve vatandaşlar, Güney Ege ve Batı Akdeniz'de beklenen etkili ve sürekli yağışların oluşturacağı olumsuz şartlara karşı tedbirli olmaları konusunda uyarıldı. 
     
</TEXT>
</DOC>
