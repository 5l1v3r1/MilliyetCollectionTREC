<DOC>
<DOCNO> 280032 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/14/son/soneko14.html </URL>
<DATE> 2004/10/14/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
OPEC Petroldeki yükseliş ay sonuna kadar sürecek 
</HEADLINE>
<TEXT>

     Petrol İhraç Eden Ülkeler Örgütü OPEC başkanı Purnomo Yusgiantoro, petrol fiyatlarındaki yükselişin, bu ayın sonuna kadar devam edeceğini bildirdi. 
     Purnomo Yusgiantoro, yaptığı açıklamada, petrol fiyatlarının, 'yüksek talep' nedeniyle artış gösterdiğini ifade etti. 
     Bu arada ABD'nin Batı Teksas türü hafif petrolünün varil fiyatı, 54 doların üstünde seyrediyor. 
     
     FİYATLAR KRİTİK SEVİYELERDE 

     Öte yandan uluslararası borsalarda dün geç saatlerde yönünü tekrar yukarıya çeviren petrol fiyatları, kritik seviyelerde geziniyor. 
     New York Borsası'nda gün içinde bir ara 54.17 dolara kadar çıkan ABD hafif petrolünün varili, son işlemlerde dünkü kapanışının 11 sent üzeri olan 53.74 dolardan satılıyor. 
     Londra Borsası'nda Aralık teslimi Brent petrolü ise 50 dolar seviyesinin üzerinde bulunuyor. Borsada bugünkü değerlenmesi 20 sente ulaşan Brent petrolün varili, 50.25 dolardan işlem görüyor. 
     Piyasaların ABD'de bugün açıklanacak ticari petrol stoklarını beklediğini kaydeden Avustralya bankası Commonwealth'ın enerji uzmanlarından David Thurtell, ''Petrol almak için çok sebep var. Çin'in talebi hala güçlü'' diye konuştu. 
     
</TEXT>
</DOC>
