<DOC>
<DOCNO> 271828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/14/son/sontur64.html </URL>
<DATE> 2004/09/14/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Muş'ta demiryoluna bombalı saldırı... 
</HEADLINE>
<TEXT>

     Muş'ta demiryoluna düzenlenen bombalı saldırıda zarar görmeyen ve Kale İstasyonu'nda bekletilen 4'ü yolcu, 3'ü yük 7 vagon, Muş Gar'ına ulaştı. 
     Trende 30 yolcunun bulunduğunu anlatan kondüktör Kadir Turgut, yaşadıkları olayı AA muhabirine anlattı. 
     Büyük bir patlama duyduklarını ifade eden Turgut, bazı vagonların tahrip olduğunu gördüğünü söyledi. 
     Daha sonra bir süre Kale İstasyonu'nda beklediklerini kaydeden Turgut, verilen izin sonrası Muş'a hareket ettiklerini belirterek, ''Yolcularımızın birçoğu yakınlarının almaya geldiği Eralan İstasyonu'nda indiler'' diye konuştu. 
     Yolculardan Tahsin Gelmez ise halen patlamanın korkusunu yaşadığını ifade ederek, ''Ne olduğunu anlamaya çalışıyorduk. Camdan dışarı baktığımızda vagonların bazıları trenden kopmuş, bazıları da raydan çıkmıştı'' dedi. 
     Trene Kale İstasyonu'nda bindiğini kaydeden Nihat Gelmez de ''Ne olduğunu anlamaya çalıştım. Fakat olaydan sonra bölgeye intikal eden güvenlik güçleri vagonların olduğu bölgeye gitmemize izin vermedi'' diye konuştu. 
     Yolcu Kadir Turgut ise ''Camdan baktığımda trenin yarısı kopmuştu. Büyük bir korku yaşadım'' şeklinde konuştu. 
     Muş'un Kurt ile Kale istasyonları arasında 230. kilometrede raylara yerleştirilen bombanın patlaması sonucu Elazığ-Muş arasında çalışan 21 vagonlu karma trenin askeri malzeme taşıyan 6 vagonu raydan çıkarak zarar görürken, 8 vagonun trenle bağlantısı kopmuştu. 
     
</TEXT>
</DOC>
