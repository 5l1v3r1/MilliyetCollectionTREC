<DOC>
<DOCNO> 251858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/sondun14.html </URL>
<DATE> 2004/06/30/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Ve Saddam Iraklılara devredildi... 
</HEADLINE>
<TEXT>

     Irak'ın eski Devlet Başkanı Saddam Hüseyin ve eski rejimin 11 üyesinin hukuki gözetimleri Iraklılara devredildi. 
     Adının açıklanmasını istemeyen bir uluslararası yetkili, bu kişilerin hukuki gözetim devirlerinin yapıldığını söyledi. 
     Bu kişilerin her birine haklarının bildirildiğini kaydeden yetkili, yasal işlemlerin bir Iraklı hakimin tanıklığında yapıldığını belirtti. 
     Iraklı yetkililer, henüz bu haberi doğrulamadı, ancak Irak Başbakanı İyad Allavi, 12 kişinin şahsi değil hukuki gözetimlerinin devrinin bugün yapılacağını açıklamıştı. 
     Bu kişiler, yarın yargıç karşısına çıkarılacak ve haklarındaki iddialar yüzlerine okunacak. 
     Saddam, Iraklılar fiziksel gözetimini devralmaya hazır olana kadar Amerikalıların denetimindeki cezaevinde kalmaya devam edecek. 
     Hukuki gözetimi Iraklılara devredilen eski rejimin 11 üyesi arasında, eski Irak Başbakan Yardımcısı Tarık Aziz, ''Kimyasal Ali'' lakaplı Ali Hasan El Mecid, eski Devlet Başkan Yardımcısı Taha Yasin Ramazan ve Saddam'ın 2 üvey erkek kardeşi de bulunuyor. 
     
     AVUKATI IRAK ADALETİ 'YASADIŞI' 

     Irak'ın devrik lideri Saddam Hüseyin'in avukatları, eski devlet başkanının hukuki gözetiminin Iraklılara devredilmesinin ardından, Irak adaletini ''yasadışı'' olarak nitelendirdi. 
     Saddam Hüseyin'i savunan avukatların başkanı Muhammed Erraşdan, AFP'ye yaptığı açıklamada, ''Meşruiyetini ABD'ye dayandıran geçici hükümet gibi, Irak adaleti yasadışı'' dedi. 
     Erraşdan, ''Dün ve bugün bu sorunu tartışmak için toplandık. Yarın da gelecekteki tavrımızı belirlemek için bir araya geleceğiz'' ifadesini kullandı. 
     Amerikalı avukatlarla görüşmek için gittiği ABD gezisinden dün Ürdün'e dönen Erraşdan, halihazırdaki Irak hükümetinin, Geçici Yönetim Konseyi'nden GYK farklı olmadığına inandığını sözlerine ekledi. 
     
</TEXT>
</DOC>
