<DOC>
<DOCNO> 258982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/29/son/sondun38.html </URL>
<DATE> 2004/07/29/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Wall Street Journal Teknoloji firmaları İslam dünyasını keşfetti... 
</HEADLINE>
<TEXT>

     Teknoloji şirketlerinin tasarladıkları ve ürettikleri yeni ürünlerle adete İslam dünyasını yeniden keşfettiğini yazan ABD'nin saygın ekonomi ve finans gazetesi Wall Street Journal bu alanda hızla artan ürünlerden çeşitli örnekler verdi. 
     Bu pazarın ilk olarak, ürünlerini yeni piyasalara pazarlayarak rakipleriyle rekabette avantajlı duruma geçmek için yeni yöntemler arayan Güney Kore'deki LG Elektronik tarafından keşfedildiğini yazan gazete, LG Elektronik'in Müslümanlara yönelik pazarlama işine G00 model cep telefonalarına ''kıbleyi'' gösteren bir özellik koymakla işe başladığını kaydetti. 
     LG Elektronik'in bu konuda yanlız olmadığını ve teknoloji firmalarının bir milyardan fazla bir tüketici kitlesi anlamına gelen İslam dünyasının artık farkına vardığını belirten Wall Street Journal, Dubai merkezli Samcom Elektronik'e bağlı İlkone Mobil Telekomünikasyon şirketinin de kıbleyi göstermesinin yanı sıra dünyanın 5000 şehrinde namaz vakitlerini gösteren İlkone i800 model cep telefonlarını 400 dolardan satışa sunduğunu kaydetti. 
     Bu konuda örnekler vermeye devam eden WSJ, Güney Kore'nin Hosan şirketinin ise, Arapça ve İngilizce versiyonları bulunan ve kıbleyi gösteren dijital Kur-an'ı Kerimi 120 dolardan satışa sunduğunu ifade etti. Haberde, bu konuda ilk akla gelen pazar Ortadoğu olmasına rağmen, Asya'daki Müslüman nüfusun da bu ürünler için önemli bir tüketici potansiyeli oluşturduğu kaydedildi. 
     Dijital Kur'an-ı Kerim konusunda bu şirketlerin önündeki tek sorunun teknoloji olmadığını yazan gazete, bu konuda yeni ürünler piyasaya süren teknoloji firmalarının yerel ya da Mısır'daki El-Ezher gibi kabul görmüş ilahiyat fakültelerinden uygunluk raporu aldıkları kaydedildi. Ayrıca bu ürünlerin Müslümanların hoşuna gidebilecek şekilde ayrı bir paketlemeye tabi olduğu belirtildi. 
     Haberde, ayrıca Malezya'da faaliyet gösteren ve internet üzerinden pazarlama yapan TravellingMuslim.com isimli bir internet sitesinin pazarladığı namaz vakitleri uyarı cihazı, kıble yönünü tespit eden araçlar ve elektronik tesbih gibi ürünlerin hem Malezya'dan hem de ülke dışından büyük rağbet gördüğü kaydedildi. 
     
</TEXT>
</DOC>
