<DOC>
<DOCNO> 272463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/16/son/sonyas08.html </URL>
<DATE> 2004/09/16/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Adliyede televizyonlu tuvalet 
</HEADLINE>
<TEXT>

     İZMİR Bayraklı Yeni Adliye Sarayı'nın zemin katında bulunan tuvaletler beş yıldızlı otelleri aratmıyor. 
     İhaleyle tuvalet işletmesini kazanan İsmail Akmeşe, müşterilerin sıra beklerken canı sıkılmasın diye kadınlar ve erkekler tuvaletlerine televizyon da koydu. 
     Sekiz ay önce tuvalet işletmesini kazandığını ve daha önce de başka yerlerde tuvalet çalıştırdığını belirten İsmail Akmaşe, "Adliyeye her gün yüzlerce insan geliyor. İhtiyaçlarını karşılamak için de tuvaleti kullanıyorlar. Sıra beklerken canları sıkılmasın diye iki yere televizyon koydum. Amacım müşteriye iyi hizmet etmek. Bu uygulamadan memnun olan çok. Günde 40-50 kişi teşekkür ediyor. Bu da beni çok mutlu ediyor. İleride daha değişik uygulamalar yapacağım'' dedi. 
     Tuvaleti kullanan avukatlar da ilk kez bir tuvalette televizyon gördüklerini, iyi bir uygulama olduğunu belirtti. 
     
</TEXT>
</DOC>
