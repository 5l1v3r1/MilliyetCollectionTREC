<DOC>
<DOCNO> 259806 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/01/son/sontur22.html </URL>
<DATE> 2004/08/01/ </DATE>
<TIME> 17.41 </TIME>
<AUTHOR>  </AUTHOR>
<HEADLINE>
Facia son anda önlendi... 
</HEADLINE>
<TEXT>

     Hakkari Valisi Erdoğan Gürbüz, Geçitli-Pınarca köyü yolunda çok miktarda TNT ile desteklenmiş 10 adet mutfak tüpünün, aynı anda patlayacak şekilde çok geniş bir alana yerleştirildiğinin tespit edildiğini ve bu düzeneğin güvenlik güçlerince etkisiz hale getirildiğini söyledi. 
     Vali Erdoğan Gürbüz, makamında gazetecilere yaptığı açıklamada, dün Geçitli köyü çevresinde arazi arama ve tarama faaliyetini sürdüren Hakkari Dağ Komando Tugay Komutanlığı'na bağlı ekiplerin, Geçitli-Pınarca köyü yoluna döşenmiş ve patlayıcı madde TNT ile desteklenmiş 10 adet mutfak tüpü bulduğunu belirtti. 
     Patlayıcının ülkenin birlik ve bütünlüğü ile bölge halkının huzurunu bozmayı amaçlayan teröristler tarafından döşendiğini vurgulayan Gürbüz, şöyle konuştu 
     ''Bölge halkının huzurunu bozmayı amaçlayan hain teröristler, sivil vatandaşların yoğun olarak kullandığı merkeze bağlı Geçitli-Pınarca köyü yoluna patlayıcı madde yerleştirmişlerdir. Güvenlik güçlerimizin yaptığı incelemede, çok miktarda patlayıcı madde TNT ile desteklenmiş 10 adet mutfak tüpünün, 10 ayrı bölgede ve aynı anda patlayacak şekilde çok geniş bir alana yerleştirildiği tespit edilmiştir. Patlaması halinde çok büyük can kaybına ve mal hasarına neden olabilecek düzenek, halkımıza zarar vermeden güvenlik güçlerimiz tarafından zamanında etkisiz hale getirilmiştir. Bir çok vatandaşımızın canına ve malına zarar verebilecek bu elim olayın, güvenlik güçlerimizin dikkatli ve titiz çalışması neticesinde önlenmesi hepimizi memnun etmiştir. Ancak eli kanlı hain terör örgütünün bölgede huzuru bozmaya, vatandaşların can ve mal güvenliğine kastetmeye devam ettiği bir kez daha gözler önüne serilmiştir.'' 
     
</TEXT>
</DOC>
