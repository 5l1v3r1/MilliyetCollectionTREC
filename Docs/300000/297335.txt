<DOC>
<DOCNO> 297335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/13/son/sontur04.html </URL>
<DATE> 2004/12/13/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Eşinin yaşadığını kanıtlamaya çalışıyor .. 
</HEADLINE>
<TEXT>

     Mersin'in Silifke İlçesi'nde 77 yaşında bir kişi, nüfus kayıtlarında ölü görünen hasta eşini tedavi ettirebilmek için hukuk mücadelesi veriyor. 
     AA muhabirinin aldığı bilgiye göre, Erzurum'um Hınıs İlçesi nüfusuna kayıtlı olan, 20 yıldır Mersin'in Silifke ilçesinde yaşayan 9 çocuk babası, Bağ-Kur emeklisi Nusret Kutucuoğlu 77 , kalp ve romatizma rahatsızlığı olan eşi İpek Kutucuoğlu'nun 88 tedavisini sürdürebilmesi için sağlık karnesini yeniletmek istedi. 
     Sağlık karnesi için çıkardığı nüfus kayıt örneğinde eşi ölü olarak görünen Nusret Kutucuoğlu, yeni karne alamadı. 
     Yaşlı adam, 29 Nisan 2003'de aldığı nüfus kayıt örneğinde eşinin sağ gözüktüğünü, 7 Ekim 2004'de aldığı nüfus kayıt örneğinde ise 1996 yılında öldüğü ifadesinin yer aldığını belirterek, şunları söyledi 
     ''Bu yetmezmiş gibi Bağ-Kur İl Müdürlüğü'nden usulsüz sağlık karnesi kullandığım gerekçesiyle 1 milyar liranın üzerinde borcum olduğu ve ödemem gerektiği hususunda yazı geldi. Eşimi tedavi ettirmem gerekirken şimdi bu yaşımızda durumun düzeltilmesi için mahkeme kapılarında hukuk mücadelesi veriyoruz. Nüfusta yapılan yanlışlığın faturası bizim için çok ağır oldu. Eşimin tedavisini devam ettirebilmem için durumun bir an önce düzeltilmesini istiyorum. Artık çektiğimiz bu acılar son bulsun.'' 
     
</TEXT>
</DOC>
