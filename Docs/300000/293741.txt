<DOC>
<DOCNO> 293741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/01/son/sondun30.html </URL>
<DATE> 2004/12/01/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
Belçika Türkiye ya üye olacak ya da olmayacak, başka seçenek yok 
</HEADLINE>
<TEXT>

     Belçika Başbakanı Guy Verhofstadt, Türkiye ile AB üyelik müzakerelerinin sadece üye olup olmaması konusunda yapılacağını, başka bir seçeneğin kabul edilmeyeceğini söyledi. 
     Verhofstadt bugün Almanya'nın başkenti Berlin'de Başbakan Gerhard Schröder ile görüştü. 
     Guy Verhofstadt, yaklaşık 1 saat süren görüşmeden sonra Schröder ile düzenlediği ortak basın toplantısında, Almanya'yla birlikte Türkiye ile müzakerelere başlanmasını desteklediklerini belirtti ve şunları kaydetti 
     ''Biz her zaman AB Komisyonu'nun tavsiyeleri doğrultusunda Türkiye ile üyelik müzakerelerine başlanmasından yanaydık. Üyelik müzakerelerine 2005 yılında başlanabileceğini sanıyorum. Türkiye ile AB üyelik müzakereleri sadece üye olup olmaması konusunda yapılacak, başka seçenek yok. 'İmtiyazlı ortaklık' gibi seçenekleri kastediyorum. Türkiye ile zaten imtiyazlı ortaklık var. Ankara Anlaşması ile Gümrük Birliği ile.'' Başbakan Verhofstadt ayrıca, AB anayasasının 2005 yılında kabul edilmesi için çaba harcayacaklarını söyledi. 
     Schröder de görüşmede Türkiye ile üyelik müzakerelerine başlanması konusunu uzun süre ele aldıklarını belirterek, ''Biliyorsunuz, Türkiye ile AB üyelik müzakerelerine başlanmasını komisyon raporu doğrultusunda destekliyoruz. Müzakereler sadece üyelik konusunda sürdürülmeli. Bunun 17 Aralık'taki zirvede kabul edilmesini sağlamak istiyoruz. Bu konuda görüş birliği içindeyiz'' dedi. 
     Schröder, görüşmede Ukrayna'daki gelişmeleri de ele aldıklarını, ancak mecliste bu konuda yapılacak tartışma öncesinde bu konuda bir şey söylemek istemediğini kaydetti. 
     
</TEXT>
</DOC>
