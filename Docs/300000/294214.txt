<DOC>
<DOCNO> 294214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/son/sontur18.html </URL>
<DATE> 2004/12/02/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
İspanya'dan imama rol teklifi 
</HEADLINE>
<TEXT>

     Tekin ATAY DHA 

TRABZON'da geçen yıl meydana gelen uçak kazasında yaşamını yitiren 62 İspanyol askerinden bazılarının eşyalarını kaza bölgesinde bulup ailelerine gönderdiği için 'Toplumsal Fair Play Ödülü'ne layık görülen Şahinkaya Beldesi Konaklar Camii imamı Sait Topçu'ya, uçak kazasının konu edileceği filmde rol alması için teklif yapıldı. İmam Topçu, müftülüğün izin vermesi halinde teklifi kabul edeceğini açıkladı. 
     
     FACİA FİLM KONUSU 
     İspanya'yı acıya boğan kazanın ardından Aragon Gazetesi çalışanlarından Ramon Javier Campo, orjinal adı YAK- 42 Honor Y Verdad' olan "YAK- 42, Gurur ve Gerçek' adında 174 sayfalık bir kitap yazdı. Kısa süre önce piyasaya çıkan ve kazayı tüm detaylarıyla anlatan kitaptan etkilenen İspanya'nın İberrota Film Şirketi, kazayı konu alan bir film için harekete geçti. Ölen askerlerin ailelerinden olumlu cevap alan şirket yetkilileri, çekimleri Afganistan, Ukrayna ve Türkiye'de yapılacak filmde kaza öncesi ve sonrası tanık olan herkesi oynatma ve böylelikle gerçekçi bir eser yaratma kararı aldı. 
     
     İLK TEKLİF AVUKATA 
     Şirket yetkilileri, Türkiye'deki ilk teklifi, ölen askerlerin yakınlarının Türkiye'deki avukatı olan İstanbul Barosu avukatlarından Belkıs Baysal'a yaptı. Baysal, işlerinin yoğunluğu nedeniye teklifi kabul etmedi. Daha sonra Trabzon'un Maçka İlçesi'ne bağlı Şahinkaya Beldesi'ndeki Konaklar Camii'nin imamı Sait Topçu'yu arayan şirket yetkilileri, kaza yerinde bulduğu birkaç yanık fotoğraf ile bazı metal parçalarını ölen Çavuş Ortega Blas Aguilar'ın eşi Angeles Cubas Cerdan'a gönderen ve bu hareketi ödüllendirilen imama rol teklifinde bulundu. 
     İspanyolların teklifine sıcak baktığını belirten Topçu, "Filmde, olay yerine ilk gidişimden itibaren, eşyaları toplayıp göndermeme, daha sonra Trabzon'a gelen Angeles Cubas Cerdan ile buluşmama kadar tüm detayların yer alacağını söylediler. Pilav Dağı'ndaki çekimlerin ancak Nisan-Mayıs aylarında yapılabileceğini belirttim. Şirket yetkilileri, tamamen gerçek şahıslarla film yapacaklarını, kazanın yıldönümünde Pilav Dağı'na gelen İspanyol kadınlara sarılarak gözyaşı döken köylü kadınları, olaya tanık olan kişileri ve kazayı başından sonuna izleyen gazeteciler dahil ilgili herkesi filmde oynatmak istediklerini söylediler. Hatta benim camideki görüntülerimi bile çekmek istediklerini belirterek, gerekli iznin alınması için, ilgili bakanlıklara ve Maçka Müftülüğü'ne yazılı başvuruda bulunacaklarını bildirdiler'' dedi. 
     
     İZİN VERİLİRSE ROL ALIRIM 
     Müftülüğün izin vermesi halinde teklifi kabul edeceğini açıklayan imam Sait Topçu, "Önemli olan, Türk insanının duygusallığını, insana verdiği önemi ve dil, din, ırk gibi ayrımlar yapmadan herkese nasıl kucak açtığını tüm dünyaya anlatabilmektir. Bu filmin, sadece İspanya'da değil, tüm dünyada büyük ilgi göreceğine inanıyorum. Ülkemiz ve beldemizin olumlu yansıtılabilmesi için elimden geleni yaparım. Şayet para teklif edilirse, camimize minare yaptırılmasını isteyeceğim. Başka talebim olmaz'' diye konuştu. 
     Maçka Müftüsü Emrullah Üzüm, İspanyol şirketin yazılı başvurusu halinde, imama izin verilmesi için Valiliğe olumlu görüş bildireceklerini söyledi. Trabzon Vali Vekili Erdoğan Aygenç ise, "Şirket önce Dışişleri ile Kültür ve Turizm Bakanlığı'ndan izin alır. Bu izin alınırsa bizim için sorun olmaz. Olumlu görüşe katılırız'' dedi. 
     Afganistan'dan dönen İspanyol barışgücü askerlerini taşıyan Ukrayna'nın UmAir Havayolu şirketine ait YAK- 42 tipi uçak, 26 Mayıs 2003 tarihinde pilotaj hatası nedeniyle Trabzon'un Maçka İlçesi'ne bağlı Şahinkaya Beldesi'ndeki Pilav Dağı'na çakılmış ve uçakta bulunan 62 İspanyol asker ile 13 mürettebattan oluşan toplam 75 kişi hayatını kaybetmişti. Kazanın ardından imam Sait Topçu, olay yerinde bulduğu bazı metal parçalar ile birkaç yanık fotoğrafı, yine olay yerinde bulduğu bir kartvizitteki adrese postalamış bu eşyalar kazada hayatını kaybeden Çavuş Ortega Blas Aguilar'ın Valencia' da yaşayan eşi Angeles Cubas Cerdan'a ulaşmıştı. 
     Türkiye'ye gelen acılı kadın, "Kocamdan kalan tek hatırayı bana siz ulaştırdınız'' diyerek imam Topçu'ya sarılıp gözyaşlarına boğulmuştu. Topçu, bu hareketiyle Toplumsal Fair Play Ödülü'ne layık görülmüş, Diyanet İşleri Başkanlığı da imam Topçu'ya teşekkür belgesi vermişti. 
     
</TEXT>
</DOC>
