<DOC>
<DOCNO> 274003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/22/son/sonspo11.html </URL>
<DATE> 2004/09/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Fenerbahçeli Serhat Gençlerbirliği maçından rahat galip ayrılırız 
</HEADLINE>
<TEXT>

     Fenerbahçeli futbolcu Serhat Akın, Gençlerbirliği ve Manchester United ile üstüste yapacakları maçları kazanacak güçte olduklarını söyledi. 
     Milli futbolcu, kendisine ait ''www.serhatakin9.com'' adlı internet sitesinde yaptığı açıklamada, ligde 24 Mayıs Cuma günü deplasmanda Gençlerbirliği ile karşılaşacaklarını hatırlatarak, şunları kaydetti 
     ''Ankara'daki maçlar her zaman zorludur. Her ne kadar Gençlerbirliği bu yıl geçmiş yıllar kadar başarılı gözükmese de tecrübeli bir ekiple oynayacağız. Ama biz de bir o kadar iyi bir takımız ve normal oyunumuzu oynarsak bu maçtan rahatlıkla galip ayrılabiliriz. Önemli olan kendimiz gibi oynayabilmek. Bu sezon ilk kez Malatyaspor maçında gerçekten iyi bir oyun sergiledik. Diğer maçlarda zaman zaman tutuk bir oyun ortaya koyduk ama sezon başı olduğunu düşünürsek bence bunu normal karşılamak gerekir. Ben Ankara'dan istediğimiz sonuçla ayrılacağımızı düşünüyorum.'' 
     
     ''MANCHESTER UNITED KARŞISINA KAZANMAK İÇİN ÇIKACAĞIZ" 
     Gençlerbirliği maçının ardından Avrupa Şampiyonlar Ligi'nde Manchester United ile yapacakları maç için İngiltere'ye gideceklerini vurgulayan Serhat, sarı-lacivertli taraftarlara yönelik şunları söyledi 
     ''Orada alacağımız sonuç elbette çok önemli. Tek puan bile bize grupta önemli bir avantaj sağlar. Ama şuna inanın ki biz o sahaya kazanmak için çıkacağız. Tıpkı en son Old Trafford Stadı'nda 40 yıllık yenilmezliğe son verdiğimiz günkü gibi. Bunu başarmamamız için hiçbir neden yok. 
     Size yürekten birşey söylemek istiyorum. Bunca yıllık profesyonel futbol hayatıma karşın Manchester United maçı beni ayrı bir heyecanlandırıyor. Dünyada bazı büyük takımlar vardır Manchester United, Real Madrid, Barcelona, Juventus gibi. Bunlarla bu tür maçlar oynamak futbolcu için ayrı bir keyiftir. Sonuç ne olursa olsun. Ben de o keyfi yaşamanın arifesindeyim ve umarım bu maçtan gülerek ayrılırım. Sizlere Fenerbahçe takımı olarak elimizden geleni yapacağımızın sözünü veriyorum.'' 
     
     ''ELBETTE BANA DA İHTİYAÇ OLACAKTIR'' 
     Son Malatyaspor maçında forma giyemediğini hatırlatan Serhat Akın, şunları kaydetti 
     ''Ama bu çok önemli değil. Önemli olan takımın galip gelmesi ve yolumuza aynı hızda devam etmemiz. Uzun bir maraton içindeyiz ve bu süreç içinde elbette bana da ihtiyaç olacaktır. Ben çalışmalarıma aynı hızda devam ediyorum. Her futbolcu gibi formayı yeniden üzerime giymek en büyük arzum, ama bir o kadar da galibiyet serilerimizi sürdürmek bizim için çok önemli.'' 
     
</TEXT>
</DOC>
