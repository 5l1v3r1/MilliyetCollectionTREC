<DOC>
<DOCNO> 269361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/06/yazar/sazak.html </URL>
<DATE> 2004/09/06/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Mektuplar 
</HEADLINE>
<TEXT>


Alibeyköy'deki sel ve Ovacık altın madeni nedeniyle tartışılan iki kurumun genel müdüründen eleştirilere yanıt niteliğinde mektuplar aldık. 
Meteoroloji İşleri Genel Müdürü Adnan Ünal, İTÜ öğretim üyesi Prof. Mikdat Kadıoğlu'nun görüşlerine açıklık getirdi 
'Meteoroloji mühendislerinin NASA'da çalışmalarına rağmen genel müdürlüğümüzde çalıştırılmadıkları iddiası doğru değildir. Kurumumuzda halen biri teknik genel müdür yardımcısı olmak üzere 113 meteoroloji mühendisi çalışmaktadır. 
Çatalca'daki yıldırım düşmesinin sebebi, paratoner sisteminin olmayışı değil, pasif yakalama çubuğunun kırılmasıdır. Sistem onarılmaktadır. 
İstanbul'da aniden bastıran yağmur ifadesi kurumumuza izafe edilemez. Atmosferdeki olaylar ne kadar karmaşık olursa olsun analiz edilmekte ve tahminler yapılmaktadır. 15, 16, 17 Ağustos günlerindeki yağmurların önceden tahmin edildiğine kamuoyu şahittir. 
Meteorolojik bilgiler üniversitelere ücretsiz sağlanmaktadır. Radar görüntülerinin web sayfasına konmayışı, yoğunlukla ilgilidir.' 
Bergama - Ovacık altın madeniyle ilgili gelişmeler de bu köşede tarafları karşı karşıya getirdi. Geç kalmış bir düzeltmeyi Bergama köylülerinin 'Asteriks'i Oktay Konyar'la ilgili yapalım. Soyadını 'Kaynarca' yazmışız 
Oktay Bey'le telefonda görüştük, madenin tekrar açılması için 'Hopdediks' Bayram Çavuş'un torununun kullanılmasına üzülmüş. Konyar, 'Savaş esirine bile bu yapılmaz, Bayram Çavuş'un anısına saygılı olsunlar. Bu görüntüler, toprağımıza sahip çıktık diye casuslukla suçlanan bizlerin çok ağırına gidiyor' diye tepki gösterdi. 
Normandy Madencilik A. Ş. Genel Müdürü Sabri Karahan'ın görüşlerine bu köşede yer vermiştik. Danıştay kararının, 'siyanür liçiyle altın çıkarılmasını' yasaklamadığını, Bakanlar Kurulu'nun 2002'de madeni tekrar açan 'prensip kararı'nın iptaline ilişkin olduğunu savunuyordu. 
Karahan'dan 15 yıldır devam eden yargı sürecinin seyrine ilişkin ayrıntılı bir mektup aldık. Ovacık'taki altın üretimi konusunda 'yöntem değil, risk unsurları'ndan söz edilebileceğini savunan Karahan, devlet tarafından işletilen Gümüşköy madenini örnek gösteriyor. 
Karahan'ın görüşleri özetle şöyle 
'Bitmez tükenmez dava süreci sonunda şirketi maddeten batırmayı tasarlıyorlar. Maalesef, hukuk sistemimiz bu kötü niyete karşı savunmasız durumdadır. Nerede altın madeni varsa oraya saldırıyorlar. Önceleri maden ocağına nükleer atık depolayacağımız dedikodusu çıkarıldı. İhraç edilen altında uranyum kaçırılıyor, dendi. Altın kaçakçılığı iddiası ortaya atıldı. Ovacık altın madenini durdurmak ve Türkiye altın madenciliğini engellemek için harcanan zaman ve para Bergama için harcansaydı herhalde işsiz kalmazdı.' 



</TEXT>
</DOC>
