<DOC>
<DOCNO> 272021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/15/son/sonsiy05.html </URL>
<DATE> 2004/09/15/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Meclis, TCK görüşmelerinin ikinci gününde... 
</HEADLINE>
<TEXT>

     Dün yapılan görüşmelerde 346 maddelik Türk Ceza Kanunu tasarısının 75 maddesini kabul eden Meclis Genel Kurulu, bugün çalışmalarına 76'ıncı maddeden itibaren devam edecek. 
     Saat 22.00'ye kadar çalışmasını sürdürecek olan Meclis'in 'kişilere karşı işlenecek suçlar' ile 'doku ve organ nakli ticareti' konularını da görüşmesi bekleniyor. 
     
     75 madde kabul edildi 
     Meclis'in 78 yıllık Türk Ceza Yasası'nı tamamen değiştiren olağanüstü görüşmelerinin ilk gününde 346 maddelik tasarının 75 maddesi kabul edildi. 
     Buna göre, namus ve töre cinayetlerinde haksız tahrik indirimi yapılmayacak. Bankaların içini boşaltanlara ilişkin davaların yasa nedeniyle zaman aşımına uğramaması için de önlem alındı. 
     Türk Ceza Yasa tasarısının tümü üzerinde yapılan görüşmelerde grup sözcüleri, varılan uzlaşmaya dikkat çekti. Tasarıda, AKP'yi de CHP'yi de tatmin etmeyen maddelerin varolduğu görüşünü dile getirilirken, Adalet Bakanı Cemil Çiçek, tasarının kamuoyunda yeterince tartışılmadan çıkarılacağına ilişkin eleştirilerin haklı olmadığını belirtti. 
     Çiçek, tasarıyla ilgili olarak "şimdi bir yıl erteleyip, sonra getirsek aynı kişiler yine aynı şeyleri söyleyecektir" dedi. 
     
     TCK'da neler değişti 
     İlk günkü görüşmelerde 346 maddelik tasarının 75 maddesi kabul edildi. Buna göre, "olası kast" ibaresi ilk kez TCK'ya girdi. Trafik kurallarına uymayarak, düğünlerde, maçlarda havaya ateş açarak, çürük bina yaparak yaralanma ve ölümlere neden olanlara müebbet hapis cezasına kadar varan oranlarda hapis cezası verilecek. 
     
     Haksız tahrik indirimine düzenleme 
     Haksız tahrik indirimi uygulaması değiştirildi. Töre ve namus cinayetlerinde haksız tahrik indirimi uygulanmayacak. 
     
     Hortumculara zaman aşımı engeli 
     Görüşmeler sırasında AKP ve CHP'nin verdiği ortak bir önerge ile, yasanın yürürlüğe girmesinden önce işlenen bazı suçlara ilişkin davaların zaman aşımına girmemesi sağlandı. Bu düzenleme özellikle bankaların içini boşaltanlar hakkında süren davalar için yasaya kondu. 
     
     Çocukları azmettirene ağır ceza 
     Başkasını suç işlemeye azmettirene, işlenen suçun cezası verilecek. Çocukları veya üstsoy ve altsoy ilişkisinden doğan nüfusunu kullanarak suça azmettirenin cezası üçte birden yarısına kadar artırılacak. 
     TCK tasarısının görüşmeleri her gün saat 11.00 ile 22.00 saatleri arasında yapılacak. Grup yöneticileri görüşmelerin önümüzdeki cuma günü tamamlanabileceğini belirttiler. 
     
</TEXT>
</DOC>
