<DOC>
<DOCNO> 266886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/27/son/soneko41.html </URL>
<DATE> 2004/08/27/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Hindistan OPEC'ten, "1 doların hesabını" soracak... 
</HEADLINE>
<TEXT>

     Hindistan'ın, petrol ihraç eden ülkeler örgütü OPEC'in Eylül ayında Viyana'da gerçekleştireceği toplantıda, petrol bakanlarına, 'gelişmekte olan ülkelere neden pahalı petrol sattığını' soracağı bildirildi. 
     The Financial Express internet sitesinin haberine göre, ''OPEC ülkelerinin Hindistan'a sattığı ham petrolün varil fiyatının, batılı ülkelere kıyasla 1 dolar pahalı olduğunu'' belirten Hindistan Petrol Bakanı Mani Shankar Aiyar, 17 Eylül'deki OPEC Petrol Bakanları Zirvesi'nde bu konuyu gündeme getirecek. 
     Petrolü Avrupalı ülkelerle ABD'ye kıyasla pahalı alan Asya ülkelerinin bu konuda dayanışma içinde olduğunu kaydeden Aiyar, OPEC'in Hindistan'ı Viyana zirvesine davet etme gerekçesinin, ''Gelişmekte olan ülkelerin petrol fiyatları konusundaki görüşlerini dinlemek'' olduğunu ifade etti. 
     Hindistan Petrol Bakanı Aiyar, OPEC toplantısında, uluslararası borsalarda ham petrol fiyatlarının son 21 yılın en yüksek seviyesine ulaşmış olması konusunda da kaygılarını ileteceğini vurgularken, fiyatlardaki istikrarsızlığın en büyük zararı gelişmekte olan ekonomilere verdiğini kaydetti. 
     Çin ile birlikte, ham petrol ithalatı en hızlı artan iki ülkeden biri olan Hindistan, ihtiyacının yüzde 70'ini dışardan karşılıyor. 
     31 Mart'ta sona eren geçen mali yılda 18 milyar 360 milyon dolarlık petrol ithal eden Hindistan'ın, Nisan, Mayıs ve Haziran aylarını kapsayan bu mali yılın ilk çeyreğindeki ithalatı yüzde 51 oranında yükselmişti. 
     
</TEXT>
</DOC>
