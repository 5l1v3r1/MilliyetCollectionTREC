<DOC>
<DOCNO> 291466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/23/son/sonsiy16.html </URL>
<DATE> 2004/11/23/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Gül, Powell ve Lavrov ile görüştü... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, ABD Dışişleri Bakanı Colin Powell'a Türkiye'nin PKK terörü, Kıbrıs ve Irak'ta Türk şoförlerinin güvenliğine ilişkin beklentilerini aktardı. 
     Gül, Irak Konferansı için bulunduğu Mısır'ın Şarm el Şeyh kentinde, ABD Dışişleri Bakanı Powell ve Rusya Dışişleri Bakanı Sergey Lavrov ile ikili görüşmeler yaptı. 
     Edinilen bilgiye göre, Gül, kısa süre sonra görevinden ayrılacak olan Powell'a, gösterdiği işbirliğinden dolayı teşekkür etti. 
     Irak'ta düzenlenecek seçimlerin gündeme geldiği görüşmede, her iki bakan da seçimlerin Irak'taki tüm grupları kapsaması gerektiğinin üzerinde durdu. 
     Gül'ün, bazı grupların seçim sürecine aykırı davranışlar içinde olduklarını hatırlattığı ve bu davranışların ileride etnik çatışmalara yol açma potansiyeline sahip olduğunu vurguladığı öğrenildi. 
     Powell ise Gül'ün bu uyarısına karşılık olarak, bu gruplarla sürekli temas halinde olduklarını, gerekli telkinlerde bulunduklarını ve seçim sürecinde herhangi bir zafiyet gösterilmemesi gerektiğini ilettiklerini söyledi. 
     Gül, Powell'a Türkiye'nin PKK KADEK terörüne ilişkin endişelerini ve bu konuda ABD'den beklentilerini de aktardı. 
     Bu konunun Türkiye için ciddi bir sorun olduğunu, ABD'nin bazı taahhütleri bulunduğunu, ancak Türk halkının artık somut bir mücadele beklediğini belirten Gül, ABD'nin bu konuya daha fazla ilgi göstermesi gerektiğini belirtti. 
     Gül, Türk kamyon şoförlerinin Irak'ta uğradığı saldırılardan duyduğu üzüntü ve endişeyi de dile getirerek, bu soruna bir çözüm bulunması gerektiğini kaydetti. 
     Powell ise Gül'ün bu beklentilerine karşılık, güvenliği sağlamak için Irak yönetimiyle ellerinden geleni yaptıklarını ve çabalarını sürdüreceklerini söyledi. 
     Gül'ün Powell'a beklentilerini aktardığı bir başka konu da Kıbrıs oldu. 
     Gerek ABD gerekse İngiltere'den özellikle KKTC'ye uçak seferleri konusunda bazı adımlar beklediklerini aktaran Gül, bu konuda BM Genel Sekreteri Kofi Annan'dan da destek aldığını hatırlattı. 
     Powell da buna karşılık, uçak seferleri konusunu gündemde tuttuklarını, çalışmaların yoğun biçimde devam ettiğini ve konuyu takip ettiklerini belirtti. 
     Gül-Powell görüşmesinde Filistin lideri Yaser Arafat'ın ölümünün ardından yaşanan gelişmeler de ele alınarak, bölgedeki tarafların önünde yeni bir fırsat penceresi açıldığı ve bunun iyi değerlendirilmesi gerektiği her iki bakan tarafından da vurgulandı. 
     
     GÜL-LAVROV GÖRÜŞMESİ 
     Gül, Irak Konferansı çerçevesinde Rusya Dışişleri Bakanı Lavrov ile de bir görüşme yaptı. 
     Bu görüşmenin de ana gündem maddesinin Irak olduğunu belirten diplomatik kaynaklar, Lavrov'un Irak'taki seçimlerin kapsayıcı olması gerektiği yönündeki Türkiye'nin görüşüne destek verdiğini ifade ettiler. 
     Bakan Gül, Lavrov'a seçimlere katılmaları için tüm gruplara telkinde bulunulması gerektiğini aktararak, bu konuda Rusya'nın önemli rol oynaması gerektiğini kaydetti. 
     Gül, Türk kamyon şoförlerinin güvenliği konusunu da gündeme getirerek, Türk şoförlerinin Irak halkının temel ihtiyaçlarını karşılama gayreti içinde olmalarına rağmen saldırıya uğramalarının anlaşılamaz olduğunu ifade etti. 
     Lavrov da buna karşılık, Irak'ta kimsenin güven içinde olmadığını söyledi. 
     Edinilen bilgiye göre, Ortadoğu sorununun da gündeme geldiği Gül-Lavrov görüşmesinde, Rusya Devlet Başkanı Vladimir Putin'in Aralık ayındaki Türkiye ziyareti de ele alındı. 
     
</TEXT>
</DOC>
