<DOC>
<DOCNO> 257792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/24/siyaset/siy04.html </URL>
<DATE> 2004/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hatayı saptayan kararda da hata 
</HEADLINE>
<TEXT>


Yılmaz ve Taner'in dosyaları da Meclis'e iade edilirken, yargı çevreleri Anayasa Mankemesi'nin de iki ayrı usul hatası yaptığını iddia etti 

GÖKÇER TAHİNCİOĞLU Ankara 


Anayasa Mahkemesi, eski Başbakan Yardımcısı Hüsamettin Özkan ve eski Devlet Bakanı Recep Önal hakkındaki Yüce Divan kararlarında olduğu gibi, eski Başbakan Mesut Yılmaz ve eski Devlet Bakanı Güneş Taner'in dosyalarını da birlikte oylandıkları gerekçesiyle TBMM'ye iade etti. Yargı çevreleri, TBMM'nin usul hatasını saptayan Anayasa Mahkemesi'nin de aynı derecede önemli iki ayrı usul hatası yaptığını iddia etti. 
Yüce Divan'a sevk edilen Özkan ve Önal'ın duruşma gününü belirlemek için önceki gün toplanan Anayasa Mahkemesi, raporların TBMM Genel Kurulu'nda birlikte oylanmasının Anayasa, içtihatlar ve genel hukuk prensiplerine aykırı olduğunu belirterek dosyaları ayrı ayrı oylanmak üzere geri gönderdi. 
Dün de Yılmaz ve Taner'in dosyalarını ele alan Yüksek Mahkeme, aynı hatanın yapıldığını kaydederek yine aynı yönde karar verdi. 

İki usul hatası 
Yüce Divan yargılamalarının Ceza Muhakemeleri Usulü Kanunu'na CMUK göre yapıldığına dikkati çeken yargı kaynakları, CMUK'un 31. maddesine göre, Yargıtay Başsavcılığı'nın dosyayla ilgili görüşü alınmadan, evrak üzerinden karar verilemeyeceğini, Anayasa Mahkemesi'nin başsavcılığın görüşünü almaksızın iade kararı verdiğini söyledi. İddianamenin reddi gibi bir kavramın söz konusu olmadığını anımsatan kaynaklar, Anayasa Mahkemesi'nin bu nedenle dosyalardaki eksikliğin giderilmesi için duruşma açarak yargılama için "durma" kararı vermesi gerektiğini kaydetti. Eksikliğin giderilmesinin ardından "durma" kararının kaldırılması gerektiğini belirten kaynaklar, bu yapılmadığı için CMUK'un 253. maddesine aykırı davranıldığını savundu. 

Yılmaz Zaman kaybı 

HAKAN ŞANLITÜRK Ankara 

Anayasa Mahkemesi'nin kararını değerlendiren Mesut Yılmaz, "Bir şey ifade etmez. Değişen bir şey olmaz. Zaman kaybından başka bir şey değil" dedi. Meclis'in Yüce Divan'a sevk kararı vermesinin ardından, avukatlarının "usul hatası" nedeniyle itiraz etme isteğine de karşı çıkan Yılmaz'ın, "Yargılanmak istiyorum" dediği öğrenildi. Yüce Divan'da yargılanıp beraat eden eski Bakan Cengiz Altınkaya ise "Eskiden insanlar bu işi nasıl yapmışlar, AKP'liler bari ona baksaydılar. Zaman geçiriyorlar. Konunun gündemde kalmasını uzatıyorlar" diye konuştu. 


</TEXT>
</DOC>
