<DOC>
<DOCNO> 262702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/08/12/son/sondun05.html </URL>
<DATE> 2004/08/12/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
İsrail hükümeti Arap vatandaşlarına ayrımcılık yapıyor... 
</HEADLINE>
<TEXT>

     İsrail'in, Filistin kökenli Arap vatandaşlarına yönelik ayrımcılık yaptığını ileri süren İnsan Hakları İzleme Örgütü Human Rights Watch - HRW , yeni hazırlanan ve Pazar günü son halini alacak bütçe tasarısının da bu ayrımcılığı gidermekten uzak olduğunu kaydetti. 
     İnsan Hakları İzleme Örgütü'nün, İsrail'in yeni bütçe tasarısının Filistinli Arap öğrencilere yönelik sistematik ayrımcılığı gidermekte başarısız olduğuna dikkat çektiği bir mektubu da İsrail hükümetine gönderdiği bildirildi. 
     Örgüt'ün Çocuk Hakları Bölümü uzmanlarından Claria Bencomo tarafından yapılan açıklamada ise ''Başbakan Ariel Sharon'un, İsrail toplumundaki uçurumları azaltmanın en etkili aracı olarak eğitimi gördüğünü ifade etmesine rağmen, hükümeti tarafından hazırlanan bütçe, İsrail'in Filistin kökenli Arap vatandaşları durumundaki öğrencilere karşı uygulanan ayrımcılığı artırmaktadır. Bu bütçe İsrailli Yahudiler ile Arap vatandaşları arasındaki eğitim uçurumunu kapatmak konusunda hiçbir anlam ifade etmemektedir'' denildi. 
     İnsan Hakları İzleme Örgütü tarafından yapılan açıklamada, İsrail hükümetinin biri Yahudi çocuklar için ötekisi ise ülkedeki 1,6 milyonluk okul çağı çocuklarının dörtte birini oluşturan Filistinli Arap çocuklar için olmak üzere iki ayrı okul sistemi kurduğu kaydedildi. 
     Bu iki okul sistemi arasında mali kaynak açısından büyük bir uçurum bulunduğu belirtilen açıklamada, Filistinli Arap öğrencilere, Yahudi öğrencilere göre çok daha az kaynak ayrıldığı ve daha kalabalık sınıflarda daha az öğretmenlerle eğitim görmek zorunda kaldıkları kaydedildi. 
     Açıklamada, Yahudi çocukların okuduğu ilkokullarda her 16 öğrenciye bir öğretmen düşerken, Arap ilkokullarında her öğretmene 19,7 öğrenci düştüğüne dikkat çekildi. Buna rağmen esas ayrımcılığın verilen eğitimin niteliğinde görüldüğüne işaret edilen örgüt açıklamasında, Arap öğrencilerin Yahudi yaşıtlarına göre çok daha düşük seviyede bir eğitime tabi tutuldukları ileri sürüldü. 
     1500 yeni sınıfa ihtiyaç duyulduğunun bilinmesine rağmen 2003 yılından bu yana Filistin kökenli Arap toplumu için yeni sınıf inşaatlarının büyük oranda durdurulduğunun belirtildiği açıklamada, mevcut okulların da tamirata ihtiyaç duyduğu ve kütüphane, bilgisayar, laboratuvarlar ile teneffüs alanları gibi temel olanaklardan yoksun oldukları ifade edildi. 
     İsrail'in, Arap vatandaşlarının çocukları için anaokulu bulamadıklarının belirtildiği açıklamada, Yahudi kesiminde ise üç yaşına gelmiş bütün çocuklara bu imkanın tanındığı kaydedildi. 
     İsrail hükümetine yönelik tavsiyelerini de dile getiren İnsan Hakları İzleme Örgütü, Arap ve Yahudi vatandaşları arasında uygulanan ayrımcılığa son vermesi çağrısında bulundu. 
     
</TEXT>
</DOC>
