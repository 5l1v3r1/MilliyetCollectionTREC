<DOC>
<DOCNO> 286736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/06/son/sontur39.html </URL>
<DATE> 2004/11/06/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
İzfaş'ta yolsuzluk iddiaları... 
</HEADLINE>
<TEXT>

     AK Parti İzmir Büyükşehir Belediye Meclis Grup Başkanvekili Kenan Çakar, ''İZFAŞ yolsuzluğunun arkasında bazı CHP milletvekilleri ve CHP'li eski bazı belediye başkanları var'' dedi. 
     Çakar, İzmir Büyükşehir Belediye Meclis üyelerinin Ahmet Piriştina Kent Arşivi ve Müzesi'nde verdiği iftar yemeğinde yaptığı konuşmada, 2004'de İzmir Büyükşehir Belediyesi'nin ''hiçbir şey yapmadığını ve İzmit'ten sonra Türkiye'nin en borçlu ikinci belediyesi olduğunu'' ileri sürdü. 
     Belediye şirketlerinin ''beceriksizce ve sorumsuzca idare edildiğini'' öne süren Çakar, ''İzmirlinin parası çarçur edilmiştir. Bu Sayıştay raporlarına kadar yansımış olmasına rağmen hukuki gerekleri bile yapılmamıştır. İZULAŞ ve İZELMAN resmen iflas etmiştir. İz-Enerji'nin ise ne iş yaptığı bile belli değildir. Diğer şirketlerin hali bunlardan farklı değildir'' diye konuştu. 
     
     İZFAŞ'TA YOLSUZLUK İDDİALARI 
     Bir gazetecinin, ''AK Parti grubunun İZFAŞ'taki yolsuzluk iddialarıyla ilgili olarak bundan sonra nasıl bir tavır sergileyeceğini'' sorması üzerine Çakar, yüklenici firmalara 4 trilyon liraya varan haksız ödeme yapıldığını öne sürdü. Çakar, şu görüşlere yer verdi 
     ''Bu işin arkasında mutlaka bir siyasi yaklaşımın olduğunu söyledik. İZFAŞ yolsuzluğunun arkasında CHP'nin bazı milletvekilleri ve CHP'li eski bazı belediye başkanları olduğunu herkes biliyor. Burada yapılan basit bir usul hatası değil...Bu ödemelerin altına kim imza atmışsa ve bu imzayı atan bir kişi belediyede yeniden görevlendirilirse grup olarak soru önergeleri verip, kamuoyunu bilgilendireceğiz.'' 
     
</TEXT>
</DOC>
