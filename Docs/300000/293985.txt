<DOC>
<DOCNO> 293985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/02/guncel/agun.html </URL>
<DATE> 2004/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte holigan Bıçak esrar, bedava bilet 
</HEADLINE>
<TEXT>


Futbolu "şiddet ve adam bıçaklamak" olarak gören gözü dönmüş fanatikler, maçlara esrar çekip gidiyor, ellerinden bıçak düşürmüyorlar. Biletleri bedava ve yıkıp dökmeye yeminliler 

İSTANBUL Milliyet 

CNN Türk'ün bu akşam yayımlayacağı görüntülerde, artık taraftarlıktan holiganlığa terfi etmiş birçok genç, elinden kelebek diye tabir edilen çakıyı, kasap bıçağını düşürmüyor. Bir de "olmazsa olmaz" esrar deplasmandaki maçlara giden holiganların uzun otobüs yolculuklarındaki en büyük eğlencesi 
"Futbol şiddettir, futbol holiganlıktır. Futbol adam bıçaklamaktır." Onların en sevdikleri marş bu. Bunu söylerken ellerindeki kelebek çakıları, kasap bıçaklarını kameraya sallıyorlar. Rahatlıkları, kameraya gülen gözlerle bakmaları, çoktan çektikleri esrardan "iyi olmuş" kafalarıyla ilgili olmalı. Deplasmandaki maçlara büyük ihtimalle ceplerine beş kuruş koymadan gidiyorlar. Çünkü hem otobüs yolculuğu hem de kendilerine dağıtılan bilet bedava. Mola verdikleri yerlerde bir şeyler almak bahanesiyle girdikleri dükkanları talan ediyorlar. Bira, CD, ellerine ne geçiyorsa büyük bir rahatlıkla cebe indiriyorlar. Bir de kendilerini kameranın görüntülediğini görünce gülümseyerek ama "Hay Allah, keşke çekmeseydin" der gibi bir el hareketi yapıyorlar. 

'Şarabı da içeriz' 
Uzun otobüs yolculuklarında sıkıntı dağılsın diye "mallanıyorlar." Yani uyuşturucu alıyorlar. Esrar, belli ki bu işte çok profesyonel olan grup elemanı tarafından büyük bir itinayla sarılıyor. Sonra bu sigara, otobüs içinde turnike oluyor, elden ele dolaşıyor. Dolaşırken de herkes aynı anda "Şarabı da içeriz, esrarı da çekeriz. Bize Paşalı derler, biz adamı ..." diye bağırıyor. Konuşmalarda iki kelimeden birinin küfür olduğunu söylemeye gerek yok tabii ki. 

Bazıları kameraya, "Beni çekme" diyor. O sırada ağır ağabey, lafa giriyor gaz verme niteliğinde "Bırak o zaman, korkuyorsan çekmeyeceksin" diye konuşuyor. 
Sonra birisi kameraya elindeki esrarı göstererek, şöyle diyor "Şeker hastalığına, tansiyona birebir." 
Deplasmandaki maçlarda karşı takımın statına zarar vermek için yeminliler sanki. Maç gündüz ya da gece olsun, bir ekip ellerinde zarar verici ne varsa statın tuvaletine dalıyor. Işıklar kapanıyor. Zaten ışığın vericisi olan ampuller, 2 dakika sonra yerinde olmayacak. Tuvaletin aynaları, pisuvarlar ufak parçalara ayrılıyor. 

Bu arada elindeki çakmakla arkadaşlarına aydınlanma konusunda yardımcı olan genç, kameraya "Bakın, neler yapıyoruz biz " der gibi gülümsüyor. Her şey bittikten sonra ekip tam çıkacakken içlerinden biri şöyle diyor "Aaa kapılar kaldı " 
Başka bir görüntü de ise bir grup, maç öncesi sokakları turluyor. Balkona çıkmış, kendilerini izleyen bir anne kıza ise ellerinde ne varsa fırlatıyor. 

Erdoğan destek istedi 

BAŞBAKAN, Recep Tayyip Erdoğan da, NTV'ye yaptığı açıklamada, stat terörüyle ilgili şöyle konuştu "Büyük kulüplerimizin önder olması gereken bir şey var bedavacıları listelerinden silip atmalılar. Herkes dört dörtlük kontrolden geçemez. Paralar verilip deplasmanlara götürülenler var. Bunların içinde uyuşturucu kullananlar var. Gazetelerde çirkin başlıklar atılıyor ve edebi ahlakı kaybetmiş bir topluluk oluşturuyoruz. Maça giremeyince dışarda, girince içerde sergiliyor. Medyanın bizlere destek vermesini istiyorum." 


</TEXT>
</DOC>
