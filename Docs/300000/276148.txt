<DOC>
<DOCNO> 276148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/30/son/sondun08.html </URL>
<DATE> 2004/09/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Powell, Baradei'yi istemiyor 
</HEADLINE>
<TEXT>

     ABD Dışişleri Bakanı Colin Powell, Uluslararası Atom Enerjisi Ajansı UAEA Başkanı Muhammed El Baradei'nin üçüncü kez bu kurumun başına gelmesini istemediğini söyledi. 
     El Baradei'nin şahsına bir itirazı bulunmadığını belirten Powell, kurallara göre bu görevin 2 kereden fazla üst üste yapılamayacağına hatırlattı ve ''Bu kuralın iyi bir kural olduğunu düşünüyorum, geçmişte birçok kez bu kuralın işlemediği görüldü ama biz bu kuralın iyi olduğunu düşünüyoruz. El Baradei'ye de böyle düşündüğümüzü söyledim, biliyor'' dedi. 
     Powell, Mısır kökenli 61 yaşındaki El Baradei'nin yine de adaylığını koymakta özgür olduğunu söyledi. 
     Görevi 30 Kasım 2005'te sona erecek El Baradei, üçüncü kez başkanlığa aday olmak istediğini söylemişti. 
     Viyana'daki diplomatik kaynaklara göre ise BM bütçesine büyük miktarda katkıda bulunan ABD ve 9 ülke, BM ajanslarının başkanlarının 2 kereden fazla görev yapmalarından yana değil. 
     Konuşmasında, Sudan'ın batısında, Şubat 2003'ten bu yana süren iç savaş ve ağır insani krize sahne olan Darfur'daki soruna da değinen Powell, uluslararası toplumun buradaki durumu kendisinin tarif ettiği gibi ''soykırım'' olarak adlandırmamasından hayal kırıklığına uğradığını söyledi. 
     Powell, ''Hayal kırıklığına uğradım, çünkü diğerlerinin de bunun bir soykırım olduğu sonucuna varmalarını isterdim. Bu, Hartum'daki rejime baskıyı artırabilirdi belki'' ifadesini kullandı. 
     
     CAT STEVENS VE TARIK RAMAZAN 
     ABD Dışişleri Bakanı Powell, ABD'ye girişleri yasaklanan Cat Stevens ile Tarık Ramazan'ın durumlarının bir kez daha incelenmesini istediğini söyledi. 
     Powell, Müslüman olan İngiliz şarkıcı Stevens ile İsviçreli Müslüman aydın Ramazan'ın ülkeye girişlerinin yasaklanmasındaki gerekçelerin dayanağının bulunup bulunmadığının incelenmesi için, Dışişleri, İç Güvenlik ve istihbarat servislerinin de aralarında bulunduğu çeşitli kurumlara talepte bulunduğunu kaydetti. 
     Yusuf İslam adını alan Stevens, geçen hafta ABD'ye gitmek istemiş, ancak ülkeye sokulmamıştı. Ramazan ise Indiana'da bir Katolik üniversitede ders vermek için Şubat ayında Amerikan vizesi almış, ancak Amerikan makamları bir gerekçe göstermeden vizeyi iptal etmişti. 
     
     TUNUS'TAKİ SEÇİMLER 
     Bu arada, Tunus Dışişleri Bakanı Habib Bin Yahya ile Washington'da bir araya gelen Powell, bu ülkedeki demokratik reformların devamını istedi ve 24 Ekim'de yapılması öngörülen genel ve başkanlık seçimlerinin özgür, adil ve açık olmasını dilediğini söyledi. 
     
</TEXT>
</DOC>
