<DOC>
<DOCNO> 286018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/04/son/sondun38.html </URL>
<DATE> 2004/11/04/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Arafat'ın beyin ölümü gerçekleşti mi 
</HEADLINE>
<TEXT>

     Filistin lideri Yaser Arafat'ın sağlık durumuna ilişkin çelişkili haberler gelmeye devam ediyor. İsrail televizyonu, Fransız kaynaklarına dayanarak, Paris'te bulunan Arafat'ta beyin ölümünün gerçekleştiğini duyurdu. Ancak Filistin Başbakanı Kurey, Arafat'ın tıbben öldüğünü yalanladı. 
     İsrail Kanal 2 televizyonu, Fransız kaynaklarına dayanarak, Arafat'ın beyin ölümünün gerçekleştiğini duyurdu. 
     Filistin Başbakanı Ahmed Kurey ise bu haberi yalanladı. 
     Kurey, Paris'teki yetkililerle konuştuğunu, Arafat'ın durumunda bir değişiklik olmadığını söyledi. 
     Lüksemburg Başbakanı Jean Claude Juncker, Brüksel'de gazetecilere yaptığı açıklamada, ''Arafat'ın 15 dakika önce öldüğünü'' söyledi.. 
     Arafat'ın bulunduğu Fransız hastanesinin sözcüsü ise Filistin liderinin hayatta olduğunu bildirdi. 
     Bugün neler olmuştu 
     Bugün sabah saatlerinden itibaren gelen haberlerde Filistin Devlet Başkanı Yaser Arafat'ın bilincini kaybettiği ve durumunun kritik olduğu bildirilmişti. Öğle saatlerinde gelen Arafat'ın komaya girdiği haberleri ise Filistin liderinin önde gelen danışmanı Nebil Ebu Rudeyna tarafından doğrulanmamış, Rudeyna Paris'te gazetecilerle ''Durumu kritik'' demişti. 
     Fransız hastane kaynakları, Filistin lideri Yaser Arafat'ın komada olduğunu duyurmuştu. 
     Fransız Haber Ajansı'na AFP konuşan kaynaklar, Filistin liderinin durumun kötü olduğunu söylemişler, Batı Şeria'daki Filistinli yetkililer ise Arafat'ın komada olmadığını açıklamışlardı. 
     
     3 KEZ BİLİNCİNİ KAYBETTİ 

     Filistin liderine Paris'te eşlik eden heyete yakın bir kaynak, Arafat'ın dünden bu yana 3 kez bilincini kaybettiğini belirterek, Filistin liderinin 2 kez bilincini yitirmesinden sonra yeniden bilincinin yerine geldiğini söylemişti. 
     
     CHIRAC'A GÜLÜMSEDİ 

     Yaser Arafat'ın, kendisini ziyarete gelen Fransa Cumhurbaşkanı Jacques Chirac'a gülümsediği haberi ise saat 17.00 sularında gelmişti. 
     Fransa'nın başkenti Paris'in yakınlarındaki bir askeri hastanede bulunan Arafat'ın yardımcılarından Muhammed Raşid, Chirac ve Arafat'ın el ele tutuştuklarını ve Arafat'ın Chirac'a gülümsediğini söylemişti. Raşid, ''O Arafat yaşıyor'' demişti. 
     
     FİLİSTİN BAŞBAKANI KUREY YALANLADI 

     İsrail televizyonu Filistin lideri Yaser Arafat'ın öldüğünü duyururken, Filistin yönetimi bu iddiayı resmen yalanladı. 
     İsrail Kanal 2 televizyonu, Fransız kaynaklarına dayanarak, Arafat'ın beyin ölümünün gerçekleştiğini duyurdu. 
     Filistin Başbakanı Ahmed Kurey ise bu haberi yalanladı. 
     Kurey, Paris'teki yetkililerle konuştuğunu, Arafat'ın durumunda bir değişiklik olmadığını söyledi. 
     
     ÇELİŞKİLİ HABERLER DEVAM EDİYOR 

     Filistin lideri Yaser Arafat'ın sağlık durumuna ilişkin çelişkili haberler gelmeye devam ediyor. 
     Lüksemburg Başbakanı Jean Claude Juncker, Brüksel'de gazetecilere yaptığı açıklamada, ''Arafat'ın 15 dakika önce öldüğünü'' söyledi.. 
     Arafat'ın bulunduğu Fransız hastanesinin sözcüsü ise Filistin liderinin hayatta olduğunu bildirdi. 
     Filistin Başbakanı Ahmed Kurey de, Arafat'ın öldüğü iddialarını yalanlamıştı. 
     
     LÜKSEMBURG BAŞBAKANI, ARAFAT'IN ÖLDÜĞÜ AÇIKLAMASINI GERİ ÇEKTİ 

     Lüksemburg Başbakanı Jean Claude Juncker, Filistin lideri Yaser Arafat'ın öldüğüne ilişkin açıklamasını geri çekti. 
     Lüksemburg Başbakanı Juncker'in sözcüsü, Arafat'ın öldüğüne ilişkin açıklamanın geri çekildiğini, bunun bir yanlış anlama olduğunu bildirdi. 
     Juncker, Brüksel'de ''Arafat'ın 15 dakika önce öldüğünü''söylemiş, Arafat'ın tedavi görmekte olduğu Fransız hastanesinin sözcüsü de ölüm iddialarını yalanlayarak, Arafat'ın yaşadığını açıklamıştı. 
     
     İSRAİL BAŞBAKANI ŞARON ''RESMİ BİR AÇIKLAMA YAPILMADAN KONUŞMAYACAĞIZ'' 

     İsrail Başbakanı Ariel Şaron, Filistin lideri Yaser Arafat'ın öldüğü iddialarına ilişkin, resmi bir açıklama yapılmadan konuşmayacaklarını söyledi. 
     Kanal 2 televizyonunun haberine göre, İsrail Başbakanı Şaron, Arafat'ın öldüğü iddialarına karşı, ''Resmi bir açıklama yapılıncaya kadar bu konuyla ilgili konuşmayacağız'' dedi. 
     
     FRANSIZ HASTANESİ DOKTORLARI ''ÖLMEDİ, YOĞUN BAKIMDA'' 

     Filistin lideri Yaser Arafat'ın tedavi için bulunduğu, Paris yakınlarındaki askeri Percy hastanesi doktorları, Arafat'ta tıbben ya da beyin ölümü olmadığını, ancak durumunun ağır olduğunu belirttiler. 
     Percy hastanesi sözcüsü doktor Christian Estripeau, ''Arafat ölmedi, şu andaki mevcut sağlık durumu yoğun bakım gerektiriyor'' dedi. Hastanın sağlık durumuna uygun olarak çarşamba günü başka bir servise nakledildiğini belirten sözcü, Arafat'ın sağlık durumunun, hastaneye kabul edildiği ilk güne oranla daha komplike olduğunu ifade etti. 
     Arafat'ın Ürdünlü doktoru Eşref El Kürdi de ''Başkan Arafat, kalp krizi geçirmedi. Halen hayatta. Tıbben ölmedi, beyin ölümü de yok'' diyerek tartışmalara son noktayı koydu. El Kürdi, ancak Arafat'ın durumunun kötü olduğunu ve bir tanı konulamadığını belirtti. 
     Fransa Cumhurbaşkanı Jacques Chirac, bugün öğle saatlerinde, AB zirvesi için Brüksel'e gitmeden önce, Arafat'ı tedavi gördüğü hastanede yarım saat süreyle ziyaret etmişti. 
     Bu arada, Arafat'ın sağlık durumunun bozulduğu yolundaki haberler üzerine, çok sayıda yazılı ve görsel medya mensubu hastaneye akın etti. Arafat'ın sağlık durumuyla ilgili haberleri ilk elden almaya çalışan gazeteciler hastane önünde kamp kurdular. 
     
     FİLİSTİNLİ GRUPLAR, KOLEKTİF LİDERLİKTEN YANA 

     Filistinli gruplar, Fransa'da tedavi görmekte olan Filistin lideri Yaser Arafat'ın boşluğunu dolduracak bir ''kolektif liderlik'' çağrısı yapıyorlar. 
     Filistin Halk Kurtuluş Cephesi politbüro üyesi Mahir Tahir, Filistin Kurtuluş Örgütü FKÖ çatısı dışında kalan İslami gruplar olduğunu belirterek, ''Bu nedenle İslami ve ulusal güçleri, herkesi kapsayacak kolektif ve birleşik liderlik çağrısı yapıyoruz'' dedi. 
     Tahir, gelişmelerin böyle bir ulusal ihtiyacı ortaya çıkardığını söyledi. 
     Reuters ajansına açıklama yapan radikal Filistinli örgüt Hamas'ın Lübnan'daki temsilcisi Usame Hamdan da, ''kolektif liderliğin'' şu anda zorunluluk olduğunu ve böyle bir yapı içinde yer alacaklarını belirtti. 
     FKÖ'ye dahil olmayan Hamas'ın temsilcisi Hamdan, iç gelişmeler, Arafat'ın hastalığı ve uluslararası gelişmeler sonucu, bunun gerekli olduğuna inandıklarını söyledi. 
     Paris'te tedavi görmekte olan Arafat'ın öldüğü haberleri çıkmış, ancak bu haberler hastane sözcüsü ve Filistin yönetimi tarafından kesin bir dille yalanlanmıştı. 
     Lüksemburg Başbakanı Jean Claude Juncker de önce Arafat'ın öldüğünü söylemiş, sonra bir yanlış anlama olduğunu belirterek bu açıklamasını geri çekmişti. 
     
</TEXT>
</DOC>
