<DOC>
<DOCNO> 290277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/11/19/son/sonyas03.html </URL>
<DATE> 2004/11/19/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Elektronik eşyanızın seri numarasını kaydedin 
</HEADLINE>
<TEXT>

     
     Fatih KARAÇALI ADANA, DHA 
     

ADANA Emniyet Müdürlüğü yetkilileri, çalınması halinde daha kolay işlem yapılabilmesi için elektronik eşyaların seri numaralırının sahiplerince kayıt edilmesi gerektiğini söyledi. 
     Yetkililer, bir hırsızlık soruşturmasında çalınan cihazla ilgili bilgi alırken seri numaraya ulaşamadıklarından yakındı. Çalıntı elektronik eşyaları ele geçirdiklerinde gerçek sahibini bulamadıkları için zanlı hakkında da işlem yapamadıklarını bildiren yetkililer, bu nedenle zanlının ifadesine inanmak zorunda kaldıklarını söyledi. Hırsızların genellikle elektronik eşyaları tercih ettiğini bildiren yetkililer, "Bu durum sıkıntı yaratıyor. Vatandaş seri numarayı bilmiyor, zanlı da çalmadığını belirtip, satın aldığını iddia ediyor. Mağdur vatandaş faturasını saklasa, seri numarasını bilse bu sorun yaşanmayacak. Elektronik eşyası çalındığı için müracaat eden vatandaşların yüzde 80'inin seri numarasını bilmedikleri ortaya çıkıyor. Bu olay en çok bilgisayar ürünlerinde karşımıza çıkıyor. Zanlı, monitör, printer veya başka parçaları çalmış, ama, satın aldığını söylüyor. Malın asıl sahibi de seri numarasını bildiremediğinden işlem yapmada zorlanıyoruz. Cihazlardaki bir özellikten veya bir izden bazen yola çıkılarak tespite çalışılıyor'' dedi. 
     Ev veya işyerlerindeki her türlü cihazın seri numarasınının mutlaka kaydedilmesi gerektiğini bildiren yetkililer, bunun hırsızlık soruşturmalarını kolaylaştıracağını belirtti. 
     
</TEXT>
</DOC>
