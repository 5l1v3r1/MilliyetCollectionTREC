<DOC>
<DOCNO> 274703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/25/astro/index.html </URL>
<DATE> 2004/09/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Jüpiter artık denge burcunda 
</HEADLINE>
<TEXT>

Şansı, fırsatları, zenginliği olduğu kadar düzgün hareketi ve bilgeliği de açıklayan Jüpiter, Terazi burcuna geçti 


Jüpiter'in Terazi burcuna geçişi başta Teraziler, İkizler ve Kovalar için daha avantajlı bir konuma işaret ediyor. Jüpiter koruyan, geliştiren ve kolaylık getiren bir gezegendir. Bu yüzden çoğu zaman, Jüpiter'in bize getirdiği şansı kötüye kullanabilir ve harekete geçmek yerine tembellik edebiliriz. Bununla birlikte, amaçları peşinde koşan, yeni fırsatlar için mücadele edenler Jüpiter'in yapıcı yönünden faydalanacaktır. Önümüzdeki bir yıl boyunca Terazi burcunda kalacak olan Jüpiter, bu burcun temsil ettiği alanlarda da olumlu sonuçlar getirecek. Venüs yönetimindeki Terazi güzelliği, sanatı, modayı, tasarımı anlattığı kadar diplomasiyi ve barışı da temsil eder. Bu yüzden, özellikle son aylarda gittikçe artan uluslararası terörizm ve ülkeler arasındaki sürtüşmelere karşı yeni önlemler ve ortak girişimler ortaya çıkacaktır. 
Jüpiter burçları nasıl etkiliyor Bazı genel değerlendirmeler vereceğiz. Mutlaka yükselen burcunuzu da hesaba katmayı unutmayın, zira transitler yükselen burca göre şekillenir. Koçlar için bu dönemde ilişkilerden, yeni anlaşmalar ve evlilikten yana çok daha fazla şey beklenebilir. Jüpiter Koçlara olumlu ortaklar ve ortaklaşa konularda fırsatlar getiriyor. Bu şans doğrudan kendilerine ait olmasa da, başkalarından yapıcı tavsiyeler de alacaklar. Boğalar bu dönemde iş ortamında daha geniş olanaklar içinde olabilir ve iş tecrübelerini geliştirebilirler. İş ortamındaki ilişkilerde zenginleşme de söz konusu. Jüpiter bu konumuyla sağlık açısından da destek verecek. Özellikle son aylarda büyük baskı altında kalan İkizler açısından Jüpiter, rahatlama, gevşeme ve yaratıcı alanda büyük fırsatlar sunuyor. İkizler bu sayede kendini ortaya koyacak fırsatları daha kolay yakalayabilir. Aşkta da mutlu kılacak deneyimler var. Jüpiter onlara yaşam enerjisi ve pozitif titreşimler getiriyor. Yengeçler bu dönemde ev ve yakın çevrelerinde genişleme ve rahatlama yaşayabilirler. Bu yeni bir eve geçmek ya da ailede kalabalıklaşma şeklinde de olabilir. Bu dönemde yatırımlar ve güven veren şeyler açısından da olumlu sonuçlar alınabilir. 

Başaklar kazançlı çıkacak, Teraziler sağlık açısından rahatlayacak 

Aslanlar önümüzdeki sene Satürn'ün kontrolü ve disiplini altında kalacaklar ama Jüpiter onları bu dönemde eğitim, zihinsel konular ve entelektüel faaliyetler açısından rahatlatacak. Başaklar ise son bir yıldan bu yana Jüpiter'den fazlasıyla yararlandılar, kişisel alanda kendilerini geliştirdiler ve önemli adımlar attılar. Şimdi Jüpiter onlara bu girişimlerden kaynaklanan kazançlar getirecek. 
Teraziler her konuda koruma altındalar ve Jüpiter onlara kişiliklerini ortaya koyma alanında geniş olanaklar getiriyor. Yeni ufuklar, yolculuklar ve deneyimler söz konusu. Kendilerine güvenleri artıyor ve sağlık açısından da rahatlıyorlar. Akrepler bu bir yıl içinde ruhsal konulara daha fazla çekilebilir ve psikolojilerini daha güvenli kılabilirler. Maddi kazançlardan çok başarı onlara kendi içlerindeki sesi dinlemekten ve geçmiş deneyimlerden de gelecek. Yaylar ortaklaşa konular, grup çalışmaları ve sosyal faaliyetler açısından son derece hareketli ve genişleyen bir çevre içinde olabilirler. Oğlaklar da iş hayatında daha rahat hareket edebilecekler. Kovalar ufuklarını genişletebilecekleri konularda şanslılar. Yabancılar, yolculuklar, eğitim ve yayıncılık alanında genişleyen deneyimler var. Zihinsel gelişim vurgulanıyor. Balıklar ise ortaklaşa konularda yeni olanaklarla karşı karşıyalar. Eş ya da ortaktan gelen kazançlar mümkün olacak. 

</TEXT>
</DOC>
