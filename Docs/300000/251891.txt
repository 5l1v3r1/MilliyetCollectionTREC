<DOC>
<DOCNO> 251891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/06/30/son/soneko14.html </URL>
<DATE> 2004/06/30/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
"Akaryakıt fiyatları sübvanse ediliyor, farkı kapatmak için zam yapıldı" 
</HEADLINE>
<TEXT>

     Sanayi ve Ticaret Bakanı Ali Coşkun, halen akaryakıt fiyatlarına sübvansiyon yapıldığını, o farkı kapatmak için de zam yapmak durumunda kaldıklarını söyledi. 
     A.A muhabirinin, akaryakıt ve şeker zamlarının gerekçesi konusundaki sorusunu yanıtlayan Bakan Coşkun, ''akaryakıt fiyatlarındaki farkı kapatmak için zam yapmak durumunda kaldık, aksi takdirde başka bir yere vergi koymak gerekirdi'' dedi. 
     Hükümet olarak zamma karşı olduklarını belirten Coşkun, ''ama böyle mecburiyetler oluyor, akaryakıttaki farklılığı başka kitlelere yüklemek yanlış olur, o bakımdan zam yapıldı'' diye konuştu. 
     Doğalgaza zam yapılıp yapılmayacağına ilişkin soru üzerine, ''Arkadaşlar çalışıyor, henüz kesin bir karar yok'' diyen Bakan Coşkun, şeker fiyatlarındaki artış konusunda da şunları söyledi 
     ''Pancara ilave fiyat verildi, işçi ücretleri arttı, maliyetler arttı. Ancak bu artışları devamlı zamla karşılamak mümkün değil, Artık verimliliği artırmak lazım.'' 
     
     ''TÜRKİYE'DE ŞEKER FİYATLARI YÜKSEK'' 
     Bu arada Türkiye Şeker Fabrikaları Genel Müdürlüğü'ne bağlı Şeker Fabrikaları'nın Müdürler Toplantısı'na katılan Bakan Coşkun, burada yaptığı konuşmada da, Türkiye'de şeker fiyatlarının çok yüksek olduğunu söyledi. 
     Şekerin stratejik bir ürün olduğunu ve şimdiye kadar devlet ağırlıklı olarak üretildiğini anlatan Coşkun, sektör yöneticilerinin gayretiyle Şeker Fabrikalarının devlete yük olmaktan çıkarıldığını belirtti. 
     Ancak dünyada ticari engellerin ve gümrük duvarlarının kaldırılmasıyla yaşanan rekabet nedeniyle çok daha ciddi çalışmalar yapılması gerektiğini vurgulayan Coşkun, şöyle devam etti 
     ''Tütün, pancar, çay şimdiye kadar siyasetçinin rey pazarı olarak kullanılmış, bundan kurtulmak lazım. Girdi maliyetleri yüksek, kaynaklar yetersiz. İki kampanya dönemini karlı kapattık, depremden gördüğü zarar nedeniyle çalışmayan Adapazarı Şeker Fabrikası'nın 140 trilyon liranın üzerinde zararı var. Bunu kendi bünyemizde kapatmaya çalışıyoruz. Delik büyük, yama küçük. Biz hepimiz vebal altındayız. Herkes kendi kapısının önünü süpürsün, şeker fabrikaları da bu konuda örnek bir davranış sergilemeli.'' Türkiye'de şeker fiyatlarının yüksek olduğunu ifade eden Bakan Coşkun, şekerin halen yüzde 136 düzeyindeki gümrük duvarıyla korunduğuna işaret ederek, ''Ama vatandaşa intikal eden fiyatlar yüksek, eski politikayla devam edemeyiz. Pancara, işçiye, şekere zam böyle gitmez. Verimliliği artırmak, kaçakları önlemek lazım'' dedi. 
     Bakan Coşkun, bu konuda Fabrika Müdürlerinin gayret göstermesini ve önerileri kendine iletilmesini istedi. 
     
     ''KAYBETTİĞİMİZ ULUSLARARASI İTİBARI KAZANDIK'' 
     Türkiye'de son dönemde ekonomi ve dış politika alanında önemli başarılar sağlandığını belirten Bakan Coşkun, ekonomide sürdürülebilir bir büyüme sürecine girildiğini, Aralık ayında da AB'den müzakere tarihi almayı beklediklerini söyledi. 
     AB'nin Türkiye'yi siyasi ve insan hakları açısından gözetimden çıkardığını hatırlatan Bakan Coşkun, son dönemlerde İstanbul'da yapılan Uluslararası Basın Sahipleri Toplantısı, OECD 2. Bakanlar Kurulu Toplantısı, İKÖ Dışişleri Bakanları Toplantısı, NATO Devlet Başkanları Toplantısı'na işaret ederek, ''kaybettiğimiz uluslararası itibarı yeniden kazandık. Ekonomi ve dış politikadaki başarılar, Türkiye'nin önünü açıyor. Rehavete kapılmamak lazım'' dedi. 
     Türkiye'nin hantal devlet yapısından kurtulması gerektiğini de vurgulayan Bakan Coşkun, devlette sayısal olarak fazla olmasa bile, verimlilik açısından yüzde 30 personel fazlalığı bulunduğunu söyledi. 
     Her işin Ankara'dan yürütülmesinin yanlış olduğunu ifade eden Bakan Coşkun, ''bürokrasiye değil, bürokratik engellere karşıyız, Bürokrat imza atmaktan korkuyor. 8-9 imzadan sonra bana evrak geliyor. Bu hantal yapı kamunun maliyetini yükseltiyor'' dedi. 
     Bakan Coşkun, toplantıdan sonra 'Şeker Kurumu'nun görevinin bu yıl sonunda biteceği ve bu konuda yeni bir düzenleme yapılıp yapılmayacağına' ilişkin soruyu ise ''IMF ile stand-by da bitti ama yeniden ilişkiler değerlendiriliyor, Şeker Kurumu konusunda daha önümüzde 6 ay var'' şeklinde yanıtladı. 
     
</TEXT>
</DOC>
