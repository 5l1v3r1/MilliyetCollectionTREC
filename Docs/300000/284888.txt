<DOC>
<DOCNO> 284888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/31/son/sonspo22.html </URL>
<DATE> 2004/10/31/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Fenerbahçe'de Lyon maçı hazırlıkları ara vermeden başladı... 
</HEADLINE>
<TEXT>

     Şampiyonlar Ligi'nde 3 Kasım Çarşamba günü deplasmanda Olympique Lyon ile karşılaşacak Fenerbahçe, hazırlıklarına ara vermeden başladı. 
     Beşiktaş'la dün akşam derbi maçta karşı karşıya gelen sarı-lacivertliler, Olyimpique Lyon ile deplasmanda yapacağı zorlu maçının ilk çalışmasını Samandıra Tesisleri'nde gerçekleştirdi. 
     Teknik direktör Christoph Daum'un antrenman öncesi futbolcularıyla yaklaşık 45 dakika toplantı yapması, idmanın geç başlamasına neden oldu. 
     Dünkü maçta forma giyen futbolcuların dinlenmeye yönelik çalışmalar yaptığı antrenmanda, diğer oyuncular istasyon çalışmalarının ardından çift kale maç oynadı. 
     Sarı-lacivertliler yarın sabah hafif bir çalışma yaptıktan sonra öğleden sonra özel uçakla Sabiha Gökçen Havalimanı'ndan Lyon'a gidecek. 
     
</TEXT>
</DOC>
