<DOC>
<DOCNO> 283372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/26/son/sondun17.html </URL>
<DATE> 2004/10/26/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
The Times Prens Charles da Türkiye kampanyasına katıldı... 
</HEADLINE>
<TEXT>

     İngiltere veliaht Prensi Charles'ın Türkiye ziyareti, ülkesinde dikkatlerin bir kez daha Türkiye'ye çevrilmesine yol açtı. 
     Bütün TV kanalları, Prens Charles'ın Türkiye ziyaretiyle ilgili görüntülere dün sabah bültenlerinden başlayarak geniş yer verirken, gazeteler de ziyaretin önemine dikkat çekti. 
     Times, Türkiye'nin AB'ye üyelik kampanyasına Prens Charles'ın da destek verdiğini belirten başlıkla yayımladığı haberinde, Prens'in Türk kültürünün önemine ve korunması gerektiğine işaret ettiğini bildirdi. 
     Prens'in tavrını ve yaklaşımını ''alışılmamış direkt siyasi tavır'' olarak niteleyen Times, Prens'in açıkça Türkiye'nin AB üyeliği sürecine desteğini ortaya koyduğunu yazdı. 
     Prens'in İstanbul'daki bombalı saldırıların ''birleştirici etkisine'' dikkat çektiğini belirten Times, Prens Charles'ın, İstanbul'da geçen yıl saldırıya uğrayan başkonsolosluğun açılışında, İngiliz hükümetinin Türkiye politikasına açıkça destek verdiğini bildirdi. 
     The Guardian gazetesi de üç ayrı fotoğrafla yayımladığı haberde, Prens'in İstanbul'daki başkonsolosluk binasını yeniden hizmete açtığını belirtti. Prens'in yeni binanın açılışını ''umut dolu mesajlar vererek'' yaptığını kaydeden Guardian, İngiltere'nin Ankara Büyükelçisi Peter Westmacott'ın da Türkiye'nin AB üyeliğiyle ilgili süreçte ''destekleyici rol oynamayı sürdüreceklerini'' tekrar ettiğini yazdı. 
     The Daily Telegraph gazetesi de üç fotoğraf eşliğinde geniş bir haber yayımlarken, Prens Charles'ın İstanbul ziyaretini, ''Güzel bir gündü. Bir anma ve aynı zamanda da ileriye yönelik adımlar atma günüydü'' ifadeleriyle özetledi. 
     
</TEXT>
</DOC>
