<DOC>
<DOCNO> 298509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/17/son/sonspo07.html </URL>
<DATE> 2004/12/17/ </DATE>
<TIME> 00.25 </TIME>
<AUTHOR>  </AUTHOR>
<HEADLINE>
Del Bosque Bu maçı nasıl açıklarım bilmiyorum... 
</HEADLINE>
<TEXT>

     Beşiktaş Teknik Direktörü Vicente Del Bosque, Beşiktaş camiası için üzücü bir gece yaşadıklarını söyledi. 
     Vicente Del Bosque, Parma maçı sonrasında düzenlediği basın toplantısında, attıkları ilk golden sonra rehavete kapılmalarının karşı takımı ateşlediğini ifade ederek, ''Maç adeta elimizden gitti. Son dakikalardaki canlanma biraz daha önce olsaydı maçı lehimize çevirebilirdik'' dedi. 
     İspanyol teknik adam, bu sonucun ardından istifa edip etmeyeceği yönündeki soruya, ''Diğer Avrupa kulüpleri gibi biz de elendik. Artık lige dönmemiz lazım. Bundan başka bir şey de düşünmüyorum'' diye yanıt verdi. 
     
     ''BÖYLE BİTMESİ BENİ DE KIZDIRIYOR'' 

     Vicente Del Bosque, bugün bir fırsat kaçırdıklarını kaydederek, şunları söyledi 
     ''Bugünkü maçı nasıl açıklarım bilemiyorum. Böyle bitmesi beni de kızdırıyor. Ama hiçbir bahane üretmek istemiyorum. Oyuncularıma da kızamıyorum. Maç önce bizim lehimizeydi ve kontrolümüzdeydi. Sonra bir anda değişti.'' Parma yenilgisi sonrası Beşiktaşlı futbolcuların yanı sıra kulüp başkanı Yıldırım Demirören ve yöneticilerin de hayli üzgün olduğu gözlendi. 
     Başkan Demirören, beraberindeki yöneticilerle birlikte basın mensuplarına açıklama yapmadan stattan ayrıldı. 
     Maçı izleyen Futbol Federasyonu Başkanı Levent Bıçakcı ise Beşiktaş'ın çok önemli bir fırsatı kaçırdığını söyledi. 
     
     İTALYANLARI YİNE YENEMEDİ 

     Avrupa kupalarında, tarihinde bugüne kadar bir İtalyan takımı yenemeyen Beşiktaş, Parma karşısında da bu geleneği sürdürdü. 
     Siyah-beyazlılar, daha önce İtalyanlarla yaptığı 10 karşılaşmanın 8'ini yitirmiş, 2 maçta da berabere kalmıştı. 
     -LUCESCU VE GUİNTİ DE MAÇTAYDI- Beşiktaş'ın eski teknik direktörü Mircea Lucescu ile eski futbolcusu Guinti de karşılaşmayı izledi. 
     Lucescu ve Guinti, siyah-beyazlı futbolcularla hasret giderdi. 
     
     ''İYİ BİR BAŞLANGIÇ OLDU'' 

     Parma'nın başında ilk maçına çıkan teknik direktör Pietro Carmignani ise Beşiktaş karşısında elde ettikleri galibiyetin kendileri için bir başlangıç olduğunu söyledi. 
     İtalyan teknik adam, futbolcularının iyi mücadele ettiğini ve sahadan galip ayrılarak UEFA Kupası'nda yollarına devam ettiklerini kaydetti. 
     Basın mensuplarının ''dün böyle bir sonuç bekliyor muydunuz '' sorusuna, ''Evet bekliyordum. Çünkü takımıma inanıyordum'' şeklinde yanıt verdi. 
     
</TEXT>
</DOC>
