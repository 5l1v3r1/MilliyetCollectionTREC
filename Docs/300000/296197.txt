<DOC>
<DOCNO> 296197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/09/son/sondun47.html </URL>
<DATE> 2004/12/09/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Erdoğan, AB zirvesi öncesi Brüksel'de... 
</HEADLINE>
<TEXT>

     Başbakan Recep Tayyip Erdoğan, çeşitli temaslarda bulunmak ve Türkiye Platformu toplantısında bir konuşma yapmak üzere Brüksel'e geldi. 
     Erdoğan, bu akşam, AB Dönem Başkanı Hollanda'nın Başbakanı Jan Peter Balkenende ile ikili görüşmede bulunacak. İki Başbakan daha sonra birlikte yemek yiyecekler. 
     Erdoğan, yarın Türkiye Odalar ve Borsalar Birliği TOBB ile İktisadi Kalkınma Vakfı İKV tarafından düzenlenen ''Türkiye Platformu'' toplantısında bir konuşma yapacak. 
     AB zirvesi öncesinde düzenlenen, 245 sivil toplum örgütünün temsilcileri ile Avrupa Parlamentosu ve AB Komisyonu yetkililerinin de katılacağı toplantıda, ''Türkiye ile tam üyelik müzakerelerinin gecikmeksizin başlatılması ve bu sürecin üyelikten başka bir sonucu olamayacağının belirtilmesi'' yönünde bir bildirinin yayımlanması bekleniyor. 
     Başbakan Erdoğan'ın, yarın AB Komisyonu Başkanı Jose Manuel Durao Barroso, Komisyonun genişlemeden sorumlu üyesi Olli Rehn ve Belçika Başbakanı Guy Verhofstadt ile görüşmelerde bulunması da öngörülüyor. 
     Erdoğan yarın akşam saatlerinde Belçika'dan ayrılacak. 
     
</TEXT>
</DOC>
