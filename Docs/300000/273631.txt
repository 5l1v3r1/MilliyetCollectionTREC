<DOC>
<DOCNO> 273631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/21/son/soneko13.html </URL>
<DATE> 2004/09/21/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
FED toplantısında faiz artırımı bekleniyor... 
</HEADLINE>
<TEXT>

     ABD Merkez Bankası FED'in bugünkü toplantısında çeyrek puanlık faiz artırımı kararı alması bekleniyor. 
     Ekonomik büyümeyi beslemek için son 4 yıldır yüzde 1 ile 1958'den bu yana en düşük noktasında tutulan FED'in kısa vadeli faizleri, 29 Haziran'da çeyrek puanlık artırımla 1.25'e, 10 Ağustos'ta ise yine çeyrek puanlık artırımla 1.50'ye yükseltilmişti. 
     Ekonomistler, ABD'de yılın üçüncü faiz artırımı kararının, Türkiye saati ile bugün 21.15'de sona ermesi beklenen FED'in Açık Piyasa Komitesi toplantısında alınmasını bekliyor. 
     Düşük faiz politikasının ekonomiyi hızlandırma hedefine ulaştığını düşünen FED Başkanı Alan Greenspan, faizlerin ''normal'' seviyesine çıkarılacağının sinyallerini vermişti. 
     Yüksek petrol fiyatlarına rağmen ABD'de halen tehdit oluşturmayan enflasyonun FED'in faiz artırımıyla daha uzun vadede de tamamen kontrol altında tutulması hedefleniyor. 
     ABD'de başkanlık seçimine 6 hafta gibi az bir süre kala gelebilecek bir faiz artırımı kararı, geleneksel olarak daha önceki seçimler öncesinde görevdeki başkanlar tarafından tercih ediliyor olsa da, Başkan Bush'un, ekonominin güçlü olduğunu ortaya koyacak böyle bir karardan mutluluk duyabileceği değerlendiriliyor. 
     Piyasalar ise faiz artırımı kararından daha çok ABD faizlerinin bundan sonraki yolculuğu hakkında fikir edinebilmek için FED Başkanı Greenspan'ın toplantı sonrasında yapacağı açıklamayı bekliyor. 
     Ekonomistler, FED'in ya 10 Kasım'da ya da 14 Aralık'taki toplantısında 4'üncü kez çeyrek puanlık faiz artırımıyla yılı yüzde 2 faizle tamamlamasını bekliyor. 
     ABD'nin faiz artırımıyla dolara olan talep artacağından, özellikle gelişmekte olan ülke ekonomileri önemli ölçüde olumsuz etkilenebiliyor. 
     
</TEXT>
</DOC>
