<DOC>
<DOCNO> 270335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/09/son/sondun15.html </URL>
<DATE> 2004/09/09/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Halepçe'de yeni toplu mezar 
</HEADLINE>
<TEXT>

     Irak'ın kuzeyindeki Halepçe kenti yakınlarında yeni bir toplu mezar bulunduğu açıklandı. 
     Kimyasal silahlara karşı mücadele veren bir Iraklı Kürt derneğinin başkanı olan Aras Abed, AFP'ye yaptığı açıklamada, devrik Saddam Hüseyin rejimi döneminde, 1988 yılındaki Halepçe katliamında ailesinden 11 kişiyi kaybettiğini hatırlattı. 
     Abed, toplu mezarın Halepçe yakınlarındaki 2 köy arasında bir yol yapımı inşaatı sırasında ortaya çıktığını belirttiği açıklamasında, mezarda, kadın, erkek, çocuk olmak üzere onlarca kişinin cesedinin bulunduğunu söyledi ve ''Halepçe yakınlarındaki bu toplu mezar, 3 mezardan oluşuyor ve cesetler kimyasal bombardımandan kaçıp Irak uçaklarına yakalananlara ait'' dedi. 
     Şu anda mezardaki cesetlerin çıkarılmadığını belirten Abed, İnsan Hakları Bakanlığı'nın olay yerine bir soruşturma komisyonu göndereceğini kaydetti. 
     Abed, ''Bu yeni mezarın bulunması, Saddam Hüseyin rejiminin mezalimine bir yenisini daha ekliyor. Mezarın ortaya çıkarılması, Saddam Hüseyin'i yargılamakla yükümlü özel mahkemeye ve araştırmacılara yardımcı olabilir'' dedi. 
     Saddam Hüseyin'in ordusu, 16 Mart 1988'de Halepçe kentini kimyasal silahlarla bombalamıştı, birkaç dakika içinde 5 bin kişi ölmüş, onbinlerce kişi yaralanmıştı. 
     
</TEXT>
</DOC>
