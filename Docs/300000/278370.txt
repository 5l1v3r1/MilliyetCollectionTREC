<DOC>
<DOCNO> 278370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/08/son/soneko15.html </URL>
<DATE> 2004/10/08/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Merkez Bankası Enflasyon hedefine ulaşılmasını tehdit edecek bir risk yok 
</HEADLINE>
<TEXT>

     Merkez Bankası, ''2004 yılı enflasyon hedefine ulaşılmasını belirgin şekilde tehdit edecek bir risk unsurunun görülmediğini'' bildirdi. 
     Merkez Bankası tarafından yapılan açıklamada, ''Eylül ayı enflasyonu ve görünümü'' değerlendirildi. 
     Değerlendirmede, 2005 yılında ise iç talep ve işgücü maliyetlerinin, geçtiğimiz 3 yıldaki kadar enflasyonun düşmesine destek vermeyebileceği ifade edilirken, ''yüksek petrol fiyatlarının enerji maliyetlerini artırarak hem cari işlemler hem de enflasyon üzerinde baskı yaratabileceği, uluslararası piyasalarda meydana gelebilecek likidite daralması ve faiz artışlarının kurlar üzerinde baskı yaratabileceği'' gibi 'risk faktörlerinin' bulunduğu belirtildi. Değerlendirmede şöyle denildi 
     ''Ancak gelecek dönem enflasyon eğilimi açısından asıl olan bütçe disiplini, bütçe disiplinin kalitesi, özellikle gelecek yıllardaki bütçe disiplinini de kolaylaştıracak olan vergi ile sosyal güvenlik reformu gibi yapısal reform sürecinin kesintisiz devam ettirilmesi ve enflasyona odaklı para politikası uygulamalarıdır.'' Bu politikalar etkin şekilde sürdürüldüğü sürece, dışsal şoklar nedeniyle zaman zaman dalgalanma gösterebilecek olsa da, enflasyonun temel eğiliminin düşüş yönünde olmaya devam edeceğinin açık olduğu belirtilen değerlendirmede, şu ifadelere yer verildi 
     ''Bütün bu değerlendirmeler ışığında, mevcut ekonomi politikalarının devam ettiği, kamu gelirler ve bütçe politikasının enflasyon hedefiyle uyumlu yürütüldüğü ve üç yıllık ulusal program dahilinde yapısal reformların daha da derinleştirildiği temel varsayımı altında, enflasyonun 2004 yılı boyunca program hedefinin belirgin şekilde altında seyredeceği gıda, enerji ve kamu fiyatları gibi dışsal faktörlerden arındırılmış fiyat artışlarının 2005 yılında da düşüş sürecini devam ettireceği öngörülmektedir.'' 
     
     ''YILIN SON ÇEYREĞİNDEN İTİBAREN, BÜYÜME HIZINDA BİR YAVAŞLAMA OLACAĞI TAHMİN EDİLMEKTEDİR'' 

     Merkez Bankası, yılın son çeyreğinden itibaren büyüme hızında bir yavaşlama olacağının tahmin edildiğini, ancak bu yavaşlamanın 'yumuşak olacağı' ve istikrarlı seyreden dış talep ile tüketici güvenine' paralel, üretimdeki yüksek seviyelerin devam etmesinin öngörüldüğünü bildirdi. 
     Merkez Bankası tarafından yapılan açıklamada, ''Eylül ayı enflasyonu ve görünümü'' değerlendirildi. 
     Değerlendirmede, sonbahar aylarında baz etkisinin ağırlığının ortadan kalktığı ve yıllık enflasyondaki düşüş eğilimine geri dönüldüğü belirtilirken, ''dahası, 2002 ve 2003 yıllarının ardından bu yılın sonunda da enflasyonun hedefler dahilinde kalacağı belirginleşmiştir'' denildi. 
     Değerlendirmede, uygulanmakta olan ekonomik program ve buna eşlik eden sıkı para ve maliye politikalarının, iç talepteki canlanmanın kontrollü gerçekleşmesini sağladığı ve enflasyon bekleyişlerinin olumlu seyrine katkıda bulunduğu vurgulandı. 
     Bunun yanında, ekonomik birimlerin karar alım süreçlerinde ileriyi görebilmeye başlamaları ve süregelen işgücü verimliliği artışlarının özel sektör yatırımlarını da arttırdığı ve böylelikle potansiyel üretim düzeyindeki yükselişin devam ettiği bildirilen değerlendirmede, 2004 yılında özel tüketim harcamalarının da üretimdeki artışa eşlik etmeye başladığı, bununla beraber toplam yurtiçi nihai talep seviyesinin henüz toplam üretimi yakalamadığına işaret edildi. 
     Değerlendirmede, 2004 yılının ikinci yarısına ait büyüme rakamlarının, iç talepteki canlanmanın dayanıklı tüketim malları dışındaki sektörlere de yayıldığını, özellikle ilk çeyrekten farklı olarak yarı dayanıklı-dayanıksız tüketim mallarına yönelik harcamaların hızla artmaya başladığını gösterdiği belirtildi. 
     
     ENFLASYONİST BASKI 

     Yılın ikinci çeyreği itibarıyla üretimde ulaşılan seviyenin belirgin bir enflasyonist baskı yaratmadığı görüşünün ağır bastığı bildirilen değerlendirmede, milli gelir rakamlarının gecikmeli olarak açıklanması sebebiyle hali hazırdaki durumu tespit etmek güç olsa da, yapılan tahmin ve analizlerin üçüncü çeyrekte de belirgin bir baskı göstermediği ifade edildi. Değerlendirmede, devamla şöyle denildi 
     
     BÜYÜME HIZINDA YAVAŞLAMA BEKLENTİSİ 

     ''Ancak yine de özel tüketim artışının alt harcama grupları itibarıyla yaygınlaşması ve yarı dayanıklı-dayanıksız tüketim malları ile diğer hizmetlere yönelik harcamalardaki artışların hız kazanması, iç talep göstergelerinin yakından takip edilmesini gerektirmektedir. 
     Bu doğrultuda, son dönemde kredi hacmindeki hızlı artışın göreli olarak yavaşlaması ve para talebinde de benzer bir eğilimin gözlenmeye başlaması dikkat çekicidir. Ayrıca mali piyasalardaki dalgalanmanın ardından yılın ikinci yarısına doğru alınan bir dizi seçici önlemin dayanıklı tüketim malları ve otomobile yönelik talepte bir yavaşlamaya yol açtığı gözlenmektedir. 
     Bu durumda, yılın son çeyreğinden itibaren büyüme hızında bir yavaşlama olacağı tahmin edilmektedir. Ancak bu yavaşlamanın yumuşak olacağı ve istikrarlı seyreden dış talep ile tüketici güvenine paralel olarak, üretimdeki yüksek seviyelerin devam edeceği öngörülmektedir.'' 
     
     ''İSTİHDAMDAKİ ARTIŞ, GÖRECELİ OLARAK HIZLANACAK'' 

     Diğer yandan önümüzdeki yıl, istihdamdaki artışın göreli olarak hızlanacağı ve reel ücretler üzerindeki baskının artacağının tahmin edildiği ifade edilen değerlendirmede, şöyle denildi 
     ''Bu durumda yüksek büyümenin düşen enflasyonla eş zamanlı olarak ortaya çıkmaya devam etmesi, verimlilik artışlarının sürmesine bağlı olacaktır. Son dönemde artan yatırım harcamaları, verimlilik artışının ve dolayısıyla birim maliyetlerdeki istikrarın önümüzdeki yıl da devam etme olasılığının yüksek olduğunu gösterse de, orta ve uzun vadede yatırım ve üretimin önündeki engellerin ortadan kaldırılmasına, kamu sektöründe verimliliğin artırılmasına ve rekabet ortamının geliştirilmesine yönelik atılacak adımlar kritik önem taşıyacaktır.'' Bu arada değerlendirmede, Merkez Bankası'nın uzun süredir 2005 yılı enflasyonuna dikkat çektiği ve bu döneme ilişkin risklere odaklandığı belirtildi. 
     Önümüzdeki dönemde özenle takip edilmesi gereken faktörlerin başında ise dış gelişmelerin geldiği bildirildi. 
     
     OLUMSUZ HABERLERE BAĞLI DALGALANMA UYARISI 

     ABD Merkez Bankası'nın faiz artırımlarında agresif olmayacağı sinyallerini verdiği, ancak Avrupa Birliği'ne tam üyelik müzakere sürecine ilişkin gelebilecek 'beklenenden olumsuz haberlerin', mali piyasaları dalgalandırabileceği üzerinde durulan değerlendirmede, üç yıllık ulusal programın yapısal reformlara odaklanması ve mali disiplinin devam etmesi durumunda, söz konusu olası dalgalanmaların, istikrar eğiliminden 'geçici sapmalar' olarak kalacağının düşünüldüğü kaydedildi. 
     
     HİZMET FİYATLARINDAKİ KATILIK 

     Önümüzdeki yıla dair risklerden bir diğerinin ise ''hizmet fiyatlarındaki katılığın henüz yeterince kırılamamış olması'' olduğu ifade edilen değerlendirmede, şöyle denildi ''Genel fiyat artışlarının tek hanelerde seyrettiği bir dönemde, yıllık kira artışlarının yüzde 20'ler civarında seyretmesi, fiyat istikrarı yolunda önemli bir engel oluşturmaktadır. Zira, kalıcı fiyat istikrarının hedeflendiği önümüzdeki dönemde, hedeflenen fiyat endeksi içerisinde ağırlığı çok yüksek olan bir alt kalemin genel eğilimden belirgin bir sapma göstermesi, bugüne kadar olduğundan çok daha fazla önem kazanacaktır.'' 
     
     PETROL VE HAM METAL FİYATLARI 

     Değerlendirmede, 2005 yılı enflasyonu konusunda bir başka riskin, petrol ve ham metal fiyatlarında son zamanlarda gözlenen artışların yakın zamanda tersine dönmemesi, hatta daha da artarak devam etmesi olasılığı olduğu belirtildi. 
     Enflasyonun tek hanelerde seyredeceği önümüzdeki dönemde, ithal hammadde fiyatlarındaki dalgalanmaların, giderek artan bir önem kazanacağının açık olduğu vurgulanan değerlendirmede, şunlar kaydedildi 
     ''Ham madde ithal fiyatlarında son dönemlerde gözlenen artışların enflasyon üzerinde doğrudan ve girdi maliyetleri yoluyla yansımaları, yılın ikinci yarısında hissedilmeye başlanmıştır. Buna rağmen, enflasyon bekleyişlerinde bugün itibarıyla henüz bir bozulma sinyali ortaya çıkmamıştır. 
     Yine de önümüzdeki dönemde özellikle petrol fiyat artışlarının dolaylı etkileri yakından izlenmeye devam edilecektir.'' 
     
</TEXT>
</DOC>
