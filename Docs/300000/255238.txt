<DOC>
<DOCNO> 255238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/14/ekonomi/eko07.html </URL>
<DATE> 2004/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler internette 1 trilyonluk alışveriş yaptı 
</HEADLINE>
<TEXT>


Visa'nın açıkladığı 2004'ün ilk üç aylık verilerine göre Türkiye'de internet üzerinden yapılan alışveriş tutarı 1 trilyon lira düzeyinde gerçekleşti 

EKONOMİ SERVİSİ 

Visa kart sayıları açısından Avrupa'nın dördüncü, kredi kartı sayısı açısından ise Avrupa'nın üçüncü büyük pazarı konumunda olan Türkiye'de, ilk 3 ayda internet siteleri üzerinden yapılan alışveriş tutarı 1 milyon doları bulmadı. 
Türkiye'de ilk çeyrekte Visa ile internet siteleri üzerinden gerçekleştirilen alışveriş tutarı 673 bin 655 dolar yaklaşık 1 trilyon lira oldu. 
Visa Avrupa tarafından yayınlanan 2004 ilk üç aylık dönemine ait Visa kartları ile yapılan e harcama raporuna göre, ilk çeyrekte Visa Avrupa'ya dahil olan kart sahiplerinin internet siteleri üzerinden yaptıkları harcama tutarı 5.1 milyar euro olarak gerçekleşti. 

Yüzde 119 artış oldu 
Alışveriş hacminde bir önceki yıla oranla yüzde 119 oranında bir artış kaydedildi. Internet üzerinden toplam perakende harcamalarında yüzde 96, toplam hizmet harcamalarında yüzde 106'ya ulaşan bir artış belirlenirken, en fazla artış yüzde 170 oranı ile turizm ve eğlence sektöründe görüldü. 
Visa Türkiye Genel Müdür Yardımcısı Nur Öztin Kurak, Türkiye'de ilk çeyrekte geçen yılın aynı dönemine oranla Visa kartları ile gerçekleşen internet işlem hacminde yüzde 80 oranında artış kaydedildiğini belirtti. 
Türkiye'deki bankalar tarafından verilen Visa kartlarının yurtdışı sitelerde kullanımını da değerlendiren Kurak, en fazla artışın yüzde 236 oranı ile yine turizm ve eğlence sektöründe görüldüğünü bildirdi. 
Kurak, Türkiye'deki artış oranlarının AB ortalamasının çok daha üzerinde olduğunu belirterek, örneğin süpermarket alışverişlerinde gözlenen yüzde 1.645 oranındaki artışın AB ortalamasının dört katına tekabül ettiğini kaydetti. 

BKM, banka kartı için kampanya yapacak Bankalararası Kart Merkezi BKM Genel Müdürü Sertaç Özinal, bu yılın ilk yarısında kredi kartı sayısının 23.1 milyon adet, kredi kartı işyeri ve nakit cirosunun da 20.4 milyar dolar olduğunu bildirdi. 
Özinal, düzenlediği basın toplantısında, BKM'nin alışverişte banka kartı kullanımını desteklemek üzere bir tanıtım kampanyası hazırladığını, Ekim 2004'den Ağustos 2005'e kadar sürecek reklam kampanyasında, televizyon, radyo, yazılı basın ve dış mekan görsellerini kullanacaklarını, üye işyerlerine eğitim verileceğini anlattı. 


</TEXT>
</DOC>
