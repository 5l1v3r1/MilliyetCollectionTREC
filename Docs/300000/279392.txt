<DOC>
<DOCNO> 279392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/10/12/son/sondun48.html </URL>
<DATE> 2004/10/12/ </DATE>
<TIME> 21.39 </TIME>
<AUTHOR>  </AUTHOR>
<HEADLINE>
TBMM heyeti Parsi'te... 
</HEADLINE>
<TEXT>

     Türkiye-AB Karma Parlamento Komisyonu'ndan KPK bir heyet, Fransa Parlamentosu üyeleri ve hükümet temsilcileri ile Türkiye'nin AB üyeliği konusunda görüşmelerde bulundu. 
     KPK Eşbaşkanı Aydın Dumanoğlu başkanlığındaki heyette, CHP Grup Başkanvekili Haluk Koç, Genel Başkan Yardımcısı Onur Öymen ile AK Parti İstanbul Milletvekilleri Muharrem Karslı ve İbrahim Özal yer alıyor. 
     KPK heyeti bugün ilk olarak Sosyalist Parti Dış İlişkiler Sorumlusu Avrupa Parlamentosu Milletvekili Pierre Moscovici ile görüştükten sonra, Ulusal Meclis Türkiye Dostluk Grubu Başkanı Herve de Charette ve grubun diğer üyeleri ile çalışma yemeğinde bir araya geldi. Heyet daha sonra, hükümetin AB'den sorumlu delege bakanı Claudie Haignere görüştü. 
     AKP milletvekili Dumanoğlu, AA muhabirine yaptığı açıklamada, ''bugün yapılan görüşmelerin olumlu geçtiğini'' belirtti ve ''muhataplarının Fransız meclisinde perşembe günü yapılacak Türkiye tartışması konusunda kendilerine bilgi verdiklerini'' söyledi. 
     ''Görüşmelerde Türkiye'ye ayırımcılık yapılmamasını istediklerini'' belirten Dumanoğlu, ''Türkiye'nin üyeliğiyle birlikte AB'ye yapacağı katkıların da göz ardı edilmemesini istedik ve neden referandumun gündeme getirildiğin sorguladık'' dedi. 
     Dumanoğlu, Fransız muhataplarının, bu konunun Türkiye'nin büyüklüğü ve daha çok iç politika nedenleri yüzünden özellikle gündeme geldiği konusunda kendilerine açıklamada bulunduklarını söyledi. 
     KPK heyeti yarın, Senato Türkiye Dostluk Grubu Başkanı Jacques Blanc ve Senato AB Heyeti Başkanı Hubert Haenel ile görüşecek. 
     Uluslararası İlişkiler Merkezi'nde CERI Perşembe günü düzenlenecek ''Türkiye'nin Fransa ve AB ile İlişkileri'' konulu seminere katılacak heyet, Cuma günü Paris'ten ayrılacak. 
     
</TEXT>
</DOC>
