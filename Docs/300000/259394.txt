<DOC>
<DOCNO> 259394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/30/son/sontur23.html </URL>
<DATE> 2004/07/30/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
5 kişinin canına kıydı 
</HEADLINE>
<TEXT>

     Aydın'ın Didim İlçesi'nde bulunan Tuntaş Otel'in sahibi Müjgan Tuntaş ile otel müdürü ve bir garson, otel sahibinin oğlu tarafından öldürüldü. 
     Alınan bilgiye göre, aile içinde sorunları bulunan Selim Tuntaş, alkollü olarak geldiği otelde annesi Müjgan Tuntaş ile tartıştı. 
     Otel personelinin müdahale etmesi üzerine sinirlenen Selim Tuntaş, tabancayla önce annesini, ardından otel müdürü Yılmaz Özsoy ile garson Muharrem İlhan'ı öldürdü. 
     Olay yerinden 09 SL 500 plakalı otomobille kaçan Selim Tuntaş'ın yakalanması için aramalara başlandı. 
     
     SÖKE'DE DE ÖLDÜRMÜŞ .. 

     Aydın'ın Didim İlçesi'ndeki Tuntaş Otel'in sahibi olan annesi Müjgan Tuntaş ile otel müdürü ve bir garsonu öldüren zanlının Söke'de hamile eşi ve apartman kapıcısını da öldürdüğü ortaya çıktı. 
     09 SL 500 plakalı otomobille kaçan Selim Tuntaş'ın Söke'de Atatürk Mahallesi Samim Kocagöz Sokak'taki eve giderek, önce eşi Sultan Tuntaş'ı ardından olayı gören apartman kapıcısı Samim Kocagöz'ü de öldürdüğü ortaya çıktı. 
     Zanlının öldürdüğü eşinin dört gün sonra doğum yapacağı öğrenildi. 
     
     YAKALANDI 

     Aydın'ın Didim ve Söke İlçesi'nde, aralarında annesi ve hamile eşinin de bulunduğu toplam beş kişiyi öldüren zanlı, polisin yaptığı operasyonla Didim'de yakalandı. 
     AA muhabirinin Emniyet Müdürlüğü yetkililerinden aldığı bilgiye göre, Söke'de Atatürk Mahallesi'nde oturan 9 aylık hamile eşi Sultan Tuntaş ile daha önce adı Samim Kocagöz olarak bildirilen ancak daha sonra Mustafa Kalender olarak adı açıklanan apartman kapıcısını öldürüp, Didim'de annesinin işlettiği otele giden Selim Tuntaş, burada tartıştığı annesi, Müjgan Tuntaş, otel müdürü Yılmaz Gürsoy ile, garson Muharrem İlhan'ı öldürdükten sonra olay yerinden kaçtı. Aydın Emniyet Müdürlüğü Asayiş Şubesi'ne bağlı dört özel ekibin sürdürdüğü soruşturma sonucu zanlı, Didim Altınkum mevkiinde bir arkadaşının evinde yapılan operasyonla yakalandı. 
     Olayla ilgili soruşturmanın sürdüğü bildirildi. 
     

     
</TEXT>
</DOC>
