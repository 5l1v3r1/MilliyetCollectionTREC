<DOC>
<DOCNO> 255504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/15/ekonomi/eko10.html </URL>
<DATE> 2004/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, TNT'deki hisselerini satıyor 
</HEADLINE>
<TEXT>


EKONOMİ SERVİSİ 

Koç Holding İdare Meclisi, iştiraklerinden TNT Lojistik ve Dağıtım Hizmetleri'nin 2.5 trilyon lira nominal bedelli yüzde 50 hissesini Hollandalı kargo ve lojistik şirketi TPG'ye satmaya karar verdi. Koç Holding'den borsaya gönderilen açıklamada, 2 milyon 552 bin adet hissenin ilgili makamlardan gerekli izinlerin alınması kaydıyla toplam 2 milyon 376 bin euro bedel ile satılmasına karar verildiği belirtildi. 
Halen TNT'nin yüzde 50'sine ortak olan TPG ise Türkiye'de daha da genişlemek amacıyla Koç Holding'e ait hisseleri almak istediğini açıkladı. Hisselerin alımının eylüle kadar tamamlanacağını öngören TPG'den yapılan açıklamada, TNT Lojistik'in Türkiye'de güçlü bir operasyon sağladığı ve hızlı büyüyen ekonomi ile Türk lojistik piyasasındaki büyük potansiyelin avantajını kullanarak faaliyetlerini genişletmeye kararlı olduğu kaydedildi. 2000'den beri Türkiye'de faaliyet gösteren TNT'nin 2003 cirosu 34 milyon euro ve 765 çalışanı var. 


</TEXT>
</DOC>
