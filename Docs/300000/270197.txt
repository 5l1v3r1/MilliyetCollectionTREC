<DOC>
<DOCNO> 270197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/09/08/son/sonyas03.html </URL>
<DATE> 2004/09/08/ </DATE>
<TIME> 09.15 </TIME>
<AUTHOR>  </AUTHOR>
<HEADLINE>
Arabesk ve pop müzik, uyuşturucuya yöneltebilir 
</HEADLINE>
<TEXT>

     Fırat KESKİNKILIÇ DHA 
ABANT İzzet Baysal Üniversitesi Eğitim Fakültesi Dekanı Prof. Dr. Ali Güler, arabesk, pop ve protest müziğin gençlere psikolojik baskı yaparak uyuşturucu kullanmaya teşvik ettiğini ileri sürdü. 
     Arabesk müziğin dert, sıkıntı, acı gibi unsurları içerdiği için, insanları karamsarlığa itebileceğini söyleyen Prof. Dr. Güler, arabesk müziğin kişiyi cinnet geçirme, mozoşist kişilik oluşturma, kendini jiletle doğrama gibi patolojik durumlara sürüklediğini söyledi. 
     
     Arabesk dertten, pop coşkudan 
     Müzikte uzman olan Prof. Dr. Güler, arabesk müzik insan psikolojisini etkisi altına alabildiğin belirterek, "Arabesk dinleyen kesim kendilerinden geçer. Ne yaptıklarını bilmedikleri için de kendilerine ve çevrelerine zarar verir, hatta intihara teşebbüs edebilir. Psikolojisi bozuk olan ve cinnet geçiren kişiler kendilerini arabesk müziğe verir. Bu müziği dinlemeye başlayınca da alkol almaya başlar ve bir süre sonra aldığı alkol yetmeyince uyuşturucuya yönelir'' dedi. 
     Pop müzik dinleyen gençlerin de müziğin verdiği coşku ile kendilerinden geçtiğine dikkat çeken Prof. Dr. Güler, "Eğlence ile birlikte alkol almaya başlayan gençler, alkol yetersiz kalınca da uyuşturucu madde kullanmaya başlar. Protest müzik ise gençleri anarşiye sürükleyebilir'' dedi. 
     Prof. Dr. Güler, Türk Halk Müziği ve Türk Sanat Miziği'nin ise insanları rahatlatıp tedavi edici özelliğe sahip olduğunu söyledi. 
     
</TEXT>
</DOC>
