<DOC>
<DOCNO> 254872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/07/12/son/sontur12.html </URL>
<DATE> 2004/07/12/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Uludağ eteklerinde kayalıklarda mahsur kaldılar .. 
</HEADLINE>
<TEXT>

     Bursa'da Uludağ eteklerinde piknik yaparken kaybolan 3 genç, sivil savunma ve itfaiye ekiplerinin 5 saatlik arama çalışmasının ardından kurtarıldı. 
     AA muhabirinin aldığı bilgiye göre, Uludağ'ın eteklerinde piknik yapmak isteyen Serkan Çavdar 19 Ercan Evken 20 Tuncay Sevdirir 17 havanın kararmasının ardından yollarını kaybetti. 
     Teleferik birinci durak heyelan mevkiindeki kayalıkların üzerinde mahsur kalan gençler, kayalıklardan inemeyince cep telefonuyla itfaiyeyi arayarak durumu bildirdiler. 
     İtfaiye ekiplerinin gençleri sürekli arayarak yerlerini tespit etmeye çalışmasına rağmen, gençlerin yanındaki telefonun şarjı bitince irtibat kesildi. Bunun üzerine Bursa'nın Maksem Mahallesi Gökdere mevkiine gelen 2 itfaiye eri, gençlerin mahsur kaldığı kayalıklara doğru yola çıktı. Mahsur kalan gençlere ulaşan itfaiye erleri, arazinin sarp ve kayalıkların çok yüksek olması nedeniyle takviye ekip istedi. 
     Büyükşehir İtfaiye Daire Başkanlığı ve Bursa Valiliği Sivil Savunma ekipleri, 10 kişiden oluşan takviye ekip gönderdi. Kurtarma çalışmaları sırasında sivil savunma timinde görev yapan Hakan Haklı kayalıklardan düşerek yaralandı. 
     Gökdere Boğazı'ndan 4 kilometre uzaklıktaki heyelan mevkii kayalıklarında bulunan gençler, ekiplerin yardımıyla kayalıklardan indirildi. İtfaiye arabalarına bindirilerek kente getirilen gençlerin sağlık durumlarının iyi olduğu bildirildi. 
     
</TEXT>
</DOC>
